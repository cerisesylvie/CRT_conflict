Consiglio Regionale della Valle d'Aosta - Oggetto del Consiglio n. 1269 del 10 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1269 del 10 giugno 2015 - Resoconto
OGGETTO N. 1269/XIV - Interpellanze: "Esperienze
professionali e titoli di studio del nuovo Presidente della Società
di gestione del Traforo del Gran San Bernardo"; "Notizie in merito
alla nomina del nuovo Presidente del Consiglio di amministrazione
della Società italiana Traforo del Gran San Bernardo".
Presidente
- I punti 17 e 29 all'ordine del giorno
verranno discussi insieme. La parola al Consigliere Bertin, ne ha
facoltà.
Bertin (ALPE) -
Grazie Presidente.
Quest'interpellanza riguarda le nomine pubbliche delle società.
Ormai qualche tempo fa la Presidenza della Regione ha nominato i
componenti del Consiglio di amministrazione della società del Gran
San Bernardo. Alla Presidenza del Consiglio di amministrazione è
stato indicato il nominativo del Signor Vittone, Omar Vittone. La
persona in questione non è nuova alle nomine regionali e sta
diventando, a quanto pare, un uomo di fiducia e un
habitué
tra i boiardi della Regione. In effetti, Vittone, Omar Vittone è
già stato nominato alcuni anni fa e recentemente riconfermato
Consigliere di amministrazione della RAV, la Società autostrade
valdostane, una nomina che già in quella occasione, nel 2012, tre
anni fa, aveva suscitato un certo scalpore, in particolare una
certa curiosità, diciamo così, riguardo al suo curriculum e le sue
competenze, in effetti Vittone, Omar Vittone è un esperto di
intelligence
, vale a dire di spie, servizi e robe del
genere. Inoltre vanta una competenza riguardo alle questioni
militari, con le sue attività nel campo militare e in parte
nell'
intelligence
si può ricordare che figura tra gli
esponenti dell'Associazione che raccoglie gli ex aderenti alla
struttura paramilitare di Gladio, famosa alle cronache qualche
decennio fa. Curriculum quello di Vittone, Omar Vittone, coperto in
parte da riservatezza contrattuale, lo ricordava anche lei,
Presidente, rispondendo ad una nostra interpellanza tre anni fa che
impediscono di capire precisamente quali sono queste sue attività
professionali, perché, come detto, è coperto da vincoli
contrattuali che non ne permettono la divulgazione, pertanto è un
po' difficile capire quali sono le sue attività professionali. Una
promozione sul campo dal Consiglio di amministrazione della RAV
alla Presidenza del Traforo del Gran San Bernardo della quale
francamente un po' ci sfuggono le motivazioni e per questa ragione
abbiamo presentato quest'interpellanza: per cercare di capire
qualcosa di più su questa nomina.
Passo rapidamente alle domande dell'interpellanza. Innanzitutto
ci chiedevamo se Vittone, Omar Vittone, nominato alla Presidenza
della SITRASB ed ex Consigliere di amministrazione, anzi è tuttora
Consigliere di amministrazione della RAV, sia lo stesso Vittone
residente a Kipé nella Guinea Conakry, perché ci risulta che esista
un Omar Vittone, anche in Guinea Conakry, e lì sembrerebbe
residente. Quando parliamo di Guinea Conakry, è il caso di
precisare che ci riferiamo all'ex Guinea francese, uno Stato
dell'Africa centro-occidentale, possiamo dire che niente a che fare
con la Guyana francese, che è territorio d'oltremare francese, che
però si trova di fronte, ma in America, nel continente americano,
un luogo diventato celebre appunto per un famoso film "Papillon",
che vedeva nei suoi protagonisti Steve Mac Queen e Dustin Hoffman,
un classico della cinematografia degli anni '70. Bisogna dire che
anche in questo caso un po' di cinema si è fatto, qui siamo però
più per le
spy stories
che nei drammi dei carcerati. Fatta
questa precisazione geografica, torniamo alla domanda. Volevamo
pertanto sapere se si trattava della stessa persona o si trattasse
di un caso di omonimia e se da lì da Kipé nella Nuova Guinea
Conakry presiederà la Società del Gran San Bernardo.
Passando alla seconda domanda, sempre che si tratti della stessa
persona, perché a questo punto i dubbi sono più che legittimi,
vorremmo sapere se l'Omar Vittone nominato nel Consiglio di
amministrazione della RAV nel 2012 all'epoca risultava essere in
quiescenza, cioè in pensione. Qualche giorno fa su
La Stampa
lei, Presidente Rollandin, rispondendo ad una domanda di un
giornalista, Mammoliti, diceva di non saperne niente e di chiedere
alle persone che avevano sollevato la questione. Io personalmente
non conosco il Signor Vittone di persona - l'unico Vittone, tra
l'altro, che conosco è Settimo, in questo caso non si tratta di una
persona, ma di un Comune del vicino Canavese e neanche tanto
esotico rispetto alla Guinea, qualcosa di molto più nostrano -,
dicevo, pur non conoscendo Vittone, le posso dire che nel 2012 era
in pensione, perché lo dichiarava lui che era in pensione, lo
dichiarava nel suo curriculum e per questo volevamo sapere se
questo stato persiste, in caso contrario le cause del cambio di
questo stato, anche perché, come dicevo, all'epoca aveva dichiarato
espressamente di essere in pensione, in effetti, precisamente in
pensione dal 28 ottobre del 2011. Adesso io non so se questo stato
persiste, ma volevamo capirne di più, anche le ragioni del
cambiamento, che tipo di pensione all'epoca percepiva Omar Vittone,
anche perché le dichiarazioni appunto vanno in questo senso.
Volevamo poi anche sapere quali elementi del curriculum del
nominato hanno determinato la sua scelta come Presidente della
SITRASB, quale sarà l'ammontare percepito per questa presidenza e
se ci sono dei benefit aziendali previsti. Inoltre se erano state
date indicazioni per la gestione della società in questione e quali
erano gli intendimenti, nel senso: si è data un'indicazione di
mantenere gli utili, fare nuovi investimenti, di vendere la
società? Insomma, se erano state date delle indicazioni generali
rispetto alla futura gestione della società SITRASB. Grazie.
Presidente -
La parola al collega Ferrero, prego.
Ferrero (M5S) -
Grazie Presidente.
Sulla questione del Signor Omar Vittone bisogna fare comunque
una precisazione a prescindere dalla persona sulla quale non c'è
nessun pregiudizio particolare, certo che il fatto che già nel 2004
fosse stato dato un incarico al Generale Paolo Inzerilli, sempre
uno dei responsabili dell'operazione
stay
-
behind
, che
è un'operazione che poi ha dato i natali a Gladio in Italia e che
bisogna ricordare era un'operazione tutelata e coordinata dalla
NATO, che dopo la seconda guerra mondiale, per evitare che ci fosse
o per scongiurare un eventuale pericolo di un'invasione comunista
da parte dell'Unione Sovietica, aveva creato quest'organizzazione,
che in Italia era stata poi...diciamo che si era manifestata con
l'operazione denominata "Gladio". Il fatto che già Inzerilli
all'epoca avesse ottenuto l'incarico, peraltro non dal Presidente
della Regione Rollandin, ma dall'allora Presidente Carlo Perrin,
aveva dato alcuni pensieri, perché, al di là del fatto che,
nonostante i processi, le commissioni parlamentari, le commissioni
di strage, non siano stati provati dei legami con la strage di
Ustica, la massoneria, i servizi segreti deviati, c'è
comunque...rimane - e basta andare su internet - un alone di
mistero su quelle che sono state effettivamente le operazioni
svolte nell'ambito di quest'organizzazione che si chiama appunto
stay-behind
. A noi interessa soprattutto però capire quali
sono i requisiti in base ai quali è stato selezionato il Signor
Omar Vittone, perché il fatto di aver prestato servizio in corpi
che definiamo speciali o comunque corpi segreti e di andare a
ricoprire poi l'incarico di Presidente nell'ambito di una società
che si occupa del Tunnel del Gran San Bernardo, così a prima vista
ci pare poco comprensibile. Vediamo quindi adesso...io ho chiesto
di sapere quali sono effettivamente le esperienze professionali
specifiche e i titoli di studio specifici che hanno fatto ricadere
la scelta sul Signor Omar Vittone, anche perché dalla deliberazione
c'era comunque una lista di candidati che si erano proposti per
ricoprire quest'incarico, che era molto nutrita e nella quale ci
sono anche persone notoriamente titolate. Adesso io non so,
sentiremo quali sono i titoli del Signor Vittone, perché sennò
siamo sempre nel libero arbitrio delle scelte, se non si individua
un criterio, una modalità e beh, alla fine è inutile, poi vediamo
quali sono i risultati. Non so e non so neanche se l'ultimo fine
fosse quello anche di mettere un gladiatore qui per arginare il
pericolo comunista, ma, dato che ormai i Comunisti li avete in
Giunta, potete anche ripensare magari ormai sulla nomina di
Vittone, perché è una cosa superata.
Presidente -
La parola al Presidente della Regione.
Rollandin (UV) -
Sì, grazie.
Rispondendo alle domande del collega Bertin, per quanto riguarda
la prima domanda:
"se la persona citata in premessa sia lo
stesso Omar Vittone residente a Kipé o si tratti di un caso di
omonimia"
, preciso che in passato tra il 2011 e la fine del
2014 Omar Vittone ha vissuto in Guinea Conakry per collaborare a
dei progetti di volontariato e, risiedendovi stabilmente e per un
certo periodo, vi ha trasferito la residenza; ad oggi, a quanto ci
risulta, Omar Vittone è residente a Verrès.
Seconda domanda:
"se sia lo stesso che, in occasione della
nomina del CdA di RAV S.p.A., dichiarò nel proprio
curriculum..."
, eccetera. Per quanto riguarda questa domanda,
l'atto di candidatura presentato nel 2011 per la carica di
Consigliere della società RAV, il Signor Omar Vittone dichiarò in
effetti di essere "in quiescenza", intendendo con ciò non il
significato burocratico di "pensione", ma semplicemente che in quel
momento si trovava in uno stato di inattività temporanea. All'atto
della presentazione della candidatura per la carica di Presidente
della società SITRASB il Signor Vittone ha dichiarato di non essere
collocato in quiescenza ai sensi e per gli effetti della legge n.
114 del 2014 di conversione del decreto-legge n. 90 del 2014.
"Quali elementi del curriculum hanno determinato la
nomina..."
, che è poi anche una delle domande del collega
Ferrero. La Giunta, anche a seguito dell'apprezzamento del suo
operato come Consigliere di amministrazione della società RAV
S.p.A., ha ritenuto che il Signor Omar Vittone avesse le capacità e
la competenza per guidare la SITRASB S.p.A.. L'ammontare
complessivo del compenso è rimasto invariato rispetto al periodo
precedente e quindi sarà lo stesso: complessivamente 85 mila euro
lordi. Non sono previsti dei veri e propri benefit aziendali, nel
senso che al Presidente della società è concessa in uso
un'autovettura noleggiata dalla società, ma il Presidente
corrisponde alla società un importo annuale per l'utilizzo privato
dell'auto, sulla base delle tariffe appositamente determinate
dall'ACI. Inoltre al Presidente è concesso in uso un telefono
cellulare, in questo caso il Presidente corrisponde alla società il
50 percento del costo dell'apparecchio e un importo fisso annuo per
l'utilizzo a fini privati.
"Se siano stati dati obiettivi e indicazioni per la presente
gestione..."
: a tutto il nuovo Consiglio di amministrazione è
stato chiesto di continuare con attenta e oculata gestione per
l'infrastruttura messa in atto negli ultimi anni, con positivi
risultati sia in termini di flussi di traffico che di risultati di
esercizio. Un'attenzione particolare è stata ovviamente chiesta al
Presidente e agli altri amministratori per quanto riguarda il
completamento della galleria di servizio e di sicurezza; come lei
sa, ci sono stati dei problemi e vi sono state anche delle
questioni con le ditte appaltatrici, che si sono poi risolte per la
gran parte e quindi credo che questo è e rimane l'impegno
principale per chiudere questi lavori che, come sappiamo, sono
indispensabili.
Per quanto riguarda le altre domande più specifiche del collega
Ferrero:
"quali sono i titoli di studio..."
, è laureato in
Scienze politiche, indirizzo internazionale presso l'Università
Cattolica di Milano, Università presso la quale ha anche conseguito
gli attestati in materia di organizzazione e gestione del
personale, di tecnologie informatiche e società
dell'informazione.
"Quali sono le esperienze professionali..."
: per quanto
riguarda questa domanda, in parte ho già risposto prima, credo che
siano chiare.
Per quanto riguarda:
"se è intendimento della Giunta, al fine
di garantire la necessaria trasparenza, prevedere la pubblicazione
del curriculum..."
, questo, quando è previsto, viene fatto,
altrimenti chi presenta la domanda presenta anche il curriculum,
che è agli atti e quindi con quelle dizioni che le ho appena
ricordato. Grazie.
Presidente
- Grazie Presidente. Per la replica, la parola
al Consigliere Ferrero.
Ferrero (M5S)
- Grazie Presidente.
Qui si tratta di andare ad amministrare una società che si
occupa di trasporti, c'è una laurea in Scienze politiche, tra
l'altro, sono venuto a sapere adesso con una tesi che riguarda i
servizi segreti, per carità, ma se voi lo ritenete opportuno, è una
valutazione...no, è la tesi che ha fatto come candidato all'epoca.
Sul fatto che già nella RAV, che sostanzialmente è un'altra impresa
che si occupa di trasporti, il Signor Omar Vittone abbia
manifestato capacità, per carità, ma non viene meno la domanda che
avevo fatto prima: che tipo di esperienze professionali, perché se
l'esperienza professionale è quella di far andare una persona che
non risulta da nessuna parte aver esperienze particolari nel
settore degli autotrasporti e poi dopo dire: "l'abbiamo fatto stare
lì, allora è diventato esperto", e beh, allora qui siamo sempre con
la solita storia della fabbrica dei fenomeni, no? Ne prendiamo uno
qualunque lo facciamo stare un po' lì a decantare, lo mettiamo lì
nella botte, diventa barricato, lo tiriamo fuori e diciamo:
"accidenti che roba, adesso ha fatto il Consigliere lì e diventa
Presidente". Ciò non toglie però che manca un'esperienza
professionale di fondo per questa persona, che poi magari, per
carità, potrà essere anche in gamba, io non lo metto in dubbio,
però, quando si fa una valutazione, la si deve fare anche, noi
pensiamo, su fattori oggettivi: un titolo di studio che sia
strettamente attinente con la carica che si va a ricoprire,
un'esperienza professionale che sia strettamente attinente con la
carica che si va a ricoprire, perché sennò se andiamo sempre a fare
questa scelta così un po' altalenante e se il fatto di aver
ricoperto cariche precedenti in una partecipata poi ti dà diritto a
ricoprire tutte le altre perché: "secondo noi, è bravo"...per
carità, secondo voi, è bravo, è un parere, ma a livello di
"ciccia", a livello di questioni obiettive la scelta è una scelta,
secondo noi, puramente arbitraria,. Tra l'altro, per carità, una
persona che ha esperienza di
intelligence
potevate
sistemarla da qualche altra parte, non vedo che cosa ci faccia in
un'azienda di trasporti! Avevate sicuramente...ecco, potevate
metterlo all'INVA e sarebbe stato...e così almeno vi faceva...non
avevate più bisogno di fare le consulenze con Inzerilli o qualcun
altro. La domanda quindi sostanzialmente è rimasta anche questa
volta senza risposta, Omar Vittone è stato messo lì perché
considerate che sia bravo.
Presidente -
La parola al collega Bertin.
Bertin (ALPE) -
Grazie Presidente.
Si tratta quindi dello stesso Vittone, Omar Vittone, residente
in Guinea Conakry fino a qualche mese fa, a me risulta un po' di
più, ma comunque, insomma, fino a qualche mese fa residente lì.
Però la cosa è anche piuttosto divertente, visto che lei mi dice
che l'avete scelto perché ha dato una buona prova come
Amministratore della RAV e bisogna dire che è stato talmente bravo
che l'ha fatto dalla Guinea, un esperto in trasporti, non solo di
trasporti, addirittura di teletrasporto, perché se lei mi dice che
ha maturato la sua esperienza alla RAV e proprio in quel periodo
era residente in Guinea, bisogna proprio dire che è proprio bravo
questo Vittone. Resta il fatto che il curriculum, come accennavo
anche prima, è piuttosto vago, con la storia che è coperto da
riservatezza francamente qualche perplessità la fa venire, nel
senso...poi lei mi dice che parla di quiescenza, ma non intende la
pensione. Quando uno ha a che fare con gli uffici, quando parla di
quiescenza dovrebbe sapere che non significa essere disoccupati,
poteva anche informarsi che quiescenza si intende pensione, come
dice anche lei, i burocrati la interpretano come pensione, su
questo avrebbe potuto stare un po' più attento. Ho visto anch'io
poi che ha fatto una dichiarazione, tra l'altro, l'ha aggiunta a
matita nella sua ultima richiesta, nel caso ha anche fatto un
errore, in questo caso un errore diverso, ma voglio dire l'ha
aggiunta dopo, sono quelle cose che lasciano un po' perplessi, che
creano confusione e che andrebbero magari seguite un po' meglio,
nel senso che, quando si fanno queste richieste, bisogna avere il
curriculum che sia trasparente e che si capisca bene cosa si è
fatto e non si è fatto, questo si presta ad interpretazioni
piuttosto spiacevoli, diciamo così. Abbiamo visto, peraltro, che
tutte queste nomine hanno poche competenze nel settore specifico e
mi chiedo anche, visto che non hanno nessuna competenza nel settore
specifico...da Vittone, che è un esperto di sicurezza, ad
altri...
intelligence
...potevate almeno nominare uno che
aveva a che fare con la Valle del Gran San Bernardo, che è quella
che è più interessata dalle ricadute dell'attività della SITRASB,
mentre sono tutti rigorosamente estranei a quella vallata pur non
avendo nessuna competenza specifica e in particolare Vittone in
testa, che è un esperto di
intelligence
. Il Consigliere
Ferrero suggerisce di nominarlo all'INVA, magari nomineranno Sean
Connery all'INVA, peccato che è in pensione, sennò poteva essere la
persona più adatta per proteggerci dagli attacchi degli
hackers
. In generale anche in questo caso i criteri di
scelta dei cosiddetti "manager pubblici" risultano essere poco
chiari e sembrano tener poco conto delle competenze e
dell'esperienza specifica, ma seguire logiche legate alla politica,
alla fedeltà al sistema, alla costruzione di alleanze, a
collegamenti con altri ambienti e certamente non rispondono alle
esigenze delle società che dovrebbero amministrare. A mio avviso, è
il caso...è venuto il momento di cambiare anche in questo settore,
di applicare criteri diversi, più trasparenti e di scegliere delle
modalità più chiare in queste designazioni. Ci sono esperienze al
mondo, anche dall'America, dagli Stati Uniti, altre realtà delle
democrazie occidentali, che evidentemente, da questo punto di
vista, possono essere prese ad esempio. La responsabilità poi
ricade sempre su chi li nomina, questo che sia chiaro, ognuno poi
nomina chi vuole, ma ci devono essere delle selezioni e dei titoli
e criteri trasparenti, perché andare avanti con delle nomine che
seguono dei criteri così, francamente alla lunga è senza senso.
Grazie.
Presidente -
Grazie collega Bertin. Punto 18 all'ordine
del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK