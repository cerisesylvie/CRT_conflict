Consiglio Regionale della Valle d'Aosta - Oggetto del Consiglio n. 1304 del 23 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1304 del 23 febbraio 2022 - Resoconto
OGGETTO N. 1304/XVI - Interpellanza: "Azioni volte alla
creazione di tavoli di lavoro congiunti per fronteggiare la crisi
del settore lattiero-caseario valdostano in adeguamento della
direttiva UE 2019/633".
Bertin (Presidente) -
Punto n. 23. Per l'illustrazione
consigliere Planaz ne ha facoltà.
Planaz (LEGA VDA) -
Grazie Presidente. Torniamo ancora
una volta su un'iniziativa che era già stata presentata dal nostro
gruppo ai primi di dicembre dove si andava chiedere se c'era la
possibilità di intervenire con dei tavoli di lavoro, con degli
studi e quant'altro, per capire in base alla normativa europea poi
recepita in Italia dal Decreto legislativo 198, entrato in vigore
-  all'epoca della discussione non era ancora in vigore- dal
15/12/2021 in fatto di pratiche sleali in ambito del settore
agro-alimentare.
Dopo questa iniziativa avevamo presentato una risoluzione che è
stata respinta ma che dimostra il fatto che, ad oggi, spero che mi
possa dare risposta diversa, non sia stato fatto, o meglio, quello
che è stato fatto non abbia ancora dato delle risposte a seguito di
quell'iniziativa proposta. Non sto adesso ad elencare tutte le
problematiche, tanto le sappiamo benissimo. Il problema non è
migliorato, anzi, è peggiorato, i costi di produzione per tutte le
attività sono aumentati, di conseguenza non tutte le attività ad
esempio nel settore agricolo possono andare a ricaricare i costi
sia energetici ma anche di produzione sul prodotto, perché a volte
legati a dei contratti di lungo termine con delle filiere
agroalimentari organizzate, e questo fa sì che oggi questo settore
si trovi letteralmente in crisi e purtroppo incominciamo a vedere
che ogni tanto qualcuno decide di chiudere - non può abbassare le
serrande perché in questo momento non può - ma decide di chiudere
le porte e di eliminare in questo caso i capi di bestiame.
Oggi, con quest'iniziativa, abbiamo voluto di nuovo portare
l'attenzione su questa problematica, avrei preferito non farlo per
aver ricevuto e aver preso atto che siano state fatte delle
iniziative però a quanto mi pare così non è, per sapere quali sono
le azioni intraprese dal Governo regionale o dall'Assessore
competente, o che intenda intraprendere a breve, a livello
regionale a seguito delle dichiarazioni dell'Assessore Sapinet, in
occasione della replica all'iniziativa presentata dal gruppo Lega
Valle d'Aosta il 1° dicembre 2021 dalle quali emergeva la volontà
di creare dei tavoli di lavoro congiunti, e portare avanti quelli
già esistenti per fronteggiare la crisi che sta attanagliando il
settore lattiero caseario.
Oggi con questa iniziativa vorrei cercare di sensibilizzare
ancora di più la sua attenzione, anche perché da quanto ho visto,
si sono mosse anche le associazioni di categoria e penso che abbia
avuto dei confronti, l'abbiano ancora una volta giustamente, come
parti rappresentative, fatto presente il problema che abbiamo,
tenendo conto che in questo settore è una crisi che si porta dietro
da anni e che già gli studi fatti dal CREA nel 2018/2019
riportavano dei costi di produzione superiore a ricavi, si parlava
già allora a differenza da un'azienda all'altra dagli 80 ai 90
centesimi di costi di produzione/litro di latte. Oggi con gli
aumenti che ci sono stati, bisogna intervenire - secondo me -
celermente per andare a cercare di dare delle risposte urgenti.
Grazie.
Presidente -
Risponde l'assessore Sapinet.
Sapinet (UV) -
Grazie Presidente. Una prima parte di
risposta sarà incentrata un po' sulla direttiva, per poi parlare
delle azioni che sono in corso e che saranno attivate di qui a
qualche settimana, una conseguenza di altre azioni che stiamo già
portando avanti, all'interno delle quali ovviamente, è scontato
dirlo ma è giusto ricordarlo, i confronti con le categorie e con le
associazioni sono praticamente settimanali su queste problematiche
e non solo ma su tutte quelle che coinvolgono il settore.
La citata direttiva, 633/2019, recante: "Disposizioni in materia
di pratiche commerciali sleali nei rapporti tra imprese della
filiera agricola e alimentare", introduce dei principi doverosi che
potrebbero, nel tempo, fornire strumenti importanti per la tutela
dei produttori agricoli.
La Commissione fa presente l'opportunità di introdurre un
livello minimo di tutela rispetto alle pratiche commerciali sleali
per ridurne la frequenza, in quanto possono avere un effetto
negativo sul tenore di vita della comunità agricola.
Lo Stato italiano, prima con la legge delega 53 del 22 aprile
2021, e poi con il Decreto legislativo 198 dell'8 novembre 2021, ha
recepito i principi enunciati nella predetta direttiva,
introducendo anche altri elementi di tutela che vanno a
salvaguardare il lavoro delle aziende della filiera agricola e
agroalimentare, fissando dei principi fondamentali che devono
essere rispettati nella stesura dei contratti di cessione in
considerazione nella stipula dei contratti tra acquirenti e
fornitori.
Tra i principi fondamentali troviamo i tempi di pagamento, le
modalità di modifica ai contratti, gli oneri in caso di
deterioramento dei prodotti, il risarcimento, eccetera.
Di particolare interesse appare la lettera b), comma 1,
dell'articolo 5 che enuncia, tra le pratiche commerciali sleali,
l'imposizione di condizioni contrattuali eccessivamente gravose per
il venditore, ivi compresa quella di vendere appunto prodotti
agricoli alimentari a prezzi al di sotto dei costi di produzione,
quello che anche lei spesso ha citato e sollevato.
In pratica gli acquirenti, che non rispettano tali principi nei
contratti con i fornitori, sono passibili di sanzioni
amministrative fino ad un 3% del fatturato realizzato nell'ultimo
esercizio precedente all'accertamento e in ogni caso di un importo
non inferiore a 10 mila euro.
Va detto che tali disposizioni che prendono in considerazione
tutte le filiere agroalimentari e non solo quella
lattiero-casearia, non sono applicabili ai rapporti che
intercorrono tra cooperative di primo e secondo livello e i loro
soci, ma esclusivamente ai contratti di cessione che intercorrono
tra questi e gli acquirenti commerciali. Sono esclusi dal campo di
applicazione della normativa anche le cessioni dirette tra
produttori e consumatori finali.
Il Decreto legislativo designa, l'ICQRF (Ispettorato Centrale
della Tutela della Qualità e della Repressione Frodi) quale
autorità nazionale di contrasto deputata all'attività di
accertamento delle violazioni delle disposizioni di cui al presente
Decreto e all'interrogazione delle relative sanzioni, su indagini
condotte da propria iniziativa, sia su segnalazione di terzi.
Presso il medesimo è stata istituita un'apposita unità di contrasto
alle pratiche commerciali sleali denominata Ups.
Il punto cruciale è quello di individuare i costi di produzione
delle materie prime e dei prodotti trasformati da utilizzare quali
prezzi di riferimento nei contratti di cessione.
Nella legge delega, alla lettera q) dell'articolo 7, si definiva
una pratica sleale l'utilizzo e l'applicazione di un prezzo del 15%
inferiore ai costi medi di produzioni risultanti dall'elaborazione
dell'Istituto di servizi per il mercato agricolo alimentare, noto
come ISMEA.
Nel Decreto legislativo tale definizione non è stata esplicitata
chiaramente, ma la definizione dei costi di riferimento viene
sempre demandata appunto a ISMEA. Per quanto riguarda il costo di
produzione del latte alimentare, questo va ricordato, ISMEA ha per
ora definito solo i prezzi di riferimento per il latte destinato al
consumo alimentare prodotto in quattro Regioni. Questi argomenti
sono già stati affrontati, e lo saranno a breve, nelle riunioni del
Comitato tecnico lattiero-caseario, in particolare trattando il
tema delle modifiche al disciplinare della fontina che è di certo
una competenza del consorzio ma è comunque di interesse, per tutto
il mondo dell'allevamento valdostano riguardo agli aspetti che
riguardano le materie prime, e sul rilevamento dei prezzi della
carne, che poi è stato oggetto di un apposito accordo con la
Chambre
.
Tra le prossime iniziative, già avviate con incontri informali,
ci sarà un confronto a 360 gradi con i produttori e i trasformatori
della filiera carni, quello che vuole essere un avvio di un nuovo
percorso.
Il protocollo di intesa tra le organizzazioni agricole, le
cooperative, l'industria e la grande distribuzione organizzata,
definita come GDO, per la salvaguardia degli allevamenti italiani
siglato nell'autunno scorso presso il Ministero delle politiche
agricole forestali, non è - per le ragioni sopra esposte -
replicabile sul nostro territorio, né dopo un primo entusiasmo
sembra aver dato i frutti attesi; certamente però è un passo
importante.
È doveroso e delicato al tempo stesso provare a percorrere una
strada simile e adattarla a quella che è la particolarità della
nostra Regione. Anche in questo campo i buoni risultati ottenuti
dalla filiera ortofrutticola valdostana sono allo studio per
cercare di replicare questo percorso che è stato iniziato in una
filiera molto più delicata come quella lattiero-casearia.
In tale contesto sappiamo quanto i rapporti di forza siano
decisamente poco equilibrati e come i produttori agricoli debbano
far valere le loro ragioni e le loro giuste attese remunerative,
evitando guerre di prezzi o ritorsioni.
Quanto al provvedimento energia che citava per intervenire
contro il caro bollette con misure strutturali per aumentare la
produzione nazionale approvato pochissimi giorni fa dal Governo
nazionale, attendiamo tutti - come dimostra l'approvazione
all'unanimità - che esplichi i sui frutti.
Sappiamo come queste misure non siano immediate e come sia
necessario ragionarle e tararle in modo oculato perché il beneficio
ricada sull'utente finale e non finisca per spingere a speculazioni
il produttore o il distributore. È un argomento che poiché non
riguarda solo il settore dell'allevamento e dell'agricoltura, è
oggetto di iniziativa e approfondimento all'interno del Governo
regionale, qui ringrazio il collega Bertschy per il lavoro che sta
portando avanti, anche come detto in relazione alle azioni prese a
livello centrale.
Vorrei ricordare, inoltre, perché le pratiche sleali di cui si
parla sono uno dei tanti aspetti da cui i nostri prodotti devono
tutelarsi dell'importante accordo in merito ai controlli sulle
repressioni frodi firmato dal Consorzio di tutela della DOP fontina
con il Consorzio parmigiano, un accordo che è operativo e che si è
già reso utile in più di un'occasione, che autorizza i loro
ispettori a verificare anche la vendita e l'utilizzo del prodotto
principale della nostra economia agricola.
Queste sinergie sono indispensabili per affrontare i prossimi
mesi e le ultime notizie, se ci rasserenano dal lato della
pandemia, ovviamente ci preoccupano per le notizie di quanto sta
accadendo ai margini dell'Europa.
Come Assessorato ci impegneremo, ed è quello che stiamo anche
portando avanti, a proseguire gli approfondimenti sull'argomento,
lavorando su più tavoli in più direzioni.
Le sedute del tavolo tecnico lattiero-caseario continueranno con
sedute specifiche proprio su questa tematica, con il coinvolgimento
assoluto di tutti gli attori della filiera.
Proseguiranno inoltre gli approfondimenti con gli uffici
dell'ICQRF della sede nord ovest di Torino con i quali abbiamo già
avuto una serie di scambi e con i quali il dialogo è aperto.
Nelle prossime settimane verrà contattata ISMEA per garantire le
modalità operative per la determinazione e il riconoscimento dei
costi di produzione dei nostri prodotti lattiero-caseari.
Poi proseguiranno i lavori intrapresi dal Comitato di
rilevazione prezzi all'ingrosso del settore zootecnico,
lattiero-caseario regionali istituiti presso la
Chambre,
al
fine di poter esplicitare dei valori indicativi di riferimento che
possano poi, tra l'altro, costituire una base per le transazioni
economiche ed uno strumento comunque al servizio della politica di
pianificazione che vedono il coinvolgimento di tutti gli enti che
operano a vario titolo all'interno delle filiere, quindi
l'Assessorato, l'AREV, l'ANA.Bo.Ra.Va
, l'Institut
Agricole
.
È stato avviato inoltre un dialogo con la grande distribuzione
operante sul territorio regionale proprio per capire alcune
dinamiche e, sull'esempio un po' della filiera ortofrutticola,
andare a potenziare e valorizzare quella che può essere una
collaborazione che sicuramente potrà portare i suoi frutti.
Credo che i momenti anche non solo di aggiornamento, ma anche di
confronto, non mancheranno anche all'interno di quest'Aula o nelle
Commissioni, come abbiamo avuto l'occasione di fare martedì su
tematiche che coinvolgono le filiere agroalimentari sulla futura
programmazione, quindi che possano essere questi non solo momenti
dove il Governo aggiorna, ma anche sicuramente momenti di confronto
per cogliere poi anche le suggestioni che sono arrivate e che
sicuramente arriveranno. Grazie.
Presidente -
Per la replica consigliere Planaz.
Planaz (LEGA VDA) -
Grazie Presidente. Guardi Assessore,
non mi ha soddisfatto affatto a differenza di stamattina. Accetto
però la sua proposta di portare alle Commissioni questa
problematica, non solo dalle organizzazioni e dalle associazioni,
ma anche da coloro che commercializzano il prodotto nella nostra
Regione. Lei ha parlato di GDO ma il prodotto di riferimento non si
basa sulla catena della GDO ma ci sono altri passaggi ed io
approfitto, con questo suo invito, che se vuole noi saremmo felici
di poter capire quali siano, se ci sono, delle possibilità per
andare ad intervenire su questo problema.
Ha citato che solo quattro Regioni hanno aderito, forse dobbiamo
aspettare che ci vengano a bussare da ISMEA o dal Ministero
all'Agricoltura e ci dicano:
"
Guardate, se volete potete
partecipare anche voi, sappiate che c'è questo Decreto
legge
"
.
Poi ha citato anche una cosa che voglio correggere sul documento
dell'Ispettorato centrale repressione frodi, dove c'è tutta la
documentazione che io non vorrei mai che accada una cosa di questo
tipo visto il mercato della nostra Regione che non è come a tutti
gli altri mercati lattiero-caseari delle altre Regioni, però fa una
differenza dove lei cita le cooperative, il Consorzio tutela
fontina, esplicita bene chi sono i componenti in cui non ci devono
essere delle grosse diversità tra i costi di produzione, e di
conseguenza quello che viene pagato al produttore, e quello che
viene recepito. C'è l'acquirente e il fornitore, e le leggo cosa
c'è scritto a fornitore: "Qualsiasi produttore agricolo o persona
fisica o giuridica che vende prodotti agricoli e alimentari, ivi
incluso un gruppo di tali produttori agricoli o un gruppo di tali
persone fisiche e giuridiche, come l'organizzazione di produttori,
le società cooperative, le organizzazioni di fornitori, le
associazioni di tali organizzazioni". Non è perché un 50-60% del
mercato è legato al sistema cooperativistico che non si può andare
ad  intervenire e fare in modo che questa - che non è una
frode ma secondo me è mancanza di visione sul mercato - venga
affrontata in modo da dare delle risposte, perché se già prima
della pandemia c'era già tutta una serie di problematiche che oggi,
con dei costi di produzione che sono lievitati dal 40 al 50%, le
tengo a dire che - non so se lei è informato o no - a livello
europeo il prezzo medio del latte è aumentato del 20%.
Allora io le consiglio di prendere una calcolatrice, metta il
prezzo medio del latte dell'anno scorso in Valle d'Aosta e lo
aumenta del 20% penso che la gran parte degli allevatori ne sia già
molto soddisfatto. Il problema è che qua non aumenta neanche del
5%, allora come si può andare ad affrontare un aumento dei costi di
produzione dal 40 al 50% e dalle previsioni non è ancora finita
perché con quello che sta succedendo tra Russia e Ucraina avremo
delle conseguenze di nuovo sui costi energetici e sulle materie
prime, io penso che possiamo cercare di correre un po' ai ripari,
ma se riusciamo ad aumentare del 20% il prezzo del prodotto nella
nostra Regione, secondo me diamo già una bella risposta a tutto
l'intero settore. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK