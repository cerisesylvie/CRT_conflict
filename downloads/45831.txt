Consiglio Regionale della Valle d'Aosta - Oggetto del Consiglio n. 2443 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2443 del 11 maggio 2023 - Resoconto
OGGETTO N. 2443/XVI - Interrogazione: "Informazioni circa
l'attivazione di tirocini extracurriculari per far conoscere la
pubblica amministrazione e le sue opportunità ai giovani".
Bertin (Presidente) -
Punto n. 24. Risponde l'assessore
Bertschy.
Bertschy (AV-VdA Unie) -
Rispetto all'attivazione dei
tirocini extracurriculari per far conoscere la pubblica
amministrazione e le sue opportunità, condividiamo l'iniziativa, ne
avevamo già parlato, abbiamo preparato un dossier da condividere
con tutti i componenti del Governo per dare una serie
d'informazioni sia di tipo amministrativo che politico per cercare
di sensibilizzare tutti gli Assessorati competenti a provare ad
attivare questi tirocini.
Alla base di un tirocinio c'è anche un lavoro amministrativo,
oltre che delle risorse da mettere a disposizione, quindi, per
quello che ci riguarda stiamo lavorando per attivarne uno nel corso
dell'estate, però quello che vorremmo fare è sensibilizzare un po'
tutti quanti a lavorare per una pianificazione di tirocini nella
programmazione 24-26, competenza per competenza, con l'obiettivo
che è quello che presenta nella sua iniziativa, con l'attenzione
però d'inserire tutto questo in un'ottica di programmazione
dell'inserimento nel mondo del lavoro.
Come ci si è già detti, il tirocinio è una forma molto
importante, nella misura in cui permette di apprendere e,
dall'altra parte - abbiamo visto anche in quest'ultimo periodo
tutta una serie di problemi che non riguardano evidentemente
l'amministrazione, che non è un'impresa privata - non va confuso
come un atto ripetuto semplicemente per sostituire prestazioni di
lavoro.
Per quello che ci riguarda, ripeto, è importante che anche
l'Amministrazione faccia di più in questa direzione; le farò avere
il dossier che fornirò agli Assessori così per informarla su tutto
quello che tenteremo di fare.
Il progetto ovviamente poi ha bisogno di una risposta e di
ragazzi che abbiano voglia di fare quest'esperienza.
Presidente -
Per la replica, Consigliere Marquis.
Marquis (FI) -
Grazie, Assessore, per la risposta che ha
fornito all'interrogazione.  È un'interrogazione che nasce a
seguito della pubblicazione della sentenza 70/2023 della Corte
Costituzionale, a seguito del ricorso della Regione Veneto verso un
articolo della legge finanziaria di bilancio 2021, che ha
perimetrato diversamente i tirocini extracurriculari: questa legge
diceva che non potevano essere più assoggettati a questo tipo di
tirocinio i ragazzi post diplomati o post laureati e doveva essere
circoscritta la materia solamente ai casi d'inclusione sociale.
La sentenza della Corte Costituzionale, siccome la competenza è
delle Regioni, ha detto che i tirocini extracurriculari possono
continuare a essere erogati a favore dei ragazzi post diplomati e
post laureati.
La sollecitazione che volevamo fare con quest'interrogazione è
proprio quella di utilizzare di più questo strumento, perché è uno
strumento importante, tant'è che se la Regione Veneto ha fatto
ricorso significa che crede fortemente in quest'iniziativa a favore
delle possibilità che possono essere date a questa tipologia di
utenza, nell'ambito del settore privato ma anche, soprattutto, del
settore pubblico.
In Valle d'Aosta, tenuto conto, come era già stato detto in
un'altra occasione, che il settore pubblico offre meno opportunità,
perché il tessuto produttivo è più debole rispetto alla pubblica
Amministrazione e a tutta la galassia delle partecipate, ci
dovrebbe essere una maggiore iniziativa sull'ambito pubblico e
parapubblico  per l'attivazione di questi tirocini, perché
diversamente tutta una fascia di popolazione ha delle difficoltà di
fare delle esperienze di formazione e di orientamento che non vanno
sicuramente - come ha detto lei, Assessore - confuse con
un'esperienza di tipo lavorativo.
Ma proprio per questa ragione, perché ci sono i NEET, ci sono
dei ragazzi da vivacizzare sostanzialmente, da tenere vivi e
proiettare nel mondo del lavoro, riteniamo che sia poco quello che
è stato fornito a risposta di quest'interrogazione nel dire: "Ne
stiamo provando ad attivare uno quest'anno negli Assessorati",
perché era emerso già dalla precedente interpellanza che
nell'ambito della pubblica amministrazione, nel periodo 2014-2019,
erano stati attivati circa sette tirocini all'anno quando, nelle
altre Regioni, attivano circa il 10-15 percento dei tirocini
nell'ambito del settore pubblico, stiamo parlando di rapporti
numerici che sono completamente diversi.
Oltretutto ci risulta anche che ci sono dei ragazzi che fanno
richiesta di tirocini nelle partecipate e non viene data risposta,
quindi anche in quest'ambito la inviterei, Assessore, a fare una
circolare magari di invito a tutte le partecipate a dare queste
opportunità ai ragazzi, perché può essere una misura di grande
impatto e soprattutto per far capire cos'è il mondo del lavoro, per
far sì che quando uno finisce la scuola non rimanga fermo e abbia
questa fase di transizione per cominciare a capire come orientarsi
nella vita e anche per capire qual è il percorso che più si addice
alla persona.
La ringrazio per quello che metterà a disposizione, perché ci ha
preannunciato che metterà un dossier a disposizione dell'aula,
perché siamo sicuramente interessati a seguire l'evoluzione di
questa materia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK