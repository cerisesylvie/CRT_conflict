Consiglio Regionale della Valle d'Aosta - Oggetto del Consiglio n. 2086 del 24 luglio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
AMBIENTE
Precedente
Successivo
Resoconto integrale del dibattito dell'aula
Oggetto del Consiglio n. 2086 del 24 luglio 1996 - Resoconto
SEDUTA POMERIDIANA DEL 25 LUGLIO 1996
OGGETTO N. 2086/X Approvazione dell'accordo di programma per la
realizzazione di un impianto di depurazione delle acque reflue a
servizio dei comuni ubicati nelle regioni Valle d'Aosta e
Piemonte.
Deliberazione Il Consiglio
- vista la legge 10 maggio 1976, n. 319 e successive
integrazioni e modificazioni, concernente la tutela delle acque
dall'inquinamento;
- vista la legge della Regione Valle d'Aosta 24 agosto 1982, n.
59, concernente la tutela delle acque dall'inquinamento;
- vista la legge della Regione Piemonte 26 marzo 1990, n. 13,
concernente la tutela delle acque dall'inquinamento;
- richiamate le disposizioni di cui alla Direttiva del Consiglio
delle Comunità Europee n. 91/271/CEE, del 21 maggio 1991, che
disciplina in materia di scarichi civili;
- visto il decreto-legge 17 marzo 1995, n. 79 convertito con
modificazioni con la legge 17 maggio 1995, n. 172, portante
modificazioni alla legge n. 319/76;
- considerato che il piano di risanamento delle acque della
Regione Autonoma Valle d'Aosta, approvato con deliberazione del
Consiglio regionale n. 201, del 29 aprile 1981 e successivamente
aggiornato con deliberazione del Consiglio regionale n. 91, del 14
febbraio 1983, prevedeva, fra l'altro la realizzazione di una serie
di impianti di depurazione delle acque a servizio dell'ambito
territoriale ricomprendente i Comuni di Bard, Hône, Donnas e
Pont-Saint-Martin;
- considerato che è emersa l'opportunità tecnico-economica di
realizzare un unico impianto di depurazione a servizio sia delle
utenze civili che delle eventuali utenze produttive;
- evidenziato che nell'ambito del territorio della Regione Valle
d'Aosta non sono state individuate zone idonee per la realizzazione
dell'impianto di cui trattasi;
- considerato che vi è la disponibilità del Comune di Carema ad
ubicare l'impianto di depurazione di cui trattasi nel proprio
territorio, con la possibilità di usufruire esso stesso
dell'impianto;
- preso atto che l'intervento di cui sopra non risulta essere in
contrasto con il Piano per la qualità delle acque della Regione
Piemonte approvato con provvedimento del Consiglio regionale in
data 1° aprile 1981, n. 107-C.R. 2905;
- considerato che la realizzazione dell'impianto di cui sopra
comporta un'azione coordinata attraverso accordo di programma fra
la Regione Autonoma Valle d'Aosta, la Regione Piemonte e gli enti
locali suindicati, ai sensi dell'articolo 27, della legge 8 giugno
1990, n. 142;
- considerato che ai fini dell'individuazione del sito per la
realizzazione dell'impianto di cui trattasi è stato elaborato un
apposito studio di fattibilità;
- richiamate le risultanze della Conferenza dei servizi tenutasi
a Roma, presso la Presidenza del Consiglio dei Ministri, in data 5
febbraio 1996,
- visto il parere favorevole di legittimità rilasciato dal
dirigente incaricato del Servizio della Sanità e Tutela Sanitaria
dell'ambiente dell'Assessorato della Sanità ed Assistenza Sociale,
ai sensi dell'articolo 72 della legge regionale n. 3/1956 e
successive modificazioni e del combinato disposto degli articoli
13, comma 1 - lettera e) e 59 - comma 2, della legge regionale n.
45/1995, sulla presente deliberazione;
Delibera
1) di approvare la stipulazione dell'accordo di programma per la
realizzazione di un impianto di depurazione a servizio dei Comuni
di Bard, Hône, Donnas, Pont-Saint-Martin, ubicati in Regione Valle
d'Aosta, e Carema, ubicato in Regione Piemonte, secondo la bozza
che in allegato forma parte integrante della presente
deliberazione;
2) di designare, in attuazione di quanto stabilito in sede di
Conferenza dei Servizi tenutasi in data 5 febbraio 1996 presso la
Presidenza del Consiglio dei Ministri a Roma, in rappresentanza
della Regione Autonoma Valle d'Aosta, quale componente del Collegio
previsto per la verifica dell'attuazione dell'accordo di programma
ai sensi del punto 8) della bozza di cui al precedente punto 1), la
signora Ines MANCUSO, funzionario dell'Assessorato regionale della
Sanità ed Assistenza Sociale;
3) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate all'articolo 8 del
decreto legislativo 22 aprile 1994, n. 320 e di darne
esecuzione.
Allegato
(...omissis...)
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Brevissimamente, per sottolineare che quanto
stiamo per votare è il primo accordo interregionale che è in
applicazione della legge n. 142/90, ed è un accordo di grande
rilevanza perché risolve il problema della depurazione delle acque
della Bassa Valle, di cui si parlava da anni.
In questa occasione voglio ringraziare la disponibilità degli
enti locali, che sono i comuni interessati, oltre la comunità
montana, a cui probabilmente si aggiungerà nel prossimo futuro
anche il Comune di Perloz, che è interessato all'accordo di
programma, e la disponibilità della Regione Piemonte, che ha
superato molti ostacoli di tipo legislativo per poter addivenire a
questo accordo. A tutt'oggi manca la deliberazione della comunità
montana per poter poi siglare l'accordo di programma nel senso
formale del termine.
La riunione, che si è svolta presso la Presidenza del Consiglio
dei Ministri nel mese di febbraio, è stata un'occasione per
sentirci dire anche dalla Presidenza del Consiglio che questa è la
strada da seguire per il prossimo futuro in materia di tutela
ambientale. Probabilmente questo Consiglio regionale si dovrà
interessare delle problematiche dei rifiuti entro quest'anno,
problematiche che per le dimensioni della Valle d'Aosta, come
sapete, devono avere una valenza non solo regionale, ma
interregionale, e questo purtroppo in assenza di una politica
ambientale chiara da parte del Ministero dell'ambiente.
Presidente Ha chiesto la parola il Consigliere Chiarello.
Chiarello (RC) Vorrei solo una precisazione da parte
dell'Assessore. Al punto 5 è scritto: la Regione Valle d'Aosta, gli
enti suindicati, per quanto di propria competenza, si impegnano ad
iniziare le procedure per la realizzazione dell'impianto di cui
trattasi entro tre anni dalla data della stipulazione del presente
accordo; passano tre anni prima di iniziare le procedure? Cioè,
prima del duemila non si iniziano neanche le procedure?
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Questo è un termine largo evidentemente, però le
procedure sono abbastanza complesse perché la Regione Valle d'Aosta
si impegna a finanziarlo e questo dovremo prevederlo nella prossima
finanziaria, la Regione Piemonte deve inserire questo tipo di
interventi nella pianificazione regionale riguardante il
risanamento delle acque, e gli enti locali devono predisporre gli
atti per la costituzione del consorzio, per l'affidamento
dell'incarico ad un progettista e per tutta la definizione della
pratica che riguarda l'approvazione del progetto e gli appalti.
Sicuramente passerà un anno, un anno e mezzo, prima di avere un
progetto esecutivo in mano data la complessità dell'opera. Ne
seguirà poi l'indizione della gara.
Qui si parla di inizio dei lavori, le procedure è un termine
inteso in senso lato, comunque l'intenzione è questa, speriamo che
si possa iniziare prima. Si deve in ogni accordo di programma in
base alla legge n. 142 definire l'inizio della procedura; noi
intendiamo l'inizio lavori in tutti i sensi.
Président A demandé la parole le Conseiller Ferraris.
Ferraris (GV-PDS-SV) Solo per chiedere l'iscrizione di una
risoluzione sulla riforma della legge elettorale per l'elezione del
Consiglio regionale, che è già stata distribuita ai
consiglieri.
Président On peut passer à la votation:
Presenti, votanti e favorevoli: 30
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK