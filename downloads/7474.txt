Consiglio Regionale della Valle d'Aosta - Oggetto del Consiglio n. 1977 del 7 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1977 del 7 maggio 1986 - Resoconto
OGGETTO N. 1977/VIII - SITUAZIONE FINANZIARIA, OPERATIVA E
GESTIONALE DELLA SOCIETÀ SITRASB, CONCESSIONARIA DEL TRAFORO DEL
GRAN SAN BERNARDO, IN SEGUITO ALL'ACQUISTO DI PARTECIPAZIONE
AZIONARIA DA PARTE DELLA REGIONE. (Interrogazione)
PRESIDENTE:
Do lettura dell'interrogazione presentata dal
Consigliere Baldassarre:
INTERROGAZIONE
Nella seduta consiliare del 18 aprile 1985 fu approvata la legge
n. 38 del 22 aprile 1985 concernente l'acquisto di partecipazione
azionaria della Società SITRASB, concessionaria del Traforo del
Gran San Bernardo, per una spesa complessiva di 34 miliardi.
Nel dibattito consiliare, la Giunta sostenne che tale
"investimento" oltre ad essere "produttivo", era necessario per
rendere possibile una soluzione ai problemi della viabilità del
Comune di Saint-Rhémy.
Ora, per consentire una valutazione precisa, sia per ciò che
riguarda l'investimento, sia in riferimento alla soluzione dei
problemi del Comune di Saint-Rhémy e per aver chiarimenti in merito
alla notizia apparsa su un settimanale del 19.4.1986 riguardante
"l'interessamento" della Guardia di Finanza all'operazione di cui
sopra.
INTERROGA
l'Assessore alle Finanze per conoscere:
1) la situazione finanziaria della Società a tutt'oggi e gli
interventi posti in essere per risolvere il problema della
viabilità nel Comune di Saint-Rhémy;
2) se corrisponde al vero l'interessamento della Guardia di
Finanza sull'operazione dell'acquisto;
3) il numero delle tessere di libero percorso "donate" dalla
Società ed il motivo di tale regalia.
PRESIDENTE:
Ha chiesto la parola l'Assessore alle Finanze
Martin; ne ha facoltà.
MARTIN (A.D.P.):
Per quanto concerne il primo punto
dell'interrogazione presentata dal Consigliere Baldassarre, posso
dire che la situazione finanziaria della società SITRASB, stando al
bilancio sino al 31 dicembre, approvato nella convocazione del 28
aprile e consegnato in questi giorni alla Presidenza del Consiglio,
dopo gli ammortamenti e gli accantonamenti obbligatori registra
come utili 1 miliardo e 905 milioni. Tale somma è stata distribuita
ai soci per 1 miliardo e 100 milioni e quindi in ragione di 1.100
lire per ciascuna azione posseduta, mentre 826 milioni circa sono
andati alla riserva facoltativa. In merito agli interventi posti in
essere per il miglioramento della viabilità di Saint-Rhémy, si
ricorda che, nella passata stagione invernale, il Consiglio di
Amministrazione della SITRASB ha autorizzato l'istituzione di
un'uscita stagionale all'altezza degli impianti di risalita della
Società Crévacol, per favorire l'accesso agli impianti stessi. Il
deflusso degli sciatori è stato invece convogliato sulla strada
comunale posta a nord del paese e ciò ha consentito un netto
miglioramento della viabilità comunale, nonché la possibilità di
sviluppare la società Crévacol. Si è trattato certamente di un
intervento di carattere straordinario, ma risulta che la Società
SITRASB ha in corso di studio un progetto per arretrare
definitivamente il casello di Saint-Rhémy, onde consentire
l'eliminazione di quei noti vincoli o impedimenti che hanno
mortificato lo sviluppo del Comune stesso.
Per quanto concerne la seconda domanda e cioè se corrisponde al
vero che la Guardia di Finanza abbia richiesto copia degli atti
relativi all'acquisto della partecipazione azionaria, posso dire
che tutto quanto è stato richiesto è stato regolarmente
consegnato.
In merito alla terza domanda mi risulta che la Società SITRASB
non ha mai consegnato tessere di libero transito perché ciò non le
è consentito, in quanto le tessere sono di proprietà della società
di gestione, in questo caso la SISEX, che è formata dalla SITRASB e
da una società svizzera. Pertanto io non ho a disposizione questi
dati, ma, se il Consigliere Baldassarre è interessato ad averli,
credo di poterli avere e comunicarglieli anche senza che egli ne
faccia oggetto di un'ulteriore interpellanza.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
L'interrogazione, aveva appunto
lo scopo di conoscere i dati che, gentilmente, mi sono stati così
chiaramente forniti dall'Assessore Martin. Non posso fare in merito
alcun commento, anche perché si trattava di una semplice richiesta
di dati. Certamente rimane qualche perplessità perché, al momento
del dibattito in aula, il primo punto sollevato è stato proprio
quello dell'arretramento del casello autostradale, però ad un anno
di distanza il casello è rimasto sempre al suo posto. Speriamo che
lo studio intrapreso dalla Società SITRASB ed i 36 miliardi
impegnati possano almeno favorire lo spostamento di questo
casello.
Per quanto riguarda invece il numero delle tessere di libero
percorso inviterei l'Assessore ad informarsi adeguatamente, onde
evitare che sia io a portargli dei dati e non viceversa. Io gli
posso solo garantire che queste tessere esistono...
(...INTERRUZIONE...)
Sì, sì. Ma io anticipo solo un dato e cioè che esistono e che
c'è un elenco abbastanza lungo di persone che traggono vantaggio da
una società pubblica. Ringrazio comunque l'Assessore per le
risposte che mi ha dato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK