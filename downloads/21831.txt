Consiglio Regionale della Valle d'Aosta - Oggetto del Consiglio n. 1550 del 27 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1550 del 27 ottobre 2005 - Resoconto
OGGETTO N. 1550/XII - Disegno di legge: "Disciplina per
l'installazione, la localizzazione e l'esercizio di stazioni
radioelettriche e di strutture di radiotelecomunicazioni.
Modificazioni alla legge regionale 6 aprile 1998, n. 11 (Normativa
urbanistica e di pianificazione territoriale della Valle d'Aosta),
e abrogazione della legge regionale 21 agosto 2000, n. 31".
CAPO I
DISPOSIZIONI GENERALI
Articolo 1
(Oggetto e finalità)
1. La presente legge, in armonia con i principi di cui alla
legge 22 febbraio 2001, n. 36 (Legge quadro sulla protezione dalle
esposizioni a campi elettrici, magnetici ed elettromagnetici), e al
decreto legislativo 1° agosto 2003, n. 259 (Codice delle
comunicazioni elettroniche), disciplina l'installazione, la
localizzazione e l'esercizio di stazioni radioelettriche,
postazioni, reti di comunicazione elettronica e di altre strutture
connesse.
2. La presente legge definisce inoltre le azioni di
risanamento delle stazioni radioelettriche già esistenti,
assicurando che l'esercizio delle stazioni radioelettriche,
autorizzate ai sensi della presente legge, si svolga nel rispetto
dei limiti e dei valori previsti dalla normativa statale
vigente.
3. La presente legge mira a garantire:
a) la tutela della salute della popolazione esposta alle
emissioni elettromagnetiche e la limitazione della perturbazione
delle condizioni di naturalità dell'ambiente dovuta alle emissioni
delle stazioni radioelettriche;
b) la corretta localizzazione e l'ordinato sviluppo delle
stazioni radioelettriche, salvaguardando gli interessi di carattere
paesaggistico e ambientale, anche attraverso la razionalizzazione e
la concentrazione delle stazioni radioelettriche in appositi siti
attrezzati;
c) il rispetto dei parametri tecnici riguardanti l'esercizio
delle stazioni radioelettriche;
d) l'informazione completa e tempestiva ai cittadini.
Articolo 2
(Definizioni)
1. Ai fini della presente legge, si intende per:
a) operatore, un'impresa autorizzata a fornire una rete
pubblica di comunicazioni o una risorsa correlata;
b) stazione radioelettrica, il trasmettitore o ricevitore,
ivi comprese le apparecchiature accessorie, necessari in una data
postazione, anche mobile o portatile, ad assicurare un servizio di
radiocomunicazione o il servizio di radioastronomia. Ogni stazione
è classificata sulla base del servizio al quale partecipa in
maniera permanente o temporanea;
c) sito attrezzato per radiotelecomunicazioni, di seguito
denominato sito attrezzato, la sottozona di piano regolatore
generale (PRG) con specifica destinazione d'uso, caratterizzato da
un terreno recintato di adeguata superficie, comprendente una o più
postazioni di dimensioni e numero tali da consentire l'ospitalità
ai diversi operatori interessati ed eventuali strutture edilizie
per l'alloggiamento delle stazioni connesse e funzionali alle
diverse reti;
d) postazione, l'area che comprende un singolo traliccio o
altro sostegno per il posizionamento di stazioni radioelettriche,
ivi compresi i locali tecnici funzionali all'esercizio delle
stazioni stesse;
e) reti di comunicazione elettronica, i sistemi di
trasmissione e, se del caso, le apparecchiature di commutazione o
di instradamento e le altre risorse che consentono di trasmettere
segnali via cavo, via radio, a mezzo di fibre ottiche o con altri
mezzi elettromagnetici, atti a completare la copertura del
territorio ove condizioni orografiche particolari lo richiedano,
comprese le reti satellitari;
f) schema funzionale, la rappresentazione schematica in cui
siano indicati, con blocchi funzionali e linee di connessione,
tutti gli elementi che connettono le stazioni radioelettriche di
una rete di comunicazione elettronica, nonché il punto di origine
del segnale costituito da studi di produzione, collegamenti
satellitari o altro, ed ogni altro elemento, compresi i ricevitori
passivi, ossia gli specchi e le parabole satellitari connesse alla
rete, e gli impianti di uso straordinario per emergenza o di
riserva, costituente l'infrastruttura della rete;
g) progetto di rete, l'insieme dello schema funzionale e
degli elementi tecnici e topografici, indicati nell'allegato A, di
ogni stazione radioelettrica esistente o che si intenda installare
e di ogni stazione radioelettrica in esercizio che si intenda
modificare;
h) altre strutture, ogni manufatto che impegni il territorio
e che sia funzionale all'esercizio delle radiotelecomunicazioni,
non rientrante nelle definizioni di cui al presente articolo, quali
ricevitori passivi, tralicci, pali, recinzioni, locali di ricovero,
cavidotti, cabine elettriche.
Articolo 3
(Ambito di applicazione)
1. Le disposizioni della presente legge si applicano alle
stazioni radioelettriche, alle postazioni e alle altre strutture di
cui all'articolo 2, comma 1, lettera h), operanti nell'intervallo
di frequenza compreso tra 100 kHz e 300 GHz, ad eccezione delle
stazioni radioelettriche per uso amatoriale, diverse da quelle di
cui all'articolo 12.
2. La presente legge non si applica alle attività di
protezione civile svolte in situazioni di emergenza o forza
maggiore.
Articolo 4
(Competenze)
1. Spetta alla Regione:
a) la concessione di contributi per interventi di
sistemazione paesaggistica e ambientale delle postazioni e delle
stazioni radioelettriche esistenti non conformi alle disposizioni
dei piani di interesse regionale, nei limiti e con le modalità di
cui all'articolo 7, comma 5;
b) la determinazione dei criteri relativi alla gestione e
alla manutenzione dei siti attrezzati e la predisposizione del
relativo schema-tipo di convenzione ai sensi dell'articolo 9, comma
4;
c) l'istituzione del catasto delle stazioni radioelettriche
per radiotelecomunicazioni di cui all'articolo 16;
d) l'assegnazione, d'intesa con il Consiglio permanente degli
enti locali, con le modalità di cui all'articolo 66, comma 2,
lettera c), della legge regionale 7 dicembre 1998, n. 54 (Sistema
delle autonomie in Valle d'Aosta), delle risorse finanziarie
necessarie all'esercizio delle funzioni esercitate dagli enti
locali ai sensi del comma 2;
e) la determinazione, d'intesa con il Consiglio permanente
degli enti locali, di procedimenti amministrativi semplificati per
l'approvazione dei progetti di rete di cui all'articolo 6 e per il
rilascio ed il rinnovo dell'autorizzazione di cui all'articolo
11.
2. Nel rispetto della normativa statale vigente in materia di
radiotelecomunicazioni e fatte salve le competenze regionali di cui
al comma 1, spetta al Comune di Aosta e agli altri Comuni, in forma
associata attraverso le Comunità montane, ai sensi dell'articolo 83
della l.r. 54/1998:
a) l'approvazione dei progetti di rete e delle loro varianti,
ai sensi dell'articolo 6;
b) la predisposizione, ai sensi dell'articolo 32, comma 4,
della legge regionale 6 aprile 1998, n. 11 (Normativa urbanistica e
pianificazione territoriale della Valle d'Aosta), e tenuto conto
dei progetti di rete già approvati, dei piani di interesse
generale, con le modalità di cui all'articolo 7;
c) il censimento dei siti attrezzati e delle
postazioni;
d) la realizzazione di nuovi siti attrezzati ed eventualmente
di nuove postazioni, ai sensi dell'articolo 9;
e) il rilascio dell'autorizzazione di cui all'articolo
11;
f) l'esercizio delle funzioni di vigilanza e di controllo di
cui al capo V.
CAPO II
LOCALIZZAZIONE DELLE STAZIONI RADIOELETTRICHE E DEI SITI
ATTREZZATI
Articolo 5
(Progetti regionali di rete)
1. Al fine di garantire una corretta pianificazione ed
installazione di nuove stazioni radioelettriche, i progetti di rete
e le varianti ai progetti di rete già approvati sono presentati
dagli operatori ai soggetti di cui all'articolo 4, comma 2, entro
il 31 dicembre dell'anno precedente a quello di prevista
realizzazione, corredati dello schema funzionale e della
documentazione idonea ad attestare, per ogni stazione
radioelettrica, i dati anagrafici, tecnici, topografici e
fotografici indicati nell'allegato A.
2. In caso di motivata necessità, gli operatori possono in
ogni momento presentare nuovi progetti di rete o varianti ai
progetti di rete già approvati.
Articolo 6
(Approvazione dei progetti di rete)
1. I progetti e le varianti di cui all'articolo 5 sono
approvati, entro tre mesi dalla loro presentazione, previo parere
favorevole dell'Agenzia regionale per la protezione dell'ambiente
(ARPA) in merito al rispetto dei limiti di esposizione, delle
misure di cautela e degli eventuali obiettivi di qualità stabiliti
dalla normativa statale vigente, e previa verifica della
coerenza:
a) con i piani di cui all'articolo 7, comma 1;
b) con gli strumenti urbanistici comunali.
2. Su richiesta degli operatori, i progetti di rete e le loro
varianti possono essere approvati unitamente al rilascio
dell'autorizzazione di cui all'articolo 11. In tal caso, la
richiesta deve essere corredata della documentazione di cui
all'articolo 5, comma 1.
3. L'approvazione dei progetti e delle varianti di cui
all'articolo 5 può essere subordinata alla presentazione, da parte
degli operatori, di proposte di azioni di risanamento, considerate
dall'ente procedente idonee, previo parere favorevole dell'ARPA, a
rispondere alle esigenze di riduzione a conformità definite dalla
normativa statale vigente.
4. La Giunta regionale stabilisce con propria deliberazione
la misura dei diritti di istruttoria e di ogni altro onere posto a
carico degli operatori interessati all'ottenimento
dell'approvazione dei progetti e delle varianti, in relazione
all'attività di consulenza tecnica svolta dall'ARPA.
Articolo 7
(Individuazione dei siti attrezzati, degli interventi di
adeguamento e della disciplina urbanistico-edilizia)
1. L'individuazione dei siti attrezzati, della disciplina
urbanistico-edilizia applicabile per la localizzazione delle
postazioni e di quella relativa all'installazione di stazioni
radioelettriche è determinata dai piani di interesse generale
predisposti, ai sensi dell'articolo 32, comma 4, della l.r.
11/1998, dalle Comunità montane, d'intesa con i Comuni interessati,
e dal Comune di Aosta, per il territorio di competenza.
2. Nell'individuazione dei siti attrezzati deve tenersi conto
delle esigenze di tutela delle componenti strutturali del paesaggio
e delle aree sensibili, e cioè delle aree di particolare densità
infrastrutturale o di specifico interesse paesaggistico, storico,
culturale, documentario o archeologico, in presenza delle quali
sono previste localizzazioni alternative.
3. I piani indicano, inoltre, le modalità e i termini per gli
interventi di sistemazione paesaggistica ed ambientale, quali i
trasferimenti e le dismissioni dei siti, delle postazioni e delle
stazioni radioelettriche esistenti, non conformi alle disposizioni
dei piani medesimi.
4. I piani possono essere predisposti ed approvati per fasi
successive, via via che siano individuati i siti attrezzati e la
relativa disciplina urbanistico-edilizia.
5. Ai soggetti che effettuano gli interventi di cui al comma
3, in possesso di ogni altra autorizzazione o concessione
richiesta, la Regione può concedere, nei limiti degli stanziamenti
di bilancio, contributi nella misura massima del 70 per cento della
spesa ammissibile. I criteri e le modalità di concessione dei
predetti contributi sono stabiliti con deliberazione della Giunta
regionale.
Articolo 8
(Proprietà dei siti attrezzati e delle postazioni)
1. I siti attrezzati, se compresi nei piani di cui
all'articolo 7, comma 1, e le postazioni possono essere acquisiti
dai soggetti di cui all'articolo 4, comma 2, mediante
esproprio.
2. I proprietari dei siti attrezzati e delle postazioni
possono mantenerne la proprietà a condizione che stipulino con i
soggetti di cui all'articolo 4, comma 2, un'apposita convenzione,
conforme allo schema-tipo di cui all'articolo 9, comma 4, con la
quale garantiscano l'uso dei siti agli operatori che vi abbiano
interesse.
3. Al fine di poter adottare le necessarie determinazioni in
merito all'esproprio di cui al comma 1 o alla stipulazione della
convenzione di cui al comma 2, i soggetti di cui all'articolo 4,
comma 2, provvedono ad effettuare il censimento dei siti attrezzati
e delle postazioni ubicati nel territorio di loro
competenza.
4. I proprietari dei siti attrezzati e delle postazioni sono
tenuti a comunicare ai soggetti di cui all'articolo 4, comma 2,
entro tre mesi dalla data di entrata in vigore della presente
legge, le informazioni, indicate nell'allegato B, necessarie per
l'effettuazione del censimento di cui al comma 3.
Articolo 9
(Realizzazione, gestione e manutenzione dei siti attrezzati e
delle postazioni)
1. I nuovi siti attrezzati, individuati dai piani di cui
all'articolo 7, comma 1, sono realizzati dai soggetti di cui
all'articolo 4, comma 2.
2. I proprietari dei siti attrezzati individuati dai piani di
cui all'articolo 7, comma 1, provvedono:
a) alla gestione e alla manutenzione, ordinaria e
straordinaria, dei siti attrezzati e delle stazioni radioelettriche
ivi presenti, se di loro proprietà;
b) ad adeguare funzionalmente i siti e le strutture, a
propria cura e spese, al fine di ospitare le stazioni
radioelettriche degli operatori interessati.
3. Le nuove postazioni possono essere realizzate dai soggetti
di cui all'articolo 4, comma 2, o dagli operatori che abbiano
previamente stipulato con i predetti soggetti la convenzione di cui
all'articolo 8, comma 2.
4. Con deliberazione della Giunta regionale, d'intesa con il
Consiglio permanente degli enti locali e sentite le rappresentanze
degli operatori e dei proprietari dei siti attrezzati e delle
postazioni, è approvato lo schema-tipo della convenzione di cui
all'articolo 8, comma 2, concernente in particolare:
a) la disciplina dell'accesso da parte dei singoli operatori
ai siti attrezzati e alle postazioni per le operazioni di
installazione, manutenzione ed esercizio delle stazioni
radioelettriche;
b) i criteri, compresi quelli relativi alla determinazione
dei corrispettivi da corrispondere, con i quali i proprietari
privati dei siti e delle postazioni ne consentono l'uso ai diversi
operatori, al fine di razionalizzare la localizzazione delle
stazioni radioelettriche.
Articolo 10
(Installazione di stazioni radioelettriche al di fuori dei
siti attrezzati)
1. Ferma restando l'autorizzazione di cui all'articolo 11, la
realizzazione di postazioni e l'installazione di stazioni
radioelettriche sono consentite anche al di fuori dei siti
attrezzati individuati dai piani di cui all'articolo 7, comma 1,
qualora funzionalmente collegati ad esigenze specifiche di
copertura locale o, nel caso di impianti di reti di telecontrollo e
comando, con ciò intendendosi le stazioni di trasmissione dati e
informazioni che emettono onde elettromagnetiche nello spazio, a
specifiche esigenze di localizzazione territoriale.
CAPO III
AUTORIZZAZIONI
Articolo 11
(Autorizzazione all'installazione delle stazioni e delle
strutture radioelettriche)
1. L'installazione e la modifica di postazioni, stazioni
radioelettriche e delle altre strutture di cui all'articolo 2,
comma 1, lettera h), sono soggette ad autorizzazione, rilasciata
dai soggetti di cui all'articolo 4, comma 2.
2. Il rilascio dell'autorizzazione è subordinato alla
verifica della conformità dell'installazione o della
modifica:
a) ai piani di cui all'articolo 7, comma 1, qualora
approvati;
b) ai progetti di rete approvati ai sensi dell'articolo
6;
c) agli strumenti urbanistici comunali;
d) ai vincoli di qualsiasi altra natura gravanti sull'area
oggetto di intervento.
3. Il rilascio dell'autorizzazione è, inoltre, subordinato,
al parere favorevole dell'ARPA in merito al rispetto dei limiti di
esposizione, delle misure di cautela e degli obiettivi di qualità
stabiliti, dalla normativa statale vigente, per le seguenti
stazioni radioelettriche operanti nell'intervallo di frequenza
compreso tra 100 kHz e 300 GHz:
a) impianti fissi per radiodiffusione, ossia stazioni di
terra per il servizio di radiodiffusione televisiva o radiofonica,
ivi compresi gli impianti per i quali gli operatori posseggano
antenne installate in modo stabile e non provvisorio, ancorché non
collegate in permanenza ad un trasmettitore;
b) impianti per telefonia mobile, ossia stazioni radio di
terra del servizio di telefonia mobile, destinate al collegamento
radio dei terminali mobili con la rete del servizio di telefonia
mobile su postazione fissa o mobile;
c) impianti di telecontrollo e comando, con EIRP maggiore a 2
Watt;
d) ponti radio asserviti agli impianti di cui alle lettere
a), b) e c), ossia sistemi di comunicazione punto-punto o
punto-multipunto con numero definito di stazioni, ripetitori
circolari e collegamenti satellitari emittenti, aventi EIRP
maggiore a 2 Watt;
e) impianti provvisori di uso straordinario, ossia antenne di
emergenza e stazioni di sperimentazione;
f) impianti radioelettrici per uso amatoriale con potenza
maggiore di 100 Watt o che utilizzano antenne con guadagno maggiore
di 2,14 dBi.
4. Il parere di cui al comma 3 è valido per dodici mesi,
decorrenti dalla data di rilascio. Decorso tale termine senza che
l'operatore abbia attivato la stazione radioelettrica o ultimato i
lavori nei termini di cui al comma 8, il parere deve essere
rinnovato, al fine di confermarne la validità in relazione alle
eventuali variazioni delle condizioni dell'edificato e della
destinazione d'uso del territorio nello spazio circostante. Il
rinnovo è valido per dodici mesi e non è soggetto al pagamento dei
diritti di istruttoria di cui all'articolo 15.
5. In deroga a quanto previsto al comma 2, lettera c), nelle
more dell'adeguamento dei PRG al piano territoriale paesistico
(PTP), di cui all'articolo 2 della l.r. 11/1998, e
dell'approvazione del piano di cui all'articolo 7, comma 1,
l'autorizzazione può essere rilasciata, previo parere favorevole
dell'ARPA in merito al rispetto dei limiti di esposizione, delle
misure di cautela e degli eventuali obiettivi di qualità stabiliti
dalla normativa statale vigente e previo assenso del Comune
territorialmente competente, anche per interventi non coerenti con
le destinazioni di zona dei PRG, qualora le opere di cui al comma 1
siano considerate, in ordine di priorità:
a) tecnicamente non localizzabili all'interno dei siti
individuati dai piani di cui all'articolo 7, comma 1;
b) tecnicamente non localizzabili su postazioni
esistenti;
c) realizzabili prioritariamente su strutture e edifici di
proprietà pubblica già esistenti;
d) necessarie a rispondere a specifiche esigenze di
localizzazione territoriale, esplicitate in apposita documentazione
tecnica allegata alla domanda.
6. L'acquisizione dei pareri, delle autorizzazioni e degli
assensi preventivamente dovuti al fine del rilascio
dell'autorizzazione può essere effettuata mediante conferenza di
servizi. Il procedimento per il rilascio dell'autorizzazione deve
concludersi in ogni caso entro novanta giorni dalla presentazione
della domanda; decorso tale termine senza che sia stato comunicato
un provvedimento motivato di diniego, la domanda di autorizzazione
si intende accolta.
7. Ferma restando la concessione ministeriale,
l'autorizzazione costituisce condizione per l'esercizio delle
relative attività di installazione o modifica e titolo abilitativo
edilizio; nel provvedimento di autorizzazione sono, inoltre,
specificate le eventuali prescrizioni cui sono subordinati
l'esercizio della stazione radioelettrica, l'installazione e la
modifica delle postazioni e delle altre strutture di cui
all'articolo 2, comma 1, lettera h), e sono individuate le azioni
di risanamento da attuare.
8. Nel provvedimento di autorizzazione sono stabiliti i
termini di inizio e di ultimazione dei lavori di installazione o
modifica. Il termine di inizio non può essere superiore a due anni
per i lavori pubblici ed assimilati e ad un anno in ogni altro
caso. Il termine per l'ultimazione delle strutture portanti
verticali ed orizzontali, ivi comprese quelle attinenti alla
copertura, non può essere superiore a tre anni. La struttura deve
essere utilizzabile nei termini, articolati in relazione
all'altitudine, stabiliti dall'articolo 60, comma 7, lettere a),
b), c) e d), della l.r. 11/1998.
9. Il termine di ultimazione dei lavori di installazione o
modifica può essere prorogato, con provvedimento motivato, qualora
il ritardo nell'esecuzione dei lavori sia dovuto a cause non
imputabili al titolare dell'autorizzazione.
10. Qualora i lavori non siano ultimati nei termini
stabiliti, il titolare dell'autorizzazione deve richiederne una
nuova, per la parte di intervento non ultimata. Il procedimento per
il rilascio della nuova autorizzazione deve concludersi nel termine
di cui al comma 6. Nei casi di cui al comma 3, il completamento dei
lavori è inoltre subordinato al rilascio da parte dell'ARPA di un
nuovo parere, richiesto dall'operatore contestualmente alla domanda
di nuova autorizzazione, in relazione alle eventuali variazioni
sopravvenute delle condizioni dell'edificato e della destinazione
d'uso del territorio nello spazio circostante.
11. La durata dell'autorizzazione è di sei anni. Il rinnovo è
concesso con le modalità semplificate definite ai sensi
dell'articolo 4, comma 1, lettera e).
12. Ferma restando la concessione ministeriale, l'attivazione
delle stazioni di cui al comma 3, lettera e), destinate alla
sperimentazione e di quelle destinate ad eventi speciali è
subordinata alla comunicazione dell'intenzione di attivare tali
stazioni, da presentarsi, da parte dell'operatore interessato, ai
soggetti di cui all'articolo 4, comma 2, almeno quindici giorni
prima dell'attivazione, con espressa indicazione:
a) delle ragioni dell'evento;
b) della durata dell'evento, che non può in ogni caso
superare i sei mesi;
c) dei dati tecnici degli impianti.
13. L'esercizio delle stazioni di cui al comma 12 è
subordinato al rispetto delle prescrizioni recate dagli strumenti
urbanistici e dei limiti fissati in materia di tutela dagli effetti
dell'esposizione ai campi elettrici, magnetici ed
elettromagnetici.
Articolo 12
(Impianti radioelettrici per uso amatoriale)
1. L'installazione e l'esercizio delle stazioni
radioelettriche per uso amatoriale con potenza maggiore di 100 Watt
o che utilizzano antenne con guadagno maggiore di 2,14 dBi sono
subordinati all'acquisizione, da parte degli operatori interessati,
del titolo abilitativo edilizio rilasciato dal Comune
territorialmente competente, previo parere favorevole dell'ARPA in
merito al rispetto dei limiti di esposizione, delle misure di
cautela e degli obiettivi di qualità stabiliti dalla normativa
statale vigente.
2. Ai fini dell'ottenimento del parere di cui al comma 1, gli
operatori interessati forniscono all'ARPA i dati tecnici indicati
nell'allegato A.
3. Il parere di cui al comma 1 è valido per cinque anni,
decorrenti dalla data di rilascio, e l'eventuale rinnovo è disposto
con le modalità di cui ai commi 1 e 2.
4. Per gli impianti radioelettrici di cui all'articolo 11,
comma 3, lettera f), in esercizio alla data di entrata in vigore
della presente legge, il parere, necessario per la prosecuzione
dell'attività, deve essere richiesto all'ARPA entro il 30 giugno
2006, indicando, contestualmente, i dati tecnici di cui
all'allegato A. Il parere negativo dell'ARPA comporta l'obbligo per
l'operatore di adeguarsi, nel termine indicato, alle disposizioni
statali vigenti, relativamente al rispetto dei limiti di
esposizione, delle misure di cautela e degli eventuali obiettivi di
qualità. Il parere favorevole dell'ARPA e la dichiarazione di
esercizio dell'impianto devono essere trasmessi al Comune
territorialmente competente.
Articolo 13
(Denuncia di inizio attività per stazioni radioelettriche per
telefonia mobile)
1. Ferma restando l'autorizzazione di cui all'articolo 11 per
le postazioni e le altre strutture di cui all'articolo 2, comma 1,
lettera h), e salvo il rispetto dei limiti di esposizione, dei
valori di attenzione e degli obiettivi di qualità stabiliti dalla
normativa statale vigente, l'installazione di stazioni
radioelettriche per telefonia mobile, ossia di stazioni radio di
terra del servizio di telefonia mobile destinate al collegamento
radio dei terminali mobili con la rete del servizio di telefonia
mobile su postazione fissa o mobile con potenza in singola antenna
uguale od inferiore a 20 Watt, è subordinata alla presentazione di
una denuncia di inizio attività, conforme ai modelli predisposti
dai soggetti di cui all'articolo 4, comma 2. Ai medesimi soggetti
deve essere tempestivamente comunicata la cessazione dell'utilizzo
delle predette stazioni.
2. La denuncia di inizio attività di cui al comma 1 deve
essere corredata:
a) delle autorizzazioni, degli assensi o dei pareri dovuti
qualora gli immobili interessati siano assoggettati alle
disposizioni vigenti in materia di tutela dei beni culturali e del
paesaggio;
b) della dichiarazione di conformità degli interventi oggetto
della denuncia di inizio attività alle prescrizioni cogenti e
prevalenti del PTP, alle prescrizioni dei piani di settore e dei
progetti e programmi attuativi del PTP e a quelle degli strumenti
urbanistici, dei regolamenti edilizi, dei programmi, delle intese e
delle concertazioni approvati o adottati;
c) della dichiarazione di conformità degli interventi oggetto
della denuncia di inizio attività alle disposizioni vigenti in
materia igienico-sanitaria e di sicurezza;
d) del preventivo parere favorevole dell'ARPA, qualora
l'intervento abbia ad oggetto le stazioni radioelettriche di cui
all'articolo 11, comma 3.
3. I lavori oggetto della denuncia di inizio attività devono
essere ultimati entro un anno dalla presentazione della denuncia;
decorso inutilmente tale termine, la denuncia cessa di
efficacia.
4. La denuncia di inizio attività non esonera i soggetti
interessati dall'obbligo di acquisire, ove necessari, le
autorizzazioni o gli assensi prescritti dalle disposizioni vigenti
in materia di rischio idrogeologico, di opere di conglomerato
cementizio e di contenimento dei consumi energetici.
Articolo 14
(Denuncia di inizio attività o di esecuzione di varianti in
corso d'opera per interventi sulle postazioni e sulle altre
strutture di cui all'articolo 2, comma 1, lettera h))
1. Sono soggetti a mera denuncia di inizio attività i
seguenti interventi sulle postazioni e sulle altre strutture di cui
all'articolo 2, comma 1, lettera h):
a) opere di manutenzione straordinaria, di restauro e
risanamento conservativo in assenza di mutamenti della destinazione
d'uso;
b) opere esterne di eliminazione delle barriere
architettoniche in edifici esistenti;
c) recinzioni, muri di cinta e cancellate;
d) opere interne di singole unità immobiliari che non
comportino modifiche della sagoma e dei prospetti, non rechino
pregiudizio alla statica dell'immobile, non aumentino il numero
delle unità immobiliari e non mutino la destinazione d'uso;
e) realizzazione di condutture e impianti interrati e di
impianti tecnici al servizio di strutture esistenti;
f) opere di demolizione, reinterri e scavi di modesta
entità;
g) intonacatura e tinteggiatura esterna delle strutture ove
conformi alle disposizioni urbanistico-edilizie vigenti in materia
di colore e arredo urbano;
h) varianti ai progetti relativi agli interventi di cui alle
lettere a), b), c), d), e), f) e g).
2. La denuncia di inizio attività deve essere presentata ai
soggetti di cui all'articolo 4, comma 2, corredata della
documentazione di cui all'articolo 13, comma 2. Resta ferma
l'applicazione delle disposizioni di cui all'articolo 13, commi 3 e
4.
Articolo 15
(Diritti di istruttoria)
1. La Giunta regionale stabilisce con propria deliberazione
la misura dei diritti di istruttoria e di ogni altro onere posto a
carico degli operatori interessati, in relazione all'attività di
consulenza tecnica svolta dall'ARPA nell'ambito dei procedimenti di
cui agli articoli 11, 12, 13 e 14.
CAPO IV
CATASTO DELLE STAZIONI RADIOELETTRICHE
Articolo 16
(Catasto regionale delle stazioni radioelettriche)
1. Il catasto delle stazioni radioelettriche per
radiotelecomunicazioni è istituito presso l'ARPA e contiene la
mappa delle stazioni radioelettriche presenti sul territorio
regionale ed il relativo archivio informatizzato dei dati tecnici
ed anagrafici delle stesse e di quelli topografici riferiti ad
apposite cartografie.
2. I soggetti di cui all'articolo 4, comma 2, trasmettono
all'ARPA i dati necessari all'istituzione e all'aggiornamento del
catasto di cui al comma 1.
3. Sulla base dei dati contenuti nel catasto, l'ARPA redige,
nell'ambito della relazione biennale sullo stato dell'ambiente
regionale di cui all'articolo 4, comma 1, lettera l), della legge
regionale 4 settembre 1995, n. 41 (Istituzione dell'Agenzia
regionale per la protezione dell'ambiente (ARPA) e creazione,
nell'ambito dell'Unità sanitaria locale della Valle d'Aosta, del
Dipartimento di prevenzione e dell'Unità operativa di
microbiologia), un rapporto contenente la stima dei livelli di
campo elettromagnetico presenti sul territorio regionale, con
riferimento alle condizioni di esposizione della
popolazione.
4. Le funzioni inerenti alla tenuta e all'aggiornamento del
catasto di cui al comma 1 sono esercitate dai soggetti di cui
all'articolo 4, comma 2, dalla Regione e dall'ARPA, in
collaborazione con il Comitato regionale per le comunicazioni
(Co.Re.Com.), sulla base di apposite intese regolanti i reciproci
rapporti.
CAPO V
VIGILANZA E SANZIONI
Articolo 17
(Controlli)
1. I soggetti di cui all'articolo 4, comma 2, svolgono,
avvalendosi della collaborazione tecnica dell'ARPA, attività di
vigilanza e controllo sull'osservanza della presente legge, ed in
particolare in merito:
a) al rispetto dei limiti di esposizione, delle misure di
cautela e degli obiettivi di qualità;
b) all'attuazione delle azioni di risanamento di cui
all'articolo 6, comma 3;
c) al mantenimento dei parametri tecnici e delle condizioni
di funzionamento stabiliti nell'autorizzazione di cui all'articolo
11;
d) al rispetto delle disposizioni
urbanistico-edilizie.
2. Il personale incaricato delle attività di vigilanza e di
controllo, nell'esercizio delle proprie funzioni, può accedere ai
siti, alle postazioni, alle stazioni radioelettriche e richiedere i
dati, le informazioni e i documenti necessari per l'espletamento
delle predette attività.
Articolo 18
(Sanzioni amministrative)
1. L'inosservanza dei termini di cui all'articolo 8, comma 4,
comporta l'applicazione della sanzione amministrativa del pagamento
di una somma di denaro da euro 5.000 a euro 10.000.
2. L'inosservanza degli obblighi di cui all'articolo 19,
commi 1 e 2, comporta l'applicazione della sanzione amministrativa
del pagamento di una somma di denaro da euro 5.000 a euro
10.000.
3. L'installazione e l'esercizio delle stazioni
radioelettriche, delle postazioni, delle reti di comunicazione
elettronica e delle altre strutture di cui all'articolo 2, comma 1,
lettera h), in assenza dell'autorizzazione di cui all'articolo 11 o
in difformità dalla stessa, comportano, per ogni stazione,
postazione, rete o struttura, l'applicazione della sanzione
amministrativa del pagamento di una somma di denaro da euro 20.000
a euro 100.000.
4. In caso di violazione delle disposizioni vigenti in
materia di tutela dagli effetti dell'esposizione ai campi
elettrici, magnetici ed elettromagnetici, si applica l'articolo 15
della l. 36/2001. Nelle more dell'emanazione dei decreti di cui
all'articolo 4, comma 2, della l. 36/2001, l'irrogazione delle
sanzioni spetta al Presidente della Regione, sulla base degli
accertamenti svolti e delle contestazioni effettuate dai soggetti
di cui all'articolo 4, comma 2, che si avvalgono, per gli aspetti
tecnici, degli enti competenti.
5. Salva l'applicazione delle sanzioni penali, chiunque
ostacoli o impedisca l'effettuazione dei controlli di cui
all'articolo 17 è soggetto alla sanzione amministrativa pecuniaria
del pagamento di una somma di denaro da euro 500 a euro
2.500.
6. Per l'applicazione delle sanzioni amministrative di cui al
presente articolo, si osservano le disposizioni della legge 24
novembre 1981, n. 689 (Modifiche al sistema penale), da ultimo
modificata dal decreto legislativo 30 giugno 2003, n. 196.
Articolo 19
(Altri obblighi)
1. I soggetti di cui all'articolo 4, comma 2, ordinano la
rimozione, a cura e spese degli operatori, delle stazioni
radioelettriche, delle postazioni, delle reti di comunicazione
elettronica e delle altre strutture di cui all'articolo 2, comma 1,
lettera h), realizzate in assenza dell'autorizzazione di cui
all'articolo 11 o in difformità dalla stessa.
2. La rimozione deve avvenire entro novanta giorni dalla
comunicazione del provvedimento che la dispone. Entro i successivi
sessanta giorni, gli operatori devono anche provvedere al
ripristino dello stato originario dei luoghi.
3. In caso di inosservanza degli obblighi di cui ai commi 1 e
2, i soggetti di cui all'articolo 4, comma 2, previa diffida,
possono procedere d'ufficio a spese degli operatori inadempienti.
La nota delle spese è resa esecutiva ed è riscossa dai medesimi
soggetti secondo le disposizioni vigenti in materia di esecuzione
coattiva dei crediti dello Stato.
4. Per quanto non diversamente disciplinato dal presente
articolo, si applicano, in quanto compatibili, le disposizioni di
cui al titolo VIII della l.r. 11/1998.
CAPO VI
MODIFICAZIONI ALLA L.R. 11/1998
Articolo 20
(Modificazioni alla l.r. 11/1998)
1. Dopo la lettera b) del comma 1 dell'articolo 59 della l.r.
11/1998, è aggiunta la seguente:
"bbis) da qualsiasi altro atto abilitativo, comunque
denominato, previsto da leggi di settore o in materia di
procedimento unico.".
2. Dopo il comma 2 dell'articolo 64 della l.r. 11/1998, è
inserito il seguente:
"2bis. Sono altresì soggetti a contributo di onerosità gli
atti abilitativi di cui all'articolo 59, comma 1, lettera bbis),
qualora le opere in essi previste non siano assimilabili a quelle
di cui all'articolo 61, comma 1.".
3. Nella l.r. 11/1998, l'espressione "impianti per le
telecomunicazioni", ovunque ricorra, è sostituita dalla seguente:
"strutture per radiotelecomunicazioni".
CAPO VII
DISPOSIZIONI FINALI, FINANZIARIE E TRANSITORIE
Articolo 21
(Abrogazioni)
1. Sono abrogati:
a) la legge regionale 21 agosto 2000, n. 31;
b) l'articolo 11 della legge regionale 16 agosto 2001, n.
15.
Articolo 22
(Disposizioni finanziarie)
1. L'onere derivante dall'applicazione dell'articolo 4, comma
1, lettere a) e d), è determinato complessivamente in euro 320.000
per l'anno 2005 e in annui euro 350.000 a decorrere dall'anno
2006.
2. L'onere di cui al comma 1 trova copertura per annui euro
200.000 per gli anni 2005, 2006 e 2007 nell'obiettivo programmatico
2.1.1.02. (Trasferimenti con vincolo settoriale di destinazione) e
per euro 120.000 per l'anno 2005 e per annui euro 150.000 per gli
anni 2006 e 2007 nell'obiettivo programmatico 2.2.1.09. (Ambiente e
sviluppo sostenibile) dello stato di previsione della spesa del
bilancio della Regione per l'anno 2005 e di quello pluriennale per
il triennio 2005/2007, e al relativo finanziamento si
provvede:
a) per annui euro 200.000 per gli anni 2005, 2006 e 2007
mediante utilizzo dello stanziamento iscritto al capitolo 67368
(Contributi agli enti locali per l'installazione e l'esercizio di
impianti di radiotelecomunicazioni) dell'obiettivo programmatico
2.1.1.02.;
b) per euro 120.000 per l'anno 2005 e per annui euro 150.000
per gli anni 2006 e 2007, mediante utilizzo dello stanziamento
iscritto al capitolo 67365 (Contributi per interventi di
demolizione di impianti per radiodiffusione televisiva e sonora e
per telecomunicazioni e conseguente sistemazione paesaggistica)
dell'obiettivo programmatico 2.2.1.09..
3. I proventi delle sanzioni amministrative di cui
all'articolo 18 sono introitati al capitolo 7700 (Proventi pene
pecuniarie per contravvenzioni) dello stato di previsione
dell'entrata del bilancio della Regione.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.
Articolo 23
(Disposizioni transitorie)
1. La presente legge si applica anche ai procedimenti avviati
sotto la vigenza della l.r. 31/2000, ma non ancora conclusi alla
data della sua entrata in vigore.
Allegati
(Omissis)
Presidente - Continua la discussione generale sul punto n. 29
all'ordine del giorno.
La parola al Consigliere Tibaldi.
Tibaldi (CdL) - Questo provvedimento, che è stato oggetto di
approfondito esame nell'ambito delle due commissioni competenti, è
indubbiamente condivisibile sotto il profilo dei principi, come era
condivisibile la legge n. 31/2000 che oggi si intende abrogare. È
condivisibile perché va a disciplinare delle situazioni che
meritano attenzione da parte dell'ente pubblico e quindi è giusto
che vi sia una regolamentazione attraverso la legge regionale e
un'applicazione attraverso le comunità montane e il Comune di
Aosta. Penso che nessuno possa disconoscere intervenendo in materia
la valenza dei principi di tutela della salute, di corretta
localizzazione e ordinato sviluppo delle postazioni di
radiotelecomunicazione, della tutela del paesaggio e del diritto ai
servizi pubblici di comunicazione ed informazione spettanti in capo
ai cittadini. Sotto il profilo delle finalità quindi, come penso
abbia sentito dire l'Assessore da parte nostra, non vi sono
obiezioni di sorta; abbiamo però tutta una serie di rilievi da fare
per quanto riguarda le modalità di questa disciplina, che
l'Assessore intende proporre attraverso tale legge. Innanzitutto
facciamo una riflessione sulla legge n. 31/2000: tale provvedimento
è entrato in vigore 5 anni fa, si proponeva i medesimi scopi, ma ha
fallito i suoi obiettivi, come mai? Li ha falliti perché è stata
costruita in forma "raffazzonata", è stata creata nel tentativo di
effettuare delle limitazioni che poi si sono rese impossibili in
corso d'opera e naturalmente è stata superata da un'evoluzione
normativa che è stata prodotta da parte dello Stato in materia; mi
riferisco: al Codice delle comunicazioni che è stato citato anche
nell'articolo 1 di questa riedizione della legge n. 31, al Testo
unico sulla radiotelevisione che è entrato in vigore nel 2005, alla
"legge Gasparri" dello scorso anno.
Il tentativo del legislatore regionale oggi è quello di cercare
di creare una norma che sia più adeguata e in sintonia con la
normativa di settore nazionale, nel tentativo di perseguire i
medesimi scopi e di applicarla sul territorio regionale. Chi mi ha
preceduto stamani ha detto che vi sono diversi destinatari di
questa norma: abbiamo i cittadini che in senso generale mirano
attraverso la pubblica amministrazione ad ottenere la tutela e la
regolamentazione di questi aspetti che vi ho appena detto; vi sono
gli enti locali che vengono indicati come i soggetti attivi e
applicativi della norma in esame; vi sono i destinatari veri e
propri della norma che sono gli operatori, ovvero coloro che
installano le loro stazioni radioelettriche per poter diffondere il
segnale per creare dei collegamenti fra le varie postazioni ed
irradiare i loro servizi nell'intento di avere la più ampia
copertura possibile del territorio. Due di questi soggetti, ovvero
gli enti locali e gli operatori, sono scontenti di questa proposta,
perché gli enti locali, anche se tardivamente, hanno consegnato un
parere attraverso il loro organismo di rappresentanza - il CPEL -
che effettua tutta una serie di osservazioni tecniche... che
richiedono un esame approfondito della materia e concludono con
l'espressione di un parere negativo sul disegno di legge in
oggetto, evidenziano la loro disponibilità a un confronto in
materia, ma in modo evidente viene formulato un parere negativo. Ho
partecipato insieme agli altri colleghi alle audizioni effettuate
in sede di commissione, abbiamo tutti sentito una serie di
doglianze che sono state anteposte alla commissione e all'Assessore
in merito alla formulazione degli articoli qui contenuti. Se tali
soggetti hanno delle osservazioni di questo tipo da fare, ci
chiediamo prima di tutto per quali ragioni oggi continuiamo a
portare avanti questa proposta, perché non prendiamo una pausa di
riflessione e cerchiamo di esaminare con maggior cautela tutti
quegli aspetti che sono stati sollevati, anche perché la materia è
piuttosto "spinosa", è materia tecnica, è materia che richiede
competenze che non tutti hanno, neppure noi, perché, da quando è
iniziata l'era delle telecomunicazioni, in particolare nell'ultimo
ventennio, vi è stata una "costellazione" di provvedimenti
amministrativi, sentenze, che si sono susseguite e hanno modificato
in continuazione l'assetto normativo di questo settore, che evolve
velocemente anche da un punto di vista tecnologico. Penso che tutto
questo proliferare di antenne, oggi dovute in gran parte alla
telefonia, ha richiesto l'intervento del legislatore a livello
nazionale e ora richiede quello del legislatore a livello
regionale. È stato interessante vedere l'approccio delle altre
regioni nella stessa materia, penso che anche lei come noi abbia
potuto beneficiare di questo lavoro interessante fatto dagli
uffici, tale comparazione fra il disegno di legge n. 84 e le
legislazioni delle due Province autonome di Trento e Bolzano, di
alcune Regioni a statuto speciale e della vicina Regione Piemonte.
Guardando questo esame comparato si capirà subito che la nostra
legislazione tende ad essere molto più restrittiva e vincolistica
sotto certi aspetti di quella di altre regioni e l'approccio è
quello del divieto, del vincolo, se possibile restringendo
l'operatività dei soggetti che da tempo sono nel campo delle
telecomunicazioni.
Vi è poi una sostanziale assimilazione della telefonia con la
radiotelevisione, che sono due ambiti completamente differenti con
esigenze completamente diverse, perché, se la radiotelevisione ha
degli sviluppi territoriali attraverso i propri impianti molto più
contenuti sotto il profilo numerico, la telefonia è molto più
capillare sul territorio, perché le celle di intervento sono di
dimensioni minori e, di conseguenza, è necessario che vi siano più
ripetitori dislocati sul territorio. Si prendono in considerazione
questi operatori come se fossero degli "untori", dei dissipatori di
inquinamento, dimenticando qual è la loro funzione principale:
quella di agevolare le comunicazioni e da quando esiste l'uomo la
comunicazione è lo strumento attraverso il quale è progredita la
civiltà. Io allora credo che bisogna smetterla di considerare gli
operatori del settore come degli "untori", perché in fondo
forniscono un servizio di grandissima valenza pubblica e, come
peraltro è stato ricordato anche stamani, tutto questo problema di
onde elettromagnetiche, il cui livello è stato stabilito con legge
dello Stato in 6 volt metro e, vista l'orografia del territorio
valdostano, le potenze sono esigue... penso che problemi
particolari non ne ponga, se non come si è verificato per i
ripetitori di Gerdaz, ovvero quello che serve la città di Aosta, i
cui parametri radioelettrici sono stati immediatamente ricondotti
sotto i livelli di tolleranza. Il problema della salute in Valle
d'Aosta quindi non si pone, o perlomeno la salute dei cittadini non
è pregiudicata da ripetitori radiofonici, televisivi e telefonici
ed è paradossale che questa legge si proponga di tutelare la salute
dei cittadini, ignorando una fonte di inquinamento decisamente più
grave per la loro salute: gli elettrodotti; infatti, Regioni come
il Piemonte o la Liguria disciplinano anche la localizzazione degli
elettrodotti. È ovvio che, se uno ha la pretesa di governare la
salute dei cittadini, deve farlo sotto tutti i suoi aspetti, perché
è dimostrato che è più dannoso un cellulare presso i nostri
indumenti o appoggiato all'orecchio, quindi in prossimità del
cervello come onde elettromagnetiche per il nostro organismo, che
non le onde che vengono diffuse attraverso la radiotelevisione o la
telefonia intesa come ripetizione dei segnali.
Assessore, se state cercando degli "untori", avete sbagliato il
metodo di approccio; non necessariamente dobbiamo avere lo stesso
approccio con i colleghi "Verdi", da questo punto di vista, non ho
mai dimostrato delle similarità di azione o di predisposizione nei
confronti delle loro posizioni e rispetto peraltro il loro
pensiero. Giustamente è stato citato Umberto Veronesi stamani, che
ha detto che sono pure fantasie quelle di dire che le onde
elettromagnetiche possono indurre chissà quali malattie. Certo,
dipende dal tipo di esposizione, ma è molto più pericolosa
l'esposizione al cellulare - che ormai tutti abbiamo - che non
preoccuparsi di situazioni di questo tipo.
Prima considerazione: i gestori di impianti di
radiotelecomunicazione non sono degli "untori", ossia meri soggetti
che inquinano l'etere e il paesaggio; di conseguenza, se vogliamo
fare una legge a tutela della salute, rimettiamola in cantiere e
mettiamo veramente le fonti inquinanti che sono nocive per il
nostro organismo. Un altro aspetto - e anche qui ci distinguiamo
rispetto alla legislazione di altre regioni - è che si assimila
telefonia e radiotelevisione, le quali, oltre ad avere modalità di
ripetizione tecnologica diverse, hanno mercati completamente
diversi. A livello radiotelevisivo la legge nazionale e le
concentrazioni editoriali nelle mani di grandi "network" hanno
portato a un divario sempre più evidente tra la "RAI", "network"
tipo "Mediaset" o "La7", e la piccola emittente radiofonica e
televisiva locale. Sappiamo bene che la Valle d'Aosta, da un punto
di vista di mercato pubblicitario, è "lunare", non esiste nulla,
non esistono imprese che investono a livello nazionale o a livello
interregionale, perché hanno una solidità tale che si possono
permettere investimenti di una certa consistenza su queste reti e
la piccola radiofonia e televisione locale vive di stenti in un
settore che è sempre più burocratizzato, normativizzato e sempre
meno remunerativo per chi ha avuto il coraggio - e oggi avrebbe la
follia - di cimentarsi in questo comparto. Lo stesso ragionamento
non può essere fatto per la telefonia, che è il grande "business"
del momento e ha una saturazione territoriale più elevata, perché
le esigenze di vicinanza topografica dei ripetitori sono maggiori.
Ci dovrebbe essere quindi una distinzione anche sotto il profilo
normativo di queste caratteristiche, una distinzione che non è
sufficientemente marcata, quindi non si può disciplinare la materia
come se fosse un tutt'uno. Noi avremmo gradito una suddivisione
delle competenze e degli ambiti in capo agli uni, piuttosto che in
capo agli altri. Se si vuole avere un minimo di attenzione nei
confronti dell'editoria radiotelevisiva locale, questa legge non va
in quella direzione, è una legge che, visti i presupposti che
dicevo di mercato e burocratici, contribuirà a indebolire un già
fragile sistema locale della radiotelecomunicazione.
Un altro ragionamento che sottoponiamo alla vostra attenzione è
che la legislazione regionale, anche se appare più raffinata
rispetto al progetto legislativo della legge n. 31/2000, trascura
le importanti competenze ministeriali in materia e sottovaluta una
localizzazione semplificata in un sito attrezzato, perché qui, per
razionalizzare la presenza di queste postazioni sul territorio, si
tende a realizzare in prospettiva dei siti attrezzati, ovvero delle
postazioni di carattere condominiale dove vengono ospitati diversi
operatori. La coabitazione di diversi operatori nell'ambito di una
stessa postazione non è così semplice come sembra apparire dalla
lettera della legge, perché vi sono compatibilità sulle frequenze
che devono essere considerate, queste frequenze, se non sono
compatibili, comportano delle interferenze, se vogliamo inserire e
coubicare tutte queste stazioni radioelettriche in una medesima
postazione, dobbiamo prevedere dei tralicci più alti ed edifici più
ampi e tali dimensioni vanno ad "impattare" con un altro scopo
fondamentale di questa legge: quello di tutelare il paesaggio ed
evitare delle soluzioni impattanti. Non si può quindi pensare che
spostare una frequenza o una stazione radioelettrica da un luogo A
a un luogo B sia come spostare una "roulotte", o un carico di un
qualsiasi prodotto venga in mente. Vi sono delle situazioni
tecniche e anche burocratiche che devono essere adeguatamente
considerate; le situazioni tecniche anche se immateriali sono
quelle legate all'etere, le frequenze, benché non si tratti di
prodotti veri e propri, non sono facilmente gestibili e non possono
essere spostate da un luogo all'altro senza una preventiva
autorizzazione del Ministero competente. In questo modo si rischia
di creare un conflitto di interventi fra la parte ministeriale e la
parte regionale o, meglio, territoriale, deputata a disciplinare la
materia.
Un altro aspetto, che sottolineiamo in senso generale, ma ci
torneremo sopra, è la mole di adempimenti burocratici ed economici
che viene richiesta agli operatori del settore, telefonici,
radiofonici, televisivi; praticamente a una complessa e onerosa
procedura alla quale devono far fronte per ottenere le concessioni
ministeriali si aggiungono complesse e onerose procedure che
dovranno effettuare a livello locale per esercitare la loro
attività. Ci sembra che questa sovrapposizione di oneri non vada
nella direzione di alleggerire e sburocratizzare l'azione
amministrativa, che anzi viene appesantita come impegno ed esborso
di portafoglio, quando invece si potrebbe avere una maggiore
interazione con i Ministeri competenti. Visto che abbiamo un certo
margine di operatività legislativa in materia, Assessore, sarebbe
bene pensare in questo senso, più attento alle naturali esigenze o
richieste dei destinatari di tale norma, cosa che finora non mi
sembra si sia verificata, anzi ho notato che nel corso delle
audizioni si sono fatte "orecchie da mercante" nei confronti di
certe esigenze. Non vorremmo che questa legge fosse l'ennesimo
"colpo" a un settore che soffre già di una sua difficoltà
intrinseca, non vorremmo che dietro il paravento di tale "caccia
agli untori" alla fine si distruggesse quella piccola realtà che
ancora rimane a livello locale come emittenza radiofonica e
televisiva. Non riusciamo a comprendere quali siano o gli oscuri
disegni, o le infelici intuizioni che hanno animato la proposizione
di una legge che sta scontentando i due principali soggetti: gli
operatori e gli enti locali; per questo, Assessore, alla luce del
parere che ci è pervenuto ieri dal CPEL, le chiediamo di
soprassedere, di volerla riesaminare insieme ai tecnici e alle
commissioni per rimodellarla secondo delle esigenze pubbliche degne
di tutela, ma anche delle ragioni di imprenditorialità privata che
non possono essere ignorate.
Il nostro gruppo consiliare ha presentato e depositato alcuni
emendamenti che potrebbero alleviare l'impatto burocratico e
vincolistico di questa legge in capo agli operatori del settore
inteso in senso lato, ma che sono degli innesti su un percorso
giuridico che doveva essere pensato in un'altra maniera. Tuttavia,
oltre all'esortazione di avere un attimo di tempo in più per vedere
questa legge... anche perché non mi sembra vi siano scadenze
particolari, qui non ci troviamo di fronte a una legge di
ricapitalizzazione come quella di stamani, dove o si "mette mano al
portafoglio", o fallisce la "Casinò S.p.a.", qui si tratta di fare
una legge di indirizzo, per cui non vedo scadenze perentorie e
penso che la Regione abbia tutto il tempo per poterla rimeditare
secondo un'impostazione logica più consona ai vari interessi in
gioco, "in primis" quelli dei cittadini. Ribadisco l'esortazione al
rinvio e, nel caso questa non venga accolta, mi riservo di
presentare emendamenti nel corso del dibattito articolo su
articolo.
Presidente - La parola al Consigliere Lanièce.
Lanièce (SA) - Anch'io per fare un breve intervento su questo
disegno di legge. I colleghi che mi hanno preceduto hanno già
evidenziato alcuni aspetti, sui quali tornerò perché sono alla base
della nostra valutazione, che non è positiva, di tale
provvedimento. I soggetti interessati a questo disegno di legge
sono 3: gli enti locali, i gestori delle reti e i consumatori.
Durante le audizioni in commissione tutti e 3 i soggetti hanno
evidenziato alcune mancanze di questa proposta di legge, i
cittadini, tramite il Coordinatore del Comitato Prevenzione Onde
Elettromagnetiche, hanno chiesto un maggior coinvolgimento dei
comitati quando vi sono le installazioni radiobase per la telefonia
cellulare, perché occorre tener conto della minimizzazione
dell'esposizione delle onde elettromagnetiche nei confronti della
popolazione anche attraverso l'utilizzo di nuove tecnologie e hanno
"calcato la mano" sul principio di precauzione. Sono questi degli
aspetti importanti che solo in parte ma non completamente, sono
stati inseriti nel disegno di legge in esame.
Per quanto riguarda gli enti locali, il CPEL ci ha fatto
pervenire ieri un parere negativo, e questa è una novità perché
nella quasi totalità dei casi il parere del CPEL è sempre positivo.
Nel giro di una sola giornata quindi sono arrivati 2 pareri
negativi e questo può essere interpretato come un segnale di
analisi approfondita del disegno di legge, da apprezzare, perché
rappresenta un ulteriore contributo per noi consiglieri per poter
capire e portare delle modifiche, anche se in questo caso tale
parere ci è pervenuto dopo il tempo tecnico per presentare
emendamenti. In effetti, solo 2 dei 7 emendamenti presentati e
richiesti dal CPEL sono stati inseriti nel disegno di legge: quelli
che riguardano le strutture per le radiotelecomunicazioni e quello
che riguarda la sperimentazione della televisione digitale
terrestre e della rete unitaria della pubblica amministrazione. Il
parere negativo del CPEL fa riferimento al fatto che non è chiaro
quali saranno le risorse che gli enti locali potranno utilizzare
per far fronte all'affidamento di competenze funzionali che vengono
trasferite dalla Regione ai comuni. Il Presidente del CPEL dice
infatti:
"nel caso in questione bisogna sottolineare come,
essendo, appunto, di fatto una funzione regionale che viene
trasferita agli enti locali, risulta necessario che la Regione, di
intesa con il Consiglio permanente, disciplini le risorse da
trasferire agli enti locali in maniera preventiva all'affidamento
delle competenze funzionali"
.
Infine il terzo soggetto interessato sono i gestori. Questo
disegno di legge cerca di normare in maniera univoca un settore
dove, per sua stessa natura, è impossibile comportarsi nella stessa
maniera. Non è corretto mettere sullo stesso piano gli operatori di
telefonia mobile, la televisione pubblica, i piccoli editori
radiotelevisivi privati, quelli nazionali, per i quali la copertura
della Valle d'Aosta rappresenta più uno sfizio di eccellenza che
una reale necessità a causa del basso bacino di ascolto. Questo
disegno di legge commette un grave errore di base: quello di
accomunare tutti, grandi e piccoli, multinazionali che guadagnano
sul segnale trasmesso e piccoli editori che svolgono il loro ruolo
più per spirito di servizio che per reale "business". È sufficiente
guardare la televisione o ascoltare la radio: dove sono le
emittenti locali? Non esiste più una televisione valdostana e le
radio stanno vendendo le proprie frequenze prima che sia troppo
tardi, tanto che gli editori attivi sono solo 2: uno con 3 radio
che ha il monopolio in Valle e il secondo che si trova costretto ad
ottimizzare risorse e coperture limitando il proprio campo di
azione. Per contro i grandi gruppi nazionali hanno colonizzato la
nostra Regione, dando forse il definitivo "colpo di grazia" a un
settore che da anni sta "boccheggiando". I giovani, che avrebbero
voluto mettersi in gioco con l'editoria radiotelevisiva, lasciano
perdere dedicandosi ai "new media", spaventati dall'enorme e
complessa normativa che a livello regionale ha esasperato gli
animi, complicando molto la sopravvivenza delle radio e televisioni
locali. Le radio locali, purtroppo, non sono come gli operatori
telefonici, che guadagnano bene ogni volta che vengono utilizzati i
loro impianti, ma sono invece soffocate da una sempre più
ingombrante presenza di emittenti nazionali e inoltre hanno dovuto
impegnare risorse e economie per presentare copie e copie di
documentazione, già a disposizione della pubblica amministrazione,
per poi sentirsi dire che forse l'approccio era sbagliato. Il tutto
è stato delegato alle comunità montane, che si sono ritrovate fra
le mani una questione spinosissima senza avere personale
correttamente formato, esperto, che sapesse con precisione di cosa
si stesse parlando. Con il tempo ci si è organizzati, ma la
sensazione di molti editori è stata quella di un "colpo di mano",
cioè del fatto che l'Amministrazione regionale abbia voluto far
sentire la propria voce ed imporre il proprio volere anche agli
editori radiotelevisivi. Direi che, se si vogliono ottimizzare il
servizio radiotelevisivo in Valle, il primo passo da fare è quello
di dividere i settori di intervento: da un lato, i piccoli editori
locali; dall'altro, la "RAI", da un'altra parte ancora i grandi
"network" nazionali e differenziati gli operatori di telefonia
mobile. Questo è l'unico modo per predisporre una legge che aiuti
tutti, sia gli operatori a lavorare nel rispetto dell'ambiente e
della salute, sia la pubblica amministrazione a regolamentare con
giudizio l'utilizzo di tecnologie diffusissime, a cui nessuno vuole
rinunciare, senza inutili costi aggiuntivi che minano la
sopravvivenza dei piccoli editori.
Presidente - La parola al Consigliere Rini.
Rini (UV) - Vorrei ricordare che da tempo era noto a noi tutti,
in particolare ai componenti della II Commissione, la necessità di
rivedere la legge n. 31/2000, legge che non ha funzionato avendo in
diversi punti delle lacune e che aveva generato anche diversi dubbi
di interpretazione. La stessa commissione più di un anno fa aveva
invitato l'Assessore a modificare la legge. Dobbiamo prendere atto
che l'Assessore si è subito messo al lavoro, istituendo un tavolo
di lavoro che ha coinvolto i rappresentanti delle comunità montane,
l'ARPA, il Comune di Aosta, i servizi di prefettura, il
Dipartimento degli enti locali, la Direzione tecnologie e gestione
servizi e infrastrutture del territorio, oltre a tutte le altre
varie parti interessate. Il complesso testo che stiamo per votare
quindi è stato fatto a più mani, tenendo conto di tante diverse
esigenze e prendendo in considerazione la nuova normativa nazionale
di settore alla luce dell'evoluzione e dell'innovazione tecnologica
dello stesso. Il provvedimento darà una risposta anche alla
necessità di garantire il controllo e la salvaguardia
dell'ambiente, con azioni di risanamento di alcune stazioni
radioelettriche già esistenti, assicurando il rispetto dei limiti e
dei valori elettromagnetici previsti dalle varie normative in
vigore. Sarà importante avere un quadro conoscitivo esatto delle
varie realtà presenti, anche attraverso il sistema informativo
territoriale a livello regionale, che è previsto in legge. È stato
rivisto e posto a capo delle comunità montane e del Comune di Aosta
l'aspetto sanzionatorio, perché certe norme vengano rispettate e
per evitare eventuali abusi l'unico valido sistema si rivela ancora
quello di applicare adeguate sanzioni.
Vorrei far rilevare che, malgrado quanto dichiarato dalla
collega Squarzino, la II Commissione ha voluto approfondire
l'argomento e sentire tutte le parti interessate. Alcuni degli
auditi hanno fatto dei rilievi, ma tendenzialmente ci hanno dato un
parere positivo all'approvazione di questo disegno di legge, che
andrà a mettere un po' di ordine in un settore dove vi è la
necessità di intervenire in tempi più brevi possibili. In alcuni
casi qualcuno, come sovente avviene dopo una mediazione, ha cercato
di "far passare dalla finestra" quello che non è stato possibile
"far passare dalla porta principale"; la "porta principale" era il
tavolo apposito dove ognuno poteva dare il suo contributo alla
stesura del provvedimento e dove ognuno poteva presentare i propri
emendamenti, la "finestra" è la commissione consiliare, nel caso
specifico anche questo Consiglio, ma è evidente che, quando si
mettono attorno a un tavolo tutti gli attori interessati alla
modifica di una legge, ne discende un testo mediato, che, proprio
perché mediato, non potrà mai accontentare tutti. Una qualsiasi
ulteriore sostanziale modifica, proposta da una sola parte, poi
potrebbe condizionare l'intero impianto e scontentare gli altri
attori e comunque non rispettare gli accordi presi in precedenza ed
accettati da tutti, con la dovuta mediazione, quindi potrebbe
essere pericolosa qualsiasi modifica, ma questa è solo una mia
valutazione. Per terminare credo che con l'approvazione di questo
provvedimento andremo a fare chiarezza e a mettere ordine in un
settore che ne ha bisogno, ma soprattutto andremo a tutelare la
salute pubblica e il nostro paesaggio.
Presidente - Ricordo che questa mattina, nei termini previsti
dall'articolo 66 del Regolamento interno, sono stati presentati 28
emendamenti da parte dei Consiglieri Tibaldi e Frassy, 8 da parte
del gruppo dell'"Arcobaleno" e 1 da parte dell'Assessore
competente.
La parola al Consigliere La Torre.
La Torre (FA) - È sicuramente una materia complessa e da qualche
parte bisogna pur cominciare e ritengo che tale legge sia proprio
questo punto di partenza che era necessario, quindi sono convinto
che l'Assessore stia facendo bene. Questo provvedimento è un passo
importante, perché è indiscutibile che vi sia uno strapotere da
parte degli enti preposti alle telecomunicazioni e anche dei
privati, che a volte abusano in modo non solo formale, ma anche
irrituale, cioè senza seguire le procedure previste, quindi è
giusto cominciare a tutelare i cittadini.
Ho trovato - e so che lo farò arrabbiare - molto noioso
l'intervento del Consigliere Tibaldi, così come trovo noiosi i 28
emendamenti che propone; era noioso perché era noioso... non si
offenda, perché non ha detto niente, mentre questa legge dice
qualcosa e lo dice in una direzione che a lei non piace, quindi era
sufficiente che lei dicesse: "non mi piace" e avrebbe riassunto il
suo intervento di un'ora così, invece di dire tante cose inutili,
perché ha cercato di sostenere delle tesi che sono insostenibili.
Credo che gli enti televisivi si tutelino sufficientemente da loro,
hanno studi di avvocati, capacità e non hanno bisogno di difese in
quest'aula, al contrario dobbiamo difendere i cittadini e tale
legge, che forse non va nella direzione che i "Verdi" volevano, è
un primo passo; quindi io dico bene all'Assessore: occorre
procedere su questa strada, bene che l'iter diventi più complesso,
bene che si dimostri la regolarità degli impianti che vengono
installati, bene che vengano sottoposti a regole urbanistiche, bene
che ci si "metta mano". Il nostro gruppo, Assessore, esortandola a
proseguire su tale strada, le darà voto favorevole alla legge.
Presidente - Se nessun altro intende intervenire in discussione
generale, dichiaro chiusa la discussione generale.
La parola all'Assessore al territorio, ambiente e opere
pubbliche, Cerise.
Cerise (UV) - Intanto permettetemi di ringraziare i relatori di
questo provvedimento, che hanno fatto una relazione sintetica, ma
centrata ad evidenziare gli aspetti più significativi della legge.
Ringrazio anche tutti coloro che sono intervenuti e cercherò di
dare delle risposte alle loro osservazioni, sapendo che in questo
tipo di dibattito vi è una sorta di "sordità", per cui alla fine
troveremo le stesse considerazioni già dette nell'analisi degli
emendamenti.
Vorrei, collega Squarzino, rimandarle un apprezzamento che il
collega Curtaz stamani ha fatto all'intervento del collega
Marguerettaz, definendo il suo intervento deprimente; è esattamente
la sensazione che ho provato alle sue considerazioni sul disegno di
legge, perché lei, sempre così attenta, in questa occasione si è
fatta una grossa "graffiata sui vetri" e non ha detto niente di
sostanziale. Potrei anche dire per liquidare la discussione - ma
non lo voglio fare - che al 90% delle sue osservazioni ha risposto
il collega Tibaldi, per cui bisognerebbe che vi metteste d'accordo,
nel senso che lei sostiene che non vi è tutela, loro dicono che
siamo degli "untori", fate voi, mettetevi d'accordo! Entrando nel
merito delle sue considerazioni, prendo a riferimento questi 3
soggetti che sono gli enti, i gestori e i cittadini. Si dice:
"siamo contenti che gli enti siano i protagonisti di questa azione
di amministrare il loro territorio dal punto di vista
autorizzativo", ma qui non abbiamo inventato niente, abbiamo
ripreso la legge n. 31, quella che abbiamo abrogato per andare però
a mettere nella condizione di poter esercitare questo loro compito
gli enti interessati, cosa che nella legge n. 31 non era possibile
fare perché non vi erano delle competenze che potevano essere
esercitate, in particolare dalle comunità montane per quanto
riguarda gli aspetti urbanistici. Questi problemi li abbiamo
risolti, adesso gli enti, le comunità montane e il Comune di Aosta
sono in grado di poter fare quei procedimenti amministrativi che
prima non potevano svolgere.
Sulla questione del CELVA farò una considerazione alla fine del
mio intervento.
Veniamo a quello che è stato detto come parere negativo espresso
dai cittadini. Non so quanti cittadini siano stati sentiti, qui di
rappresentanti dei cittadini ce n'è stato uno solo, che ha fatto
delle osservazioni negative che sono esattamente quelle che il
collega Tibaldi ha censurato, cioè questo voleva avere un comitato
in più, voleva avere ulteriori assicurazioni che non ci fossero
onde di tipo vario che andavano in giro e via dicendo. Sono
considerazioni che riprenderemo in seguito perché ho visto che sono
stati presentati degli emendamenti, considerazioni che sono del
tutto inconsistenti, ma altri cittadini non ho sentore... salvo
però che tutti sono concordi che questa "giungla" di antenne e
antennine che si trovano sui tetti, nei boschi, non va bene; forse
stanno bene a lei quando prende le difese degli enti gestori e
dice:
"poveretti, adesso devono spostare le antenne..."
,
lei ha detto così, ha detto che i gestori delle reti
verrebbero disturbati perché devono mettersi in regola. Certo che
sono disturbati, perché finalmente bisogna mettere ordine in questo
sistema! Il latore di una certa missiva che è arrivata adesso a
tutti i consiglieri regionali è uno che ha messo nella città di
Aosta antenne dappertutto; è questo che vuole? Ma se vogliamo
mettere ordine, significa imporre dei sacrifici a tutti.
L'ARPA, voglio tranquillizzarla, collega Squarzino, perché non
vorrei toglierle il sonno... qui ho una dichiarazione del Direttore
dell'ARPA, che dice:
"l'ARPA della Valle d'Aosta ha collaborato
con l'Amministrazione regionale alla stesura e alla revisione del
disegno di legge in oggetto e ne condivide l'impostazione e i
contenuti"
. Perché - lo voglio ricordare - vi è tutta una
corrispondenza, l'ho detto anche in commissione; avevo istituito un
tavolo di lavoro nel quale vi era l'Amministrazione regionale,
l'ARPA come referenti costanti e l'altro elemento costante - poi le
citerò alcuni passaggi epistolari - erano proprio i rappresentanti
degli enti locali. Queste 3 figure hanno partecipato costantemente
a tutte le fasi di elaborazione della legge.
Come ho detto in commissione, poi vi erano dei soggetti che
erano alternanti, come ad esempio coloro che svolgono le funzioni
prefettizie in materia di sanzioni, così come altri. Questi
soggetti li abbiamo fatti partecipare tutti e le dirò di più: in
data 17 maggio 2005 a tutti questi attori abbiamo mandato il
disegno di legge, chiedendo loro di fare delle osservazioni e poi
le citerò cosa scriveva l'allora rappresentante del CELVA, il quale
dopo, nel partecipare a un gruppo di lavoro autonomo nell'ambito
del CPEL, ha pilotato alcune proposte di modifica di questo testo
in modo molto superficiale. Tant'è vero che non chiamerei tali
modifiche degli emendamenti, collega Lanièce, intanto perché loro
li definiscono suggerimenti e poi andremo a vedere nei contenuti e
si accorgerà che sono dei suggerimenti di poco conto. Gli unici
veri 2 emendamenti erano già stati recepiti in fase di commissione,
cioè quelli che andavano a modificare la legge urbanistica e
consentire le questioni che riguardano il digitale erano già stati
recepiti, quindi loro si sono espressi su un documento che era già
stato modificato dalla commissione e loro non lo sapevano neppure,
questo perché erano già fuori tempo massimo e/o avevano la "coda di
paglia"? Ho fatto peraltro tutte le mie rimostranze, non tanto per
il parere negativo, perché su questo sapevo che avrebbero espresso
il parere negativo, ma per quelle osservazioni, perché ho detto:
"ci mandate un rappresentante a lavorare con noi e adesso venite
fuori con queste cose?"
. Abbiamo già pensato che questo è uno
di quegli episodi che ci costringerà a fare con loro una
riflessione non tanto per evitare delle conflittualità, ma per
evitare che venga avanti un'azione che non è coordinata fra tali 2
enti.
Sui telefonini ringrazio il collega Tibaldi che ci ha messo
tutti in guardia dicendo che sono più pericolosi delle stazioni di
telecomunicazioni, rilancio l'invito al collega Praduroux. Poi
competenze del Ministero e aumento di burocrazia... su questo,
secondo me, collega Tibaldi, le cose non stanno così; in realtà,
qui non vi è una sorta di antagonismo o di negazione del ruolo del
Ministero, ma è un'azione di tipo complementare fra 2 organismi che
hanno delle competenze diverse. Il Ministero approva i progetti di
rete per le competenze ministeriali, ma al Ministero di quanto
succede da un punto di vista del paesaggio e dell'ambiente non
gliene importa niente, perché non è sua competenza. È una di quelle
competenze che giustamente rimanda alla potestà concorrente delle
regioni, in particolare la nostra che è una Regione a statuto
speciale. Noi non ignoriamo l'esistenza del Ministero, anzi, se il
progetto di rete non ha l'avallo del Ministero è inefficace, ma la
sua attuazione da parte del gestore in sede locale deve tenere
conto del rispetto di normative e di esigenze di tipo
paesaggistico.
Condivido abbastanza la questione di un'attitudine prudenziale,
il principio della prudenza, che qui è stato ampiamente attuato
tant'è vero che non eravamo tenuti a prendere in considerazione dei
siti particolari, lo abbiamo fatto proprio in rispetto di questo
principio e perché volevamo essere sicuri di non lasciare delle
"zone di ombra". Io quindi credo che siamo andati ben oltre, poi,
per quanto riguarda il fatto di abbassare le frequenze e le
intensità, non avremmo potuto farlo, perché questa è materia
normata dallo Stato e noi non abbiamo la competenza per poterlo
fare; se lo avessimo fatto, ci avrebbero censurato la legge, di
conseguenza non si può chiedere di fare delle cose che non possiamo
fare.
La posizione di questi gestori di rete, ma parlo anche degli
operatori della comunicazione che gestiscono delle radio... capisco
le loro difficoltà, ma mi chiedo: cosa c'entrano con questa legge?
Loro hanno delle difficoltà perché non stanno più sul mercato, ma
indipendentemente da tale legge, perché immaginiamo - a parte che
sono previste delle provvidenze per fare operazioni di
delocalizzazione - di pagare tutto noi, loro si mettono a posto con
i soldi nostri; dopo 6 mesi sono qui a dirci che hanno delle
difficoltà, perché questo è un onere in più se vogliamo in tale
fase, ma la difficoltà è dovuta alle leggi di mercato! Se vogliamo
venire incontro a loro, quindi non è in questa sede, ma esaminando
la questione relativa alle comunicazioni, con un sostegno alle
comunicazioni o cose di questo genere, ma non qui.
Per quanto ha detto il collega La Torre, qui non vi è nessuno
che ha la convinzione di aver risolto tutta la materia con tale
legge; effettivamente questo è un primo passo fondamentale, perché
va a dirimere tutto quello che vi era di inapplicabile per quanto
riguarda la legge n. 31, perché si armonizzano i principi della
legge dello Stato nella materia. Non è vero che si complica la
burocrazia, semmai la burocrazia la si limita, poi andremo a vedere
nell'articolato e scopriremo che vi è tutta una serie di
dispositivi che tendono a far sì che con un unico procedimento si
arriva a risolvere il percorso autorizzativo, quindi semmai va
nella direzione opposta.
Preso atto che vi sono tutti questi emendamenti che saranno
oggetto di approfondimento, ma sui quali non ho trovato niente di
costruttivo, spero che venga fuori in sede di illustrazione, mi
dovete permettere qualche considerazione sulla questione del CPEL
che, secondo me, in qualche modo ha commesso un errore. Ero stato
avvisato che questo organismo avrebbe espresso il parere negativo
non sul disegno di legge, ma sulla questione delle risorse. Nella
loro argomentazione lamentano che l'assegnazione delle risorse nel
disegno di legge non avviene con la preventiva intesa del CPEL e in
un passaggio dicono:
"voi ci trasmettete delle competenze, ma
non ci trasferite, come previsto, le risorse per farvi fronte"
.
Io credo che questa sia una "nasata", perché? Perché, in realtà,
con tale provvedimento non gli diamo delle competenze, le
competenze gli sono già state date con la legge n. 31 e questo è
confermato dal fatto che con la deliberazione n. 1164 del 18 aprile
2005 viene recepita da parte della Giunta una proposta del CPEL,
che, in data 23 febbraio, in attuazione delle decisioni assunte
dall'assemblea del consiglio medesimo svoltasi in data 21 dicembre
2004, ha proposto, ai fini dell'adozione della deliberazione di cui
all'articolo 84 della legge n. 54/1998, l'elenco delle funzioni
comunali aggiuntive, come previsto dalla deliberazione della Giunta
regionale del 2002, da esercitarsi obbligatoriamente in forma
associata da parte delle comunità montane, legittimando in tal modo
l'assegnazione diretta alle comunità montane capofila delle risorse
finanziarie necessarie. Fra tali funzioni - e non lo dico io, lo
dicono loro, noi lo abbiamo recepito con la deliberazione di Giunta
- vi sono quelle attribuite ai sensi della legge n. 31/2000, quindi
questa funzione loro ce l'avevano già, allora hanno scritto una
"boiata"! Questi hanno le idee poco chiare, questo l'ho detto e
sarà oggetto di una mia missiva puntuale.
Vi è poi un altro particolare. Forse perché offuscati da questa
voglia di dire: "non ci bastano i soldi", perché questa è la
verità, per cui la Regione va bene solo quando "tira fuori i
soldi"... l'articolo 4 di tale disegno di legge stabilisce un
principio molto importante, che non è stato letto o non è stato
capito, grave in entrambi i casi perché è semplicissimo ed era
scritto bene: è scritto che fra CPEL e Regione si concorda in
comune l'ammontare delle spese necessarie per svolgere queste
funzioni; di conseguenza, nel momento in cui la legge entra in
vigore, si verifica cosa serve e sulla base dell'articolo 4 viene
trasferito, quindi qui hanno preso uno "svarione" di quelli
colossali! Vi è di più: il CPEL ci aveva nominato in seno a questa
commissione un tale Architetto Bovet e il Sig. Favre, che non si è
mai presentato ai lavori; in data 17 maggio 2005, alle 14,05,
l'Architetto Bovet, che aveva letto il disegno di legge, lo rimanda
indietro dicendo:
"l'ho riletto velocemente e ho evidenziato in
verde 2 semplici precisazioni, per i radioamatori l'esercizio serve
solo per poter gestire gli impianti e non mi pare un adempimento
oneroso".
Questo per dire che il disegno di legge ai
rappresentanti del CPEL va bene. Non so se è stata la pausa estiva
che gli ha fatto cambiare idea, se ce lo diceva, ci evitava questa
brutta figura.
Vorrei parlare del contenuto, perché al di là del parere
negativo... ma scusate le avete lette le osservazioni del CPEL? Ma
ve n'è una sostanziale? In una fa una proposta che è superfluo ad
essere specificata... poi, per quanto riguarda le altre 2, con una
chiede un'inversione di frasi, perché così è più chiaro, ma non
credo che l'inversione dei periodi contribuisca a fare chiarezza...
mentre, per quanto concerne la dizione di reinserire
"e delle
reti di comunicazione elettronica ad esse funzionalmente
connesse"
, non è stato espressamente citato proprio perché
l'ARPA stessa ha detto che non è il caso, perché la dizione che è
stata usata nella legge è già omnicomprensiva. Degli altri 2
emendamenti, ripeto, non ne avevano preso visione; di conseguenza,
non sapevano neppure che erano già stati approvati dalle
commissioni. Tutto questo per dimostrare in sostanza che alla fine
argomenti per dire "no" a questa legge anche da parte del CPEL non
ve ne sono. Prendiamola come una simpatica e variegata sorta di
manifestazione di difficoltà di comunicazione, credo che sia
questo. Con tale spirito, rinviando all'analisi dell'articolato la
discussione degli emendamenti, credo che questa sia una buona legge
e che essa al più presto debba entrare in vigore, per dare delle
risposte concrete agli operatori del settore, che sono stati
oggetto di attenzione di molti Consiglieri regionali che sono
intervenuti sul disegno di legge.
Presidente - Se non vi sono altre richieste di intervento, si
passa all'esame dell'articolato. All'articolo 1 vi sono gli
emendamenti nn. 1 e 2 dei Consiglieri Tibaldi e Frassy; ne do
lettura:
Emendamento
Sostituire il primo comma dell'articolo 1 con il
seguente:
"1. La presente legge, in armonia con i principi di cui alla
legge 22 febbraio 2001, n. 36 (Legge quadro sulla protezione dalle
esposizioni a campi elettrici, magnetici ed elettromagnetici), al
decreto legislativo 1° agosto 2003, n. 259 (Codice delle
comunicazioni elettroniche) e al decreto legislativo 31 luglio
2005, n. 177 (Testo unico della radiotelevisione), disciplina
l'installazione, la localizzazione e l'esercizio di stazioni
radioelettriche, postazioni, reti di comunicazione elettronica e
altre strutture connesse.".
Emendamento
Sostituire la lettera b) del terzo comma dell'articolo 1 con
la seguente:
"b) la corretta localizzazione e l'ordinato sviluppo delle
stazioni radioelettriche, salvaguardando gli interessi di carattere
paesaggistico e ambientale, anche attraverso l'eventuale
razionalizzazione e la concentrazione delle future stazioni
radioelettriche in appositi siti attrezzati;".
All'articolo 1 vi è anche l'emendamento n. 1 dell'"Arcobaleno";
ne do lettura:
Emendamento
All'articolo 1, al comma 3, lettera a), aggiungere la
seguente frase: "anche tramite l'individuazione degli strumenti e
delle azioni per il perseguimento di obiettivi di qualità,
finalizzati a minimizzare le esposizioni indebite della
popolazione".
La parola al Consigliere Tibaldi.
Tibaldi (CdL) - Presentiamo tutta una serie di emendamenti che
cercano di migliorare per quanto possibile il testo così presentato
e vanno nella direzione di alleviare quegli oneri che gravano sui
gestori, non per fare una difesa d'ufficio dei gestori che non
hanno bisogno di noi, ma soprattutto per cercare di sposare quella
filosofia dell'Amministrazione regionale che dovrebbe
sburocratizzare la materia quando i destinatari delle norme sono
gli operatori economici. Noi riteniamo che gli avvocati abbiano un
ruolo importante, però, se non vengono chiamati in causa dai
privati per tutelare i rispettivi interessi, facciamo risparmiare
il tempo agli avvocati e soprattutto il denaro agli operatori di
volta in volta interessati.
L'emendamento n. 1 vuole inserire un altro importante testo
normativo nazionale: il Testo unico della radiotelevisione, che è
entrato in vigore la scorsa estate, in particolare nell'agosto
scorso, ed è il decreto legislativo n. 1777/2005. Io penso che
l'Assessore e gli uffici competenti l'abbiano visionato, anche
perché contiene alcune norme che sono importanti e costituiscono
dei principi fondamentali della materia e, anche se abbiamo una
competenza discrezionale in materia, non possiamo violare dei
principi fondamentali stabiliti dalle norme dello Stato. È quindi
importante che questo decreto legislativo, che è una conseguenza
normativa della "legge Gasparri", la quale è entrata in vigore nel
2004, sia inserito fra le fonti che vengono citate nel comma 1
dell'articolo 1.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Il decreto legislativo n. 1777, noto come Testo
unico della radiotelevisione, contiene dei principi generali che
informano l'assetto del sistema radiotelevisivo nazionale,
regionale e locale, prevedono dei raccordi per quanto riguarda il
digitale ed è un decreto improntato a far sì che il principio
costituzionale della comunicazione sia garantito. Fanno parte di
questo testo unico quindi le disposizioni in materia di
trasmissione di programmi televisivi, radiofonici, anche ad accesso
condizionato, nonché la fornitura di servizi interattivi associati
e di servizi di accesso condizionato su frequenze terrestri via
cavo e via satellite. Questa è materia che, se deve essere
disciplinata in sede locale, deve essere disciplinata con un
disegno di legge a parte, che sarà inevitabile per dare piena
attuazione al digitale. Sono questi degli argomenti che riguardano
marginalmente, per non dire che non riguardano -se non con dei
principi che sono già contenuti nei decreti di legge citati - gli
aspetti protezionistici in senso ambientale e localizzativi, che
invece sono materia di questo disegno di legge. Qui andiamo a
trasferire agli enti locali le funzioni che riguardano i titoli
abilitativi per quanto riguarda i siti e le varie infrastrutture,
ma non entriamo negli aspetti concernenti il fatto di assicurare la
comunicazione in quanto tale. Per tale motivo chiedo che
l'emendamento sia respinto, di solito la formula che si usa in
questi casi è l'astensione ma, siccome vi sono 35 emendamenti,
chiedo siano respinti per una questione di tempo.
Presidente - La parola al Consigliere Tibaldi sull'emendamento
n. 1.
Tibaldi (CdL) - Se la questione è il tempo - e qualcuno qui ha
l'ingaggio a cottimo -, ditecelo subito, possiamo chiedere la
votazione nominativa ogni volta così possiamo dilatare i tempi fin
quando ci fa comodo anche a noi. Penso che non sia il caso, perché
magari qualcuno si annoia e qualcun altro non è interessato, di
liquidare questa legge con estrema semplicità. Quante volte ci
annoiamo noi a sentire qualcun altro, o quante volte siamo
doverosamente impegnati ad ascoltare e a partecipare alla
costruzione di una norma o di un provvedimento amministrativo;
quindi invito a non ragionare con la logica del cottimista, ma del
consigliere o dell'Assessore regionale.
Vorrei ribadire un concetto: è vero, i principi fondamentali che
si ricavano dal testo unico sono quelli che lei ha detto, ma ne ha
dimenticato uno molto importante, che è quello che ribadisce la
natura di servizio pubblico dell'attività svolta dai titolari di
concessione. Secondo noi questa è materia strettamente e
funzionalmente connessa con l'oggetto di tale legge, non può essere
sottovalutata, perché altre regioni proprio nelle premesse e nelle
finalità della legge fanno specifico riferimento a questo testo
unico, o comunque alla natura del servizio pubblico delle
radiotelecomunicazioni, siano essere radiofoniche, televisive o
telefoniche. Sottovalutare l'esistenza di questo principio sembra
quasi il preludio al fatto che la legislazione regionale possa in
qualche maniera ignorarlo e disciplinare la materia secondo
concezioni che si discostano dalla normativa di settore. Riteniamo
invece che tale principio sia molto importante, per questa ragione
nell'inciso che abbiamo aggiunto con l'emendamento n. 1 vorremmo
inserirlo al comma 1 dell'articolo 1.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Per dichiarazione di voto. Voglio solo dire che la
pubblica utilità è riconosciuta dal fatto che sono andati a
modificare l'articolo 32 della legge urbanistica, cioè la pubblica
utilità è quella; per questo dico che è superflua quel tipo di
puntualizzazione, è già implicito. Credevo di far risparmiare del
tempo, nel senso che, per quanto riguarda la votazione, se devo
esprimermi, dico che voto contro questo emendamento.
Presidente - Pongo in votazione l'emendamento n. 1 dei
Consiglieri Tibaldi e Frassy:
Consiglieri presenti: 26
Votanti: 25
Favorevoli: 2
Contrari: 23
Astenuti: 1 (Lanièce)
Il Consiglio non approva.
Presidente - La parola alla Consigliera Squarzino Secondina
sull'emendamento n. 1 dell'"Arcobaleno".
Squarzino (Arc-VA) - Sono contro la "legge Gasparri", colleghi
della "Casa delle Libertà". Questo emendamento vuole sottolineare
l'importanza della tutela della salute. Nella legge a più riprese,
lo sappiamo, sono richiamate le misure di cautela e gli obiettivi
di qualità: sia all'articolo 6, comma 1, sia all'articolo 11, commi
3 e 5, sia all'articolo 12, commi 1 e 4, sia all'articolo 13, comma
1, sia all'articolo 24, comma 3, ma a noi sembrava importante che
laddove si individuano le finalità della legge... e qui, ripeto,
l'informazione completa mi va bene, il rispetto dei parametri
tecnici mi va bene, la corretta localizzazione mi va bene, ma la
tutela della salute della popolazione... ecco questo lo trovo
riduttivo rispetto all'indicazione chiara che vi è più avanti nella
legge di misure di cautela e di obiettivi di qualità. Ci sembrava
opportuno ricordare anche qui che la tutela della salute è fatta
tenendo conto degli obiettivi di qualità e poi mettere anche la
finalità generale che ricordava il collega Lanièce di minimizzare
le esposizioni indebite della popolazione. Sappiamo che oggi non si
può inserire per legge lo 0,5 come parametro, però individuare una
finalità e dire che il nostro obiettivo è quello di minimizzare le
esposizioni indebite della popolazione credo sia una dizione che
non va contro una norma statale, ma indica la tendenza che è
presente nella legge, per cui qui la si evidenzia. Questo è
l'obiettivo del nostro emendamento.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Voglio ricordare che avevamo messo una norma
analoga in un primo tempo, ma l'Ufficio legislativo ce l'ha fatta
togliere dicendo che si andava a svilire il principio che era
contenuto nell'articolato. Così come formulato nella proposta di
emendamento, peraltro questo concetto
"a minimizzare le
esposizioni indebite della popolazione"
... è come se vi fosse
una sorta di esposizione ammessa, non è così. L'esposizione è
un'esposizione punto e basta ed è tollerabile e come tale è
accettabile; di conseguenza, siamo contrari all'emendamento.
Presidente - Pongo in votazione l'emendamento n. 1
dell'"Arcobaleno":
Consiglieri presenti: 24
Votanti: 22
Favorevoli: 5
Contrari: 17
Astenuti: 2 (Frassy, Tibaldi)
Il Consiglio non approva.
Presidente - La parola al Consigliere Tibaldi sull'emendamento
n. 2.
Tibaldi (CdL) - L'emendamento n. 2 è minimamente modificativo
per quanto riguarda il tenore letterale della lettera b), comma 3,
che prevede la corretta localizzazione e l'ordinato sviluppo delle
stazioni radioelettriche, salvaguardando gli interessi di carattere
paesaggistico e ambientale anche attraverso la razionalizzazione e
la concentrazione delle stazioni radioelettriche in appositi siti
attrezzati. È uno dei nodi fondamentali della legge, perché si
tende a riordinare il settore attraverso l'individuazione di
appositi siti attrezzati.
Colgo lo spunto per dire anche al collega Rini che non si tratta
di una situazione di "Far West", non ha utilizzato queste parole,
le ha utilizzate forse l'Assessore in commissione; ovviamente vi è
stata una proliferazione di impianti sul territorio dovuta allo
sviluppo delle telecomunicazioni, ma riteniamo che il "Far West"
sia cosa di altri tempi, perché lo sviluppo di questi impianti e le
licenze di queste postazioni sono state tutte autorizzate dai
sindaci, quindi vi sono dei provvedimenti amministrativi che le
legittimano. Individuare un disordine collettivo così ampio
significherebbe dire che i nostri sindaci non sono capaci di
amministrare il territorio. È vero che oggi l'Assessore ha "usato
la mannaia" nei confronti degli amministratori degli enti locali,
perché al parere del CPEL è corrisposta una replica pesante
dell'Assessore, ma noi riteniamo che la situazione non sia così
disastrata.
Con questo emendamento chiediamo che la razionalizzazione sia
eventuale, perché razionalizzare in maniera imposta e forzata ci
sembra un sopruso, quindi che vi sia l'eventuale razionalizzazione
e la concentrazione delle future stazioni radioelettriche in
appositi siti attrezzati, eventuali e future. Non sempre è
necessario razionalizzare, altrimenti se avessimo utilizzato lo
stesso metro di ragionamento con l'edilizia pubblica o privata...
quanti edifici sono impattanti con il territorio e hanno avuto
magari le licenze favorevoli di amministratori locali e regionali e
poi i siti attrezzati sono auspicabili in una prospettiva futura,
ovvero in stazioni che sono obsolete perché non conformi alle
normative urbanistiche, ma soprattutto in quelle di futura
realizzazione, altrimenti si crea il caos. Credo che l'Assessore
sappia cosa significa "caos", perché, se io mi improvviso il "Robin
Hood" della situazione e voglio razionalizzare tutto l'esistente in
Valle d'Aosta, alla fine creo una situazione di conflittualità tale
che questa legge rimane per la seconda volta inapplicata. Con
questa modifica vorremmo "ammorbidire" le intenzioni del
legislatore e le "ammorbidiremo" secondo quell'approccio che ha
usato una Provincia autonoma come quella di Bolzano, che spesso
viene presa a modello, dove si parla di promuovere la realizzazione
di infrastrutture di questo tipo, una Provincia autonoma come
quella di Trento, dove si dice che si favorisce la massima
concentrazione degli impianti; quindi cerchiamo di individuare
delle soluzioni che siano condivise e non imposte dall'alto del
dirigismo politico e burocratico a chi deve applicarle. Va bene
razionalizzarle, va bene individuare dei siti attrezzati, ma va
meglio se queste localizzazioni sono concertate come già hanno
fatto in altre regioni o province. Le legislazioni provinciali che
ho citato sono del 2002 e del 1997.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Anche su questo non siamo d'accordo, ma non siamo
d'accordo perché la concentrazione come risultato della
razionalizzazione è un requisito indispensabile. La lettera b) dice
"anche attraverso"
, se io metto
"l'eventuale"
, allora
diventa un fatto discrezionale e si viene a vanificare lo spirito
della legge, pertanto siamo contrari all'emendamento.
Presidente - Pongo in votazione l'emendamento n. 2 dei
Consiglieri Tibaldi e Frassy:
Consiglieri presenti: 27
Votanti: 24
Favorevoli: 2
Contrari: 22
Astenuti: 3 (Lanièce, Stacchetti, Viérin Marco)
Il Consiglio non approva.
Presidente - La parola alla Consigliera Squarzino Secondina
sull'articolo 1.
Squarzino (Arc-VA) - Solo per dire che ci asteniamo su questo
articolo. Mi stupisce che la nostra preoccupazione sia stata
analizzata dagli uffici e che la motivazione di scegliere o no se
indicare in legge gli obiettivi di tutela della salute sia stata
fatta non tenendo conto dei contenuti, ma di ragioni formali. Ho
difficoltà a capirlo.
Presidente - La parola al Consigliere Tibaldi.
Tibaldi (CdL) - Per dichiarare l'astensione del nostro gruppo su
questo articolo, anche se le finalità sono ampiamente condivise,
tuttavia sono scritte con un approccio mentale che ha una
concezione coercitiva e dirigistica, invece di essere propositiva e
di promozione verso sia le ragioni della tutela della salute e del
territorio, sia verso le esigenze di esercizio di attività
imprenditoriale che meritano uguale interesse.
Presidente - Pongo in votazione l'articolo 1:
Consiglieri presenti: 30
Votanti: 21
Favorevoli: 21
Astenuti: 9 (Comé, Curtaz, Frassy, Lanièce, Riccarand, Squarzino
Secondina, Stacchetti, Tibaldi, Viérin Marco)
Il Consiglio approva.
Presidente - All'articolo 2 vi è l'emendamento n. 3 dei
Consiglieri Tibaldi e Frassy e l'emendamento n. 2
dell'"Arcobaleno". Ne do lettura:
Emendamento
La lettera g) del primo comma dell'articolo 2 è così
sostituita:
"g) progetto di rete, l'insieme dello schema funzionale e
degli elementi tecnici e topografici, inoltrati al Ministero
competente per il rilascio dei rispettivi provvedimenti concessori,
di ogni stazione radioelettrica esistente o che si intenda
installare e di ogni stazione radioelettrica in esercizio che si
intenda modificare;".
Emendamento
All'articolo 2, comma 1, inserire lettera 1):
"l) aree sensibili, aree per le quali i Comuni possono
prescrivere localizzazioni alternative degli impianti, in
considerazione della particolare densità abitativa, della presenza
di infrastrutture e/o servizi a elevata densità d'uso, nonché dello
specifico interesse storico-architettonico e
paesaggistico-ambientale.".
La parola alla Consigliera Squarzino Secondina.
Squarzino (Arc-VA) - La nostra proposta, nell'ottica di
sottolineare l'importanza nel primo caso della salute, in questo
caso delle aree sensibili, è di inserire una definizione
all'articolo 2, dove vi è l'elenco dei concetti che poi nella legge
sono ripresi. Nella legge all'articolo 7, comma 2, si fa
riferimento all'area sensibile, dando però un'interpretazione
riduttiva, cioè solo aree sensibili intese come "aree di
particolare densità infrastrutturale", che non è la stessa cosa che
area "in cui vi sono servizi ad elevata densità d'uso e a densità
abitativa". Vi è cioè una riduzione a nostro avviso
nell'interpretazione di aree sensibili, nel senso che aree
sensibili nell'articolo 7, a parte lo specifico interesse
paesaggistico, considerano la sensibilità soltanto come densità
infrastrutturale e non densità abitativa, d'uso e servizi,
definirebbe che sarebbe più ampia e più precisa; per questo
chiediamo che fra le definizioni venga inserita anche la
definizione di aree sensibili.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Se così fosse, daremmo ragione a chi pensa che,
quand'anche si rimanesse all'interno dei limiti, diventerebbe
inaccettabile. Noi consideriamo aree sensibili quelle previste
dall'articolo 7, comma 2, perché sono quelle che non devono essere
disturbate dalla presenza di queste infrastrutture. Per quanto
riguarda la questione della densità abitativa, questa presume, da
un punto di vista urbanistico, paesaggistico e quant'altro, una
sorta di area perturbata, ovvero già infrastrutturata; allora
questi ci possono stare benissimo nella misura in cui hanno dei
limiti di emissione che stanno al di sotto di quelli che sono
autorizzati dall'ARPA, altrimenti sarà l'ARPA che dirà che sono
incompatibili con gli insediamenti esistenti, per cui ci
dichiariamo contrari all'emendamento.
Presidente - Pongo in votazione l'emendamento n. 2
dell'"Arcobaleno":
Consiglieri presenti: 29
Votanti: 23
Favorevoli: 3
Contrari: 20
Astenuti: 6 (Comé, Frassy, Lanièce, Stacchetti, Tibaldi, Viérin
Marco)
Il Consiglio non approva.
Presidente - La parola al Consigliere Tibaldi sull'emendamento
n. 3.
Tibaldi (CdL) - Questo è uno dei diversi emendamenti che
proponiamo, perché riteniamo eccessivo il ricorso a questa pratica
burocratizzante dell'Amministrazione regionale, nel senso che qui
nei 2 allegati A e B si richiede ai vari gestori di rete tutta una
serie di documentazioni, di dati e di produzioni di diverso tipo
che sono inoltrate dagli stessi richiedenti anche ai Ministeri
competenti, in particolare al Ministero delle comunicazioni. Non
riusciamo a comprendere la logica di questa doppia imposizione
burocratica a capo dei gestori, quando basterebbe un semplice
collegamento, una reciproca interazione fra gli uffici ministeriali
e gli uffici regionali o l'ARPA per poter alleviare questi oneri e
disporre ancora più velocemente e razionalmente delle indicazioni
topografiche, delle indicazioni radioelettriche, delle tipologie di
antenna utilizzate sia in trasmissione che in ricezione, delle
modalità di alimentazione elettrica, delle particelle dei terreni e
quindi tutta l'anagrafica territoriale, la localizzazione. I
sindaci hanno rilasciato delle concessioni, il Ministero ha
rilasciato delle concessioni, va bene che viviamo in una società di
carta, ma qui si chiede carta in quantità industriale; cerchiamo di
far lavorare gli uffici competenti della Regione e dell'ARPA, che
si mettano in contatto con i Ministeri e che ottengano - anche in
una logica della pubblica amministrazione che funzioni dallo Stato
al piccolo ente locale - i rispettivi dati.
Non vedo nulla di differente rispetto a quello che viene chiesto
con le istanze conformi al modello A, allegato 13, di cui al Codice
delle comunicazioni, diciamo istanze che sono già state inoltrate
obbligatoriamente dai singoli richiedenti al Ministero delle
comunicazioni. Non so se dobbiamo giustificare l'attività di
qualche ufficio regionale, se dobbiamo far sì che, quando verranno
sepolti dalla carta, riescano a dimostrare che anche loro lavorano
per tutelare un interesse pubblico. Assessore, però noi
semplificheremmo la materia dicendo che il progetto di rete, che è
l'insieme dello schema funzionale e degli elementi tecnici e
topografici... lo schema funzionale viene predisposto
dall'operatore, ma gli elementi tecnici e topografici possono
essere rapidamente raccolti presso il Ministero competente, il
quale li ha già ricevuti per il rilascio dei rispettivi
provvedimenti concessori o comunque li sta esaminando e
conseguentemente dovrà pronunciarsi. Questo vale per qualsiasi
stazione radioelettrica esistente o che si intenda installare, o
per qualsiasi stazione radioelettrica in esercizio o che si intenda
modificare; per questo motivo riteniamo importante
l'emendamento.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Come si può vedere dall'allegato A, i dati che
vengono trasmessi al Ministero per il rilascio dei provvedimenti
concessori non sono sufficienti per consentire all'ARPA e al Comune
di Aosta o alle comunità montane l'espressione dei pareri. Questa
osservazione era già stata fatta in commissione, l'avevamo
approfondita e la posizione di questi 2 organismi, ARPA e enti
locali, è stata molto chiara; pertanto siamo contrari a questo
emendamento, che non serve a sburocratizzare, ma rende inefficace
l'azione della prescrizione.
Presidente - Pongo in votazione l'emendamento n. 3 dei
Consiglieri Tibaldi e Frassy:
Consiglieri presenti e votanti: 32
Favorevoli: 5
Contrari: 27
Il Consiglio non approva.
Presidente - Pongo in votazione l'articolo 2:
Consiglieri presenti: 29
Votanti: 23
Favorevoli: 21
Contrari: 2
Astenuti: 6 (Comé, Curtaz, Lanièce, Riccarand, Squarzino
Secondina, Viérin Marco)
Il Consiglio approva.
Presidente - Pongo in votazione l'articolo 3:
Consiglieri presenti: 32
Votanti e favorevoli: 24
Astenuti: 8 (Comé, Curtaz, Frassy, Lanièce, Riccarand, Squarzino
Secondina, Tibaldi, Viérin Marco)
Il Consiglio approva.
Presidente - La parola al Consigliere Tibaldi sull'articolo
4.
Tibaldi (CdL) - Vi sono interventi... e riguardano le competenze
della Regione, che secondo noi sono esorbitate nel comma 1, punto
a), dove si dice che le postazioni e le stazioni radioelettriche
esistenti devono essere conformi alle disposizioni dei piani di
interesse regionale. L'Assessore ha citato un parere legale che è
stato richiesto e forse ci è anche stato consegnato, ma non abbiamo
avuto il tempo di vederlo perché è cosa recente, che sostiene la
forza di questi piani di interesse regionale nella gerarchia delle
fonti amministrative -chiamiamola così impropriamente -, ma
stranamente qui non si fa cenno ad un altro piano importante: il
Piano di assegnazione delle frequenze. La Regione non può
stravolgere ciò che è stato disciplinato a livello statale, cioè,
se le frequenze sono state assegnate e ripartite secondo uno schema
che ha un ordine di carattere nazionale, vorremmo capire questi
piani di interesse regionale quale influenza intendono avere o
pretendono di avere nel razionalizzare la materia. Non vorremmo che
qui vi fosse un "inghippo" - e lo diciamo a vostro beneficio -, che
vi fosse cioè un presupposto di incostituzionalità, perché il Piano
di assegnazione delle frequenze ha una sua valenza superiore che
qui viene disconosciuta. Ricordo che la Provincia di Trento "parla"
di siti individuati dal Piano nazionale di assegnazione delle
radiofrequenze e "parla" di possibile localizzazione, quindi mi
sembra che certi termini che qui sono previsti come inamovibili
altrove sono stati più prudentemente collocati in un'ottica
condizionale, tenendo presente la pianificazione nazionale delle
frequenze. Questi piani di interesse regionale rischiano di andare
in collisione con il Piano di assegnazione delle frequenze, che qui
neppure esiste. Noi le chiediamo conto della certezza giuridica che
lei ha, Assessore, di tale articolo 4, perché pensiamo che questo
sia il "tallone di Achille" della legge e, visto che vi è una
particolare attenzione nel portarla avanti, forse l'Assessore ha
qualche giustificazione giuridica che possa convincerci del
contrario.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Credo che una risposta ad alcune perplessità si
possa trovare al comma 5 dell'articolo 7, dove si dice che in
possesso di ogni altra autorizzazione, cioè si dà per scontato che
ci devono essere questi piani a cui lei fa riferimento. Per le
ricadute che hanno nel momento in cui si attuano i progetti di rete
devono essere coerenti con i piani di interesse regionale, in
particolare il Piano paesaggistico, altrimenti non avrebbe senso.
Questa è la ragione per la quale si parla di questi piani di
interesse regionale, poi, se si va a leggere il comma 5
dell'articolo 7, si capisce meglio.
Presidente - La parola al Consigliere Tibaldi, per dichiarazione
di voto.
Tibaldi (CdL) - Vorremmo farle notare che la pianificazione di
interesse regionale, così come era stata scritta, era esattamente
riprodotta nella legge n. 31/2000, ma in 5 anni non è stata
realizzata, penso... e spero che lei per primo si sia chiesto il
perché non è stata realizzata, perché conciliare questa
pianificazione di interesse regionale con tutti gli strumenti di
pianificazione esistenti, a partire da quello che ho citato, il
Piano di assegnazione delle frequenze, per arrivare fino al PTP,
per arrivare ad uno di valenza locale, è operazione non saprei come
definirla... non so quando si prevede di riuscire ad ultimarla;
invece di ipotizzare una localizzazione concordata e coerente con
la pianificazione già esistente, si inserisce un altro strumento
pianificatorio, ma non dimentichiamo che la legge n. 31/2000 ha
fallito clamorosamente in tale punto, allora qui si sta cercando di
riprodurre l'ennesimo fallimento. Spero che il tempo smentisca
questa facile profezia oggi, però così come è impostato non vedo
differenze rispetto al passato.
Presidente - Pongo in votazione l'articolo 4:
Consiglieri presenti: 29
Votanti: 24
Favorevoli: 22
Contrari: 2
Astenuti: 5 (Comé, Curtaz, Lanièce, Squarzino Secondina, Viérin
Marco)
Il Consiglio approva.
Presidente - All'articolo 5 vi sono gli emendamenti nn. 4 e 5
dei Consiglieri Tibaldi e Frassy; ne do lettura:
Emendamento
Il primo comma dell'articolo 5 è così sostituito:
"1. Al fine di garantire una corretta pianificazione ed
installazione di nuove stazioni radioelettriche, i progetti di rete
e le varianti ai progetti di rete già approvati sono presentati
dagli operatori ai soggetti di cui all'articolo 4, comma 2, entro
il 31 dicembre dell'anno precedente a quello di prevista
realizzazione, corredati dello schema funzionale e della
documentazione inoltrata al Ministero competente per il rilascio
dei rispettivi provvedimenti concessori.".
Emendamento
Dopo il primo comma dell'articolo 5 aggiungere il comma
seguente:
"1 bis. Qualora l'installazione riguardi impianti aventi
potenza in singola antenna inferiore o uguale a 20 watt, gli
operatori possono presentare una domanda semplificata secondo le
modalità previste dal d.lgs. 259/2003.".
La parola al Consigliere Tibaldi.
Tibaldi (CdL) - L'emendamento n. 4 ripresenta il problema che è
stato evidenziato con l'emendamento n. 3, ovvero la documentazione
presentata al Ministero competente può essere utilmente riprodotta
per l'ARPA e per gli enti territoriali competenti a rilasciare
l'autorizzazione all'esercizio della rete.
L'emendamento n. 5 prevede l'aggiunta del comma 1bis, che si
riferisce alle installazioni di minore entità, ovvero a quelle
installazioni radioelettriche che contemplino impianti con una
potenza in singola antenna inferiore o uguale a 20 watt. Secondo il
Codice delle comunicazioni tale potenza potremmo definirla
irrisoria; di conseguenza, in questo caso prevediamo, sempre
secondo il filone della semplificazione, la presentazione da parte
degli operatori di rete di una domanda semplificata secondo le
modalità previste dal Codice delle comunicazioni.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Per quanto riguarda l'emendamento n. 4, devo
ribadire quello che ho già detto prima, cioè che la documentazione
inviata al Ministero è una documentazione riguardante il Ministero.
Per quanto concerne le autorizzazioni che devono essere rilasciate
dai soggetti delegati, Comune di Aosta e comunità montane, è
necessaria un'altra documentazione. Non capisco perché bisogna
chiedere qui l'integrazione con la documentazione inviata al
Ministero, perché in questo caso le cose si complicano.
Per quanto riguarda l'emendamento n. 5, richiamo qui l'articolo
4, comma 1, lettera e), che stabilisce la possibilità di
procedimenti amministrativi semplificati per l'approvazione di
progetti di rete per il rilascio e il rinnovo delle autorizzazioni
previste dall'articolo 11. Abbiamo voluto lasciare questo articolo
in maniera generica per consentire di intervenire con tali
procedure semplificate in tutti i casi che riteniamo possa essere
attivata questa procedura, con strumenti quindi molto più semplici.
Riteniamo quindi che per quelle antenne che sono inferiori ai 20
watt possiamo far ricorso a quanto previsto all'articolo 4, comma
1, lettera e), in un quadro di semplificazione, per cui siamo
contrari ad inserire questi 2 emendamenti.
Presidente - La parola al Consigliere Tibaldi.
Tibaldi (CdL) - Nell'annunciare voto favorevole agli emendamenti
presentati, vorrei replicare all'Assessore che le motivazioni
addotte da parte sua per respingere l'emendamento n. 5
costituiscono un'interpretazione personale della legge, non
rappresentano una norma di legge che è scritta in questo progetto;
di conseguenza, non hanno una forza di provvedimento.
Per quanto riguarda l'emendamento n. 4, non riesco a capire dove
veda la complicazione burocratica, visto che verrebbe soppresso
l'allegato A nella formula "monumentale" prevista dai suoi uffici,
ed è allegata a questa legge, invece che la comunicazione già
inoltrata al Ministero. Non si tratta quindi di complicazione,
bensì di semplificazione nella stessa ottica che avevo espresso
illustrando l'emendamento n. 3.
Presidente - Pongo in votazione l'emendamento n. 4 dei
Consiglieri Tibaldi e Frassy:
Consiglieri presenti: 26
Votanti: 24
Favorevoli: 4
Contrari: 20
Astenuti: 2 (Curtaz, Squarzino Secondina)
Il Consiglio non approva.
Presidente - Pongo in votazione l'emendamento n. 5 dei
Consiglieri Tibaldi e Frassy:
Consiglieri presenti: 26
Votanti: 24
Favorevoli: 4
Contrari: 20
Astenuti: 2 (Curtaz, Squarzino Secondina)
Il Consiglio non approva.
Presidente - Pongo in votazione l'articolo 5:
Consiglieri presenti: 26
Votanti: 22
Favorevoli: 20
Contrari: 2
Astenuti: 4 (Comé, Curtaz, Lanièce, Squarzino Secondina)
Il Consiglio approva.
Presidente - All'articolo 6 vi è l'emendamento n. 6 dei
Consiglieri Tibaldi e Frassy; ne do lettura:
Emendamento
Il quarto comma dell'articolo 6 è soppresso.
La parola al Consigliere Tibaldi.
Tibaldi (CdL) - Il 4° comma dell'articolo 6 recita:
"la
Giunta regionale stabilisce con propria deliberazione la misura dei
diritti di istruttoria e di ogni altro onere posto a carico degli
operatori interessati all'ottenimento dell'approvazione dei
progetti e delle varianti, in relazione all'attività di consulenza
tecnica svolta dall'ARPA"
. Visto che l'esigenza di
razionalizzazione e di futura concentrazione degli impianti in
appositi siti attrezzati perviene dal legislatore, ci piacerebbe
capire qual è la motivazione per la quale a questa esigenza
corrisponda una spesa che viene addossata in capo agli operatori
privati. Se l'esigenza è dell'ente pubblico e l'ARPA riceve
cospicue dotazioni finanziarie da parte della Regione, è naturale
che debba esercitare questa attività nell'ambito delle sue funzioni
istituzionali e i relativi oneri, a fronte dei procedimenti di
istruttoria che vengono attivati, non possono essere caricati sui
già notevoli e quotidiani oneri che devono affrontare gli
operatori. Questo a maggior ragione quando a monte giace il
provvedimento concessorio di un Ministero, che è già stato ottenuto
e a fronte del quale è stata pagata una congrua somma allo Stato e
a tali oneri finanziari si aggiungono altri oneri che devono andare
nelle casse dell'ARPA. Ci sembra un'iniquità; di conseguenza, non
abbiamo delle proposte modificative di questo emendamento, ma
abbiamo una proposta soppressiva, perché con tutti i soldi che
vengono dati all'ARPA e con tutti i dipendenti che vi lavorano, con
tutte le competenze professionali che ci sono è quanto mai ovvio
che costoro provvedano autonomamente su "input" degli enti locali a
fare le indagini istruttorie del caso. Ci sembra lesivo anche di
una libertà di azione il fatto di vedere gli imprenditori stretti
nella "morsa della tagliola" dei diritti di istruttoria messa in
piedi dall'Assessorato per pagare cifre che peraltro sono già state
pagate, perché la legge n. 31/2000 l'unica conseguenza che ha
generato è stata quella di taglieggiare gli operatori privati,
ovvero hanno prodotto una montagna di carta, hanno partecipato a
una serie infinita di incontri con i responsabili dell'Assessorato,
dell'ARPA, degli enti locali di volta in volta competenti, hanno
pagato oneri di istruttoria notevoli. Vogliamo rimettere in pista
tutta questa macchinazione? Assessore, ci sembra naturale che lei,
oltre ad essere il "Robin Hood" di questo "Far West" fantastico che
è stato dipinto... non faccia il "Robin Hood" al contrario, andando
a togliere quel poco di risorse che ancora vi sono nel settore per
dover alimentare gli uffici pubblici e giustificare il lavoro di
chi sta in questi uffici pubblici. La Regione ha un'esigenza, la
Regione si paga gli oneri derivanti da tale esigenza, ma non può
caricarli agli operatori privati.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - È un po' semplicistica questa valutazione; fra
l'altro, il parere dell'ARPA è richiesto dal decreto sulle
telecomunicazioni, quindi non è neppure una novità. Si stabilisce
al comma 4 che la Giunta stabilisca con propria deliberazione la
misura dei diritti di istruttoria, peraltro la ritroviamo questa
proposta nel vostro emendamento n. 24, che ribadisce la stessa
cosa. L'istruttoria che deve essere fatta dall'ARPA è relativa
all'approvazione dei progetti e delle varianti; se le condizioni
rimangono quelle di prima, nessuno chiede di reiterare la cosa ma,
se vi sono dei nuovi progetti, viene richiesta la valutazione
dell'ARPA, che deve fare un'istruttoria. Quello che si può dire è
che la Giunta tenga conto di far rimborsare all'ARPA puramente dei
costi, non per andare ad individuare degli utili, per cui siamo
contrari a questo emendamento, anche perché è una funzione che
riteniamo debba essere svolta riconoscendo all'ARPA, che è un ente
strumentale, dei diritti di istruttoria - diritti che peraltro sono
previsti all'ARPA non solo per questo caso - e reputiamo importante
che l'impianto dell'articolo rimanga quello previsto nel disegno di
legge.
Presidente - Pongo in votazione l'emendamento n. 6 dei
Consiglieri Tibaldi e Frassy:
Consiglieri presenti: 21
Votanti: 18
Favorevoli: 4
Contrari: 14
Astenuti: 3 (Curtaz, Riccarand, Squarzino Secondina)
Il Consiglio non approva.
Presidente - Pongo in votazione l'articolo 6:
Consiglieri presenti: 24
Votanti: 19
Favorevoli: 17
Contrari: 2
Astenuti: 5 (Comé, Curtaz, Lanièce, Riccarand, Squarzino
Secondina)
Il Consiglio approva.
Presidente - All'articolo 7 vi sono gli emendamenti nn. 7, 8, 9,
10 dei Consiglieri Tibaldi e Frassy; ne do lettura:
Emendamento
Il primo comma dell'articolo 7 è così sostituito:
"1. L'individuazione dei siti attrezzati, della disciplina
urbanistico-edilizia applicabile per la localizzazione delle
postazioni e di quella relativa all'installazione di stazioni
radioelettriche è determinata dai piani di interesse generale
predisposti, ai sensi dell'articolo 32, comma 4, della l.r.
11/1998, dalle Comunità montane, d'intesa con i Comuni interessati,
e dal Comune di Aosta, per il territorio di competenza, sentiti i
soggetti concessionari presenti sul territorio.".
Emendamento
Il secondo comma dell'articolo 7 è così sostituito:
"2. Nell'individuazione dei siti attrezzati deve tenersi
conto di entrambe le sottoelencate esigenze:
a) tutela delle componenti strutturali del paesaggio e delle
aree sensibili, e cioè delle aree di particolare densità
infrastrutturale o di specifico interesse paesaggistico, storico,
culturale, documentario o archeologico, in presenza delle quali
sono previste localizzazioni alternative;
b) natura di pubblico servizio di comunicazione della
concessione ministeriale e conseguente necessità dei titolari di
doverla garantire.".
Emendamento
Il terzo comma dell'articolo 7 è così sostituito:
"3. I piani indicano le modalità e i termini per gli
interventi di sistemazione paesaggistica ed ambientale, quali i
trasferimenti e le dismissioni dei siti, delle postazioni e delle
stazioni radioelettriche esistenti, non conformi a quanto stabilito
dalla presente legge e dalla normativa nazionale di settore nonché
dalle disposizioni contenute nei provvedimenti concessori
rilasciati dal Ministero competente.".
Emendamento
Il quinto comma dell'articolo 7 è così sostituito:
"5. Ai soggetti che effettuano gli interventi di cui al comma
3, in possesso di ogni altra autorizzazione o concessione
richiesta, la Regione concede, nei limiti degli stanziamenti di
bilancio, contributi nella misura massima del 70 percento della
spesa ammissibile. I criteri e le modalità di concessione dei
predetti contributi sono stabiliti con deliberazione della Giunta
regionale.".
All'articolo 7 vi è poi l'emendamento n. 3 dell'"Arcobaleno"; ne
do lettura:
Emendamento
Al comma 2 dell'articolo 7, sostituire l'espressione "aree di
particolare densità infrastrutturale" con: "aree con particolare
densità abitativa o con presenza di infrastrutture e/o servizi a
elevata densità d'uso".
All'articolo 7 vi è infine un emendamento dell'Assessore Cerise;
ne do lettura:
Emendamento
Il comma 5 dell'articolo 7 è sostituito dal seguente:
"5. Ai soggetti che effettuano gli interventi di cui al comma
3, in possesso di ogni altra autorizzazione o concessione
richiesta, la Regione può concedere, nei limiti degli stanziamenti
di bilancio, contributi nella misura massima del 70% della spesa
ammissibile. I criteri e le modalità di concessione dei predetti
contributi sono stabiliti con deliberazione di Giunta regionale. I
contributi di cui al presente comma sono erogati ai sensi del
regolamento (CE) n. 69/2001 della Commissione, del 12 gennaio 2001,
relativo all'applicazione degli articoli 87 e 88 del trattato CE
agli aiuti d'importanza minore ("de minimis").".
La parola al Consigliere Tibaldi.
Tibaldi (CdL) - L'articolo 7 - si evince dal numero degli
emendamenti - è di capitale importanza, perché attraverso i siti
attrezzati si realizza la concentrazione degli impianti sul
territorio, principio al quale siamo favorevoli anche noi, però è
un principio che necessita di applicazioni più ragionate rispetto a
quelle scritte nella lettera di questa disposizione.
Partiamo dal primo emendamento, che ha una sua valenza. Presumo
che l'Assessore replicherà, anche perché abbiamo fatto due domande
precise in commissione su questo comma 1. Si parla di siti
attrezzati che devono essere individuati, si parla di piani di
interesse generale, obiettivo il primo e strumento il secondo che
erano già presenti nella legge n. 31/2000. Quanti siti attrezzati
sono stati individuati attraverso la legge n. 31? Ci è mancata la
risposta in commissione. Quanti piani di interesse regionale sono
stati predisposti con la legge n. 31? Anche qui ci è mancata la
risposta. Noi ipotizziamo che non sia stato previsto nessun sito
attrezzato, né tanto meno sia stato realizzato il piano di
interesse generale. Oggi si ripropone la stessa materia, non
sappiamo in quale misura si sia tenuto conto dei progetti
presentati dai gestori degli impianti, non sappiamo se si è tenuto
conto del Piano di assegnazione delle frequenze, presumiamo di sì,
altrimenti sarebbe collassato tutto subito. L'aspetto che vogliamo
prendere in considerazione con l'emendamento è quello che è stato
negato in precedenza: vi sono dei gestori, vi sono dei titolari di
concessione, vi sono soggetti che, oltre ad essere destinatari di
norme, possono essere protagonisti attivi in questo processo di
razionalizzazione degli impianti sul territorio. Perché non se ne
tiene conto? Perché tali soggetti non vengono neppure menzionati in
questo articolo di fondamentale importanza? Fra l'altro, in questo
articolo si prevede la possibilità di dismissione o di
trasferimento di impianti esistenti. Riteniamo allora che debbano
essere perlomeno sentiti i soggetti concessionari presenti sul
territorio, perché hanno dignità di esistere, di lavorare, di dare
lavoro ad altre persone, per cui non vediamo perché in questa
azione di riordino degli impianti loro siano i "convitati di
pietra". Ecco perché riteniamo fondamentale il parere e la
condivisione delle iniziative che devono essere poste in essere e
ci va bene che siano previsti siti attrezzati e localizzazioni
condivise di coabitazione, ma perlomeno abbiamo il buon gusto di
sentire cosa ne pensano anche loro. Non hanno neppure la
possibilità di essere riconosciuti come soggetti in legge: sono
destinatari, devono pagare diritti di istruttoria, dovranno pagare
i trasferimenti perché la Regione può concedere loro un contributo
fino a una certa percentuale e non li sentiamo nemmeno! Se sono
cittadini di serie "B", ditelo chiaramente in legge! Soprattutto
poi - ritorno al concetto precedente - la legge n. 31 ha già
dimostrato i suoi limiti, vogliamo fare un "bis"? Magari
l'Assessore ha qualche argomentazione per farci cambiare idea.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Non ci provo, però posso fornire i dati che sono
stati richiesti. D'altra parte chiedo venia se qualche volta si
arriva in commissione e non si hanno tutte le risposte pronte alle
domande dei commissari, ma non è che uno sa prima cosa vogliono i
commissari. Se vuole prendere nota, comunque posso dire che
impianti censiti, impianti radiotelevisivi, 868 più 47 in progetto;
impianti di telefonia mobile, 352 più 69 in progetto; ponti radio
asserviti a "RTV" o "ETM" 910 più 169 in progetto; ponti radio in
concessione 331 più 12 in progetto. Questo dà un'idea della
dimensione del fenomeno, fa 2.461 impianti, più 297 in progetto.
Veniamo ai siti: siti con presenza di impianti "RTV" 126, siti con
presenza di impianti "ETM" 166, la somma dei siti non è 166 più
126, perché vi sono dei siti che vengono contati 2 volte.
Perché non sono d'accordo con l'emendamento? Perché l'articolo
32 della legge urbanistica cita testualmente:
"le comunità
montane del Comune di Aosta, d'intesa con i comuni interessati e
sentiti i soggetti concessionari presenti sul territorio..."
-
quindi è già previsto -
"... formano i piani preordinati
a...",
eccetera.
Presidente - La parola al Consigliere Tibaldi.
Tibaldi (CdL) - Ringraziamo l'Assessore per i dati relativi al
censimento effettuato, comunque sono importanti. Una breve replica
per spiegare il perché manteniamo l'emendamento. Sappiamo che
l'articolo 32 include i concessionari, non vediamo perché non debba
essere rafforzato con una riproduzione in questa norma lo stesso
concetto. Ci teniamo a rimarcalo, pertanto abbiamo presentato
questo emendamento.
Presidente - Pongo in votazione l'emendamento n. 7 dei
Consiglieri Tibaldi e Frassy:
Consiglieri presenti: 23
Votanti: 21
Favorevoli: 4
Contrari: 17
Astenuti: 2 (Riccarand, Squarzino Secondina)
Il Consiglio non approva.
Presidente - La parola al Consigliere Tibaldi sull'emendamento
n. 8.
Tibaldi (CdL) - L'emendamento n. 8 introduce una seconda
esigenza a quella già contenuta e che è specificata, anche se in
forma contorta, nella frase complessiva dell'emendamento n. 2, si
aggiunge un altro principio importante che trae la sua origine in
quel Testo unico sulla radiotelevisione che avevamo la pretesa di
inserire nel primo comma dell'articolo 1, ovvero questo principio
stabilisce che i titolari di concessione ministeriale eserciscono
un pubblico servizio di comunicazione. Questo è un principio che
era stato codificato a suo tempo nel 1990 dalla legge n. 223/1990,
è un principio che è stato ripreso dalla legge n. 249/1997 dalla
"legge Maccanico", è un principio che viene rievocato dal Testo
unico sulla radiotelevisione ed è un principio importante, perché
questa natura di servizio pubblico di comunicazione della
concessione ministeriale innanzitutto obbliga i titolari ad
adempiere a determinati doveri, e sono doveri di una certa
consistenza, e d'altro canto riconosce loro determinati diritti. Ne
cito uno, che riprenderò dopo, che è il diritto di localizzare
determinati impianti per completare una copertura territoriale di
una determinata area, semplicemente concordandolo con gli enti
territoriali deputati al rilascio dei provvedimenti concessori. Ci
chiediamo allora come mai il secondo comma dell'articolo 7 ometta
di riconoscere questa natura di pubblico servizio, come il primo
comma peraltro aveva omesso di indicare i soggetti concessionari.
Sono da un lato connessi, dall'altro la sottolineatura di questo
principio, a nostro avviso, deve "viaggiare di pari passo" con
quell'insieme di tutele di componenti strutturali del paesaggio, di
aree sensibili e di particolare densità infrastrutturale, di
specifico interesse paesaggistico, storico, in presenza delle quali
sono previste delle localizzazioni alternative. Va bene, tutela
necessaria, ma riconoscimento altrettanto doveroso è quello del
pubblico servizio di comunicazione, quindi ci sembra naturale che
una legge regionale che vuole contemplare un impianto legislativo
giuridico completo e non monco debba introdurre anche questo
fondamentale principio nel suo dettato normativo.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Come avevo già detto, perché qui ci troviamo a
ripetere un concetto già affrontato prima, questa previsione
contenuta nella lettera b) risulta del tutto superflua, dal momento
che il decreto legge in esame è rivolto a disciplinare la
localizzazione delle stazioni radioelettriche, garantendone
l'esercizio nell'ottica di salvaguardare i diritti dei titolari, di
garantire il servizio ed altri interessi, quali quello
paesaggistico o alcuni principi di prudenza per quanto riguarda
l'esposizione alle onde. Questo disegno di legge opera
un'armonizzazione con la normativa nazionale di settore; l'articolo
20 di tale provvedimento, che modifica l'articolo 32 della legge n.
11, stabilisce che le strutture per radiotelecomunicazione sono
definite dalla vigente normativa di settore, per cui queste
esplicano la funzione di servizio pubblico, cioè ci siamo
dimensionati secondo la definizione che di volta in volta la
giurisprudenza nazionale attribuisce a questo tipo di funzione.
Perché dico questo? Perché sono in atto delle riflessioni circa il
limite posto al servizio pubblico di tale attività, vi è in merito
un dibattito giurisprudenziale, per cui il non averlo precisato ci
consente di non dover intervenire sulla legge qualora vi fosse una
diversa valutazione da parte dello Stato, altrimenti viene
riconosciuto, peraltro viene riconosciuto nel momento in cui siamo
andati a modificare l'articolo 32 della legge n. 11.
Presidente - Pongo in votazione l'emendamento n. 8 dei
Consiglieri Tibaldi e Frassy:
Consiglieri presenti: 25
Votanti: 23
Favorevoli: 5
Contrari: 18
Astenuti: 2 (Riccarand, Squarzino Secondina)
Il Consiglio non approva.
Presidente - La parola alla Consigliera Squarzino Secondina
sull'emendamento n. 3 dell'"Arcobaleno".
Squarzino (Arc-VA) - Ritiriamo l'emendamento, perché era
collegato con l'emendamento n. 2; non essendo stato accettato il n.
2, il n. 3 viene ritirato. Prendo atto che qui quanto più uno tace
e dice "sì" all'Esecutivo è approvato dal Governo, però la nostra
funzione non è questa.
Presidente - La parola al Consigliere Tibaldi sull'emendamento
n. 9.
Tibaldi (CdL) - L'emendamento n. 9 addirittura c'era chi
proponeva di abrogarlo "tout court" e l'abrogazione arrivava dalla
"RAI", con delle motivazioni che ci sono state illustrate e che
sono anche condivisibili. Non volevano essere così radicali, anche
se tali ragioni sono fondate, quindi abbiamo proposto una modifica
che tiene conto non solo dei piani medesimi, ma anche della
conformità alla normativa nazionale di settore e alle disposizioni
contenute nei provvedimenti concessori. Ripeto, Assessore,
un'osservazione che abbiamo fatto esaminando l'articolo 4: questi
piani di interesse regionale rischiano di entrare in collisione con
altri strumenti di pianificazione, "in primis" il Piano di
assegnazione delle frequenze. Qui non si può semplicemente disporre
i trasferimenti e le dismissioni dei siti, delle postazioni di
radiotelecomunicazione sulla base della non conformità alle
disposizioni dei piani di interesse regionale, è estremamente
riduttivo! È estremamente riduttivo se si considera che la licenza
a trasmettere su determinate frequenze è stabilita dal Ministero
competente e questa precisione si riferisce anche alla
localizzazione topografica, che è individuata al secondo, tanto che
gli spostamenti concessi sono di 50° secondo, quindi una particella
di grado topografico. Non ci sembra conforme alla normativa di
settore la previsione di una semplicità di spostamento di
postazioni o di siti, di trasferimento o di dismissione, solo se il
piano di interesse regionale non viene rispettato. Vi sono degli
strumenti sanzionatori che sono previsti in coda alla legge che
devono essere applicati in caso di inadempienza da parte dei
gestori, ma trasferimenti e dismissioni devono essere compatibili
anche con le disposizioni di carattere radioelettrico, quindi
squisitamente tecnico, che sono formulate dalla normativa di
settore nazionale e dai provvedimenti concessori del Ministero,
altrimenti con quale autorità un ente locale può inibire la
dismissione di un sito o il trasferimento di un sito a un operatore
privato? L'operatore privato che si vede raggiunto da un
provvedimento di questo tipo invoca la normativa nazionale, il
Piano delle frequenze, il provvedimento concessorio, si innestano
dei contenziosi che dureranno in eterno, con il rischio di crearsi
quella incidentalità di conflitto costituzionale di cui parlavo
riferendomi all'articolo 4. Pensiamo che con l'estensione del comma
così come formulato, che includa anche la normativa nazionale di
settore e le disposizioni concessorie, si possa aggiustare una
carenza normativa non di poco conto. Questo è il significato
dell'emendamento n. 9.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Questo è un passaggio molto complesso, replicherò
in maniera sintetica. La necessità di effettuare interventi di
sistemazione paesaggistica e ambientale è vincolata solo alla non
conformità con i piani; questi piani dovranno essere redatti
tenendo conto della normativa vigente sia per quanto riguarda la
materia relativa all'elettromagnetismo, sia per quanto riguarda
l'urbanistica, l'edilizia ambientale, igienico-sanitaria. I
provvedimenti rilasciati dal Ministero non hanno natura vincolante
dal punto di vista urbanistico e di governo del territorio, per
questo riteniamo che sia da respingere tale emendamento, in quanto
l'istanza che voi fate è già contenuta in questa versione. Si dice
infatti:
"i piani indicano inoltre modalità e termini per gli
interventi di sistemazione paesaggistica e ambientale, quali
trasferimenti e dismissioni di siti, delle postazioni e delle
stazioni esistenti non conformi alle disposizioni dei piani
medesimi"
. Vale a dire, se vi è un sistema di coerenza, tutto
può convivere, altrimenti che senso avrebbe mettere in piedi questa
normativa? Motivo per cui chiedo di respingere l'emendamento.
Presidente - La parola al Consigliere Tibaldi.
Tibaldi (CdL) - Apprezzo che l'Assessore riconosca che si tratta
di un passaggio complesso, anche perché strettamente collegato
all'articolo 4, se questo passaggio così complesso non viene
compreso nella dovuta maniera, rischia di inficiare l'"impalcatura"
della legge. È vero che il Ministero licenzia l'accensione di
radiofrequenze ed è altrettanto vero che la Regione autorizza
l'ubicazione degli impianti che devono trasmettere tali
radiofrequenze, ma è altresì vero che nei provvedimenti concessori
viene localizzato un preciso punto di emissione e questo punto di
emissione non può essere variato ad uso e consumo di un ente
locale, neppure di un operatore privato o della Regione con legge.
È un punto che ha un margine di discrezionalità per quanto riguarda
l'ubicazione precisa, ma in ogni caso deve essere rispettato, anche
perché la concessione ministeriale stabilisce anche gli
orientamenti, la tipologia, la potenza delle antenne e degli
impianti per quanto concerne l'irradiamento, le inclinazioni, gli
angoli, le polarizzazioni verticali e orizzontali, non è vero che è
ininfluente per il Ministero, perché il censimento e le
documentazioni inoltrate al Ministero constano proprio di questi
dati. Sono questi i dati fondamentali che vengono presi a
riferimento. Riteniamo quindi che qui vi possa essere un altro
punto debole della legge, che potrebbe essere rafforzato con il
tenore letterale di questo emendamento che vi abbiamo proposto.
Dichiaro il voto favorevole del nostro gruppo.
Presidente - Pongo in votazione l'emendamento n. 9 presentato
dai Consiglieri Tibaldi e Frassy:
Consiglieri presenti: 22
Votanti: 19
Favorevoli: 4
Contrari: 15
Astenuti: 3 (Curtaz, Riccarand, Squarzino Secondina)
Il Consiglio non approva.
Presidente - La parola al Consigliere Tibaldi sull'emendamento
n. 10.
Tibaldi (CdL) - È il nostro ultimo emendamento riguardante
l'articolo 7, anche questo è un emendamento di concetto importante,
perché all'operatore privato al quale viene imposta la dismissione
del proprio impianto o il trasferimento del medesimo dice questo
comma che la Regione può concedere contributi nella misura massima
del 70% della spesa ammissibile. Riteniamo che a fronte
dell'obbligo di spostamento debba corrispondere quanto meno un
impegno della Regione di intervenire per coprire l'aggravio
economico che compete all'operatore privato. L'insediamento di
questi impianti ha comportato per gli operatori nel tempo un
notevole esborso di denaro, altrettanto notevole è l'esborso di
denaro per adeguare i propri impianti in forma analogica alla nuova
era e tecnologia digitale. Non possiamo vanificare questi
investimenti o mortificarli fino al punto di dire: "la Regione ti
può concedere", "la Regione, a fronte di questo vincolo, si impegna
a rifondere a chi è onerato del medesimo la spesa fino al 70%
attraverso dei contributi". Noi quindi chiediamo che questa facoltà
prevista nel comma 5 diventi un impegno vero e proprio, togliamo il
verbo
"può procedere"
e lo modifichiamo in:
"la Regione
concede, nei limiti degli stanziamenti di bilancio, i contributi
nella misura massima..."
. D'altronde il limite è già previsto,
sono gli stanziamenti di bilancio, quindi il fatto di concedere il
contributo rientra nella logica di rapporti che vi sono di fronte a
questo atto d'imperio dell'ente pubblico sul privato, che deve
ottemperare a quanto richiesto.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Avrebbe un senso accettare quell'emendamento se
quella frase non continuasse dicendo:
"... i criteri e le
modalità di concessione dei predetti contributi sono stabiliti con
deliberazione della Giunta regionale"
. Bisogna capire qual è la
natura per la quale si impone l'obbligo di fare la
delocalizzazione, perché vi possono essere delle delocalizzazioni
che sono sostenibili, ma altre forse non lo sono, pertanto non
credo sia accettabile tale emendamento. Questo
"può
concedere"
si rapporta con il fatto che la Giunta regionale
stabilirà quali sono i criteri e nel caso specifico verrà definito
in che modo si concede; siamo contrari all'emendamento.
Presidente - Pongo in votazione l'emendamento n. 10 presentato
dai Consiglieri Tibaldi e Frassy:
Consiglieri presenti: 22
Votanti: 17
Favorevoli: 2
Contrari: 15
Astenuti: 5 (Comé, Curtaz, Lanièce, Riccarand, Squarzino
Secondina)
Il Consiglio non approva.
Presidente - Pongo in votazione l'emendamento n. 1 presentato
dall'Assessore Cerise:
Consiglieri presenti: 25
Votanti e favorevoli: 18
Astenuti: 7 (Comé, Curtaz, Frassy, Lanièce, Riccarand, Squarzino
Secondina, Tibaldi)
Il Consiglio approva.
Presidente - Pongo in votazione l'articolo 7 nel testo così
emendato:
Articolo 7
(Individuazione dei siti attrezzati, degli interventi di
adeguamento e della disciplina urbanistico-edilizia)
1. L'individuazione dei siti attrezzati, della disciplina
urbanistico-edilizia applicabile per la localizzazione delle
postazioni e di quella relativa all'installazione di stazioni
radioelettriche è determinata dai piani di interesse generale
predisposti, ai sensi dell'articolo 32, comma 4, della l.r.
11/1998, dalle Comunità montane, d'intesa con i Comuni interessati,
e dal Comune di Aosta, per il territorio di competenza.
2. Nell'individuazione dei siti attrezzati deve tenersi conto
delle esigenze di tutela delle componenti strutturali del paesaggio
e delle aree sensibili, e cioè delle aree di particolare densità
infrastrutturale o di specifico interesse paesaggistico, storico,
culturale, documentario o archeologico, in presenza delle quali
sono previste localizzazioni alternative.
3. I piani indicano, inoltre, le modalità e i termini per gli
interventi di sistemazione paesaggistica ed ambientale, quali i
trasferimenti e le dismissioni dei siti, delle postazioni e delle
stazioni radioelettriche esistenti, non conformi alle disposizioni
dei piani medesimi.
4. I piani possono essere predisposti ed approvati per fasi
successive, via via che siano individuati i siti attrezzati e la
relativa disciplina urbanistico-edilizia.
5. Ai soggetti che effettuano gli interventi di cui al comma
3, in possesso di ogni altra autorizzazione o concessione
richiesta, la Regione può concedere, nei limiti degli stanziamenti
di bilancio, contributi nella misura massima del 70 per cento della
spesa ammissibile. I criteri e le modalità di concessione dei
predetti contributi sono stabiliti con deliberazione della Giunta
regionale. I contributi di cui al presente comma sono erogati ai
sensi del regolamento (CE) n. 69/2001 della Commissione, del 12
gennaio 2001, relativo all'applicazione degli articoli 87 e 88 del
trattato CE agli aiuti d'importanza minore ("de minimis")."
Consiglieri presenti: 26
Votanti: 21
Favorevoli: 19
Contrari: 2
Astenuti: 5 (Comé, Curtaz, Lanièce, Riccarand, Squarzino
Secondina)
Il Consiglio approva.
Presidente - All'articolo 8 vi sono gli emendamenti nn. 11, 12,
13, 14 dei Consiglieri Tibaldi e Frassy; ne do lettura:
Emendamento
Il primo comma dell'articolo 8 è così sostituito:
"1. I siti attrezzati, se compresi nei piani di cui
all'articolo 7, comma 1, e le postazioni possono essere acquisiti
dai soggetti di cui all'articolo 4, comma 2.".
Emendamento
Il secondo comma dell'articolo 8 è così sostituito:
"2. I proprietari dei siti attrezzati e delle postazioni
favoriscono la condivisione di strutture e infrastrutture tra i
diversi operatori interessati, nonché la coubicazione fisica di
apparati radioelettrici e sistemi d'antenna, secondo le modalità
previste dall'articolo 89 del d.lgs. 259/2003.".
Emendamento
Il terzo comma dell'articolo 8 è soppresso.
Emendamento
Il quarto comma dell'articolo 8 è così sostituito:
"4. I proprietari dei siti attrezzati e delle postazioni sono
tenuti a comunicare ai soggetti di cui all'articolo 4, comma 2,
entro tre mesi dalla data di entrata in vigore della presente
legge, le informazioni necessarie per l'effettuazione del
censimento di cui all'articolo 4, secondo comma, lettera
c).".
All'articolo 8 vi è anche l'emendamento n. 4 dell'"Arcobaleno";
ne do lettura
Emendamento
Al comma 3 dell'articolo 8, aggiungere alla fine la seguente
frase:
"entro sei mesi dalla data di entrata in vigore della
presente legge".
La parola al Consigliere Tibaldi sull'emendamento n. 11.
Tibaldi (CdL) - Emendamento n. 11: a livello letterale non
prevede un particolare cambiamento se non la cancellazione
dell'ultima parte:
"mediante esproprio"
. Siamo convinti del
fatto che questi siti attrezzati quale soluzione per riordinare il
territorio e queste postazioni possano essere acquisite dai
soggetti di cui all'articolo 4, comma 2, ovvero dagli enti locali,
ma siamo consapevoli del fatto che l'acquisizione può avvenire
anche attraverso altre forme. La prima forma è una trattativa
negoziata: ci sembra naturale che, a fronte dell'investimento di un
soggetto privato, se io ente pubblico voglio acquistare la
proprietà del bene, prima di procedere mediante esproprio, cerco di
addivenire a un accordo, anche perché tali beni hanno dei valori
che sono negoziabili. Noi non vogliamo assumere posizioni
ideologiche, però ci sembra naturale che questa formula di
acquisizione avvenga con una gradualità; va bene realizzare siti,
va bene acquisirne la proprietà da parte degli enti pubblici,
"idem" per le postazioni, ma scusate, prima di tutto io ente
pubblico busso alla porta del proprietario e chiedo se è d'accordo
a vendere e poi concordiamo una cifra. Mi sembra un'attenzione
doverosa che un ente pubblico che non ha un approccio dirigistico o
ideologico deve osservare in una corretta stabilità dei rapporti
fra chi governa e chi è governato.
Non si può ridurre al semplice valore di indennizzo quello che è
un valore di mercato; è vero, Assessore, lei mi dirà che le
postazioni possono essere acquisite anche mediante esproprio e
trattativa negoziata, allora o li mettiamo entrambi, o non li
mettiamo, anche perché l'esproprio è una "ricetta" alla quale
l'ente pubblico può ricorrere sempre di fronte a un'esigenza di
natura pubblica superiore, non è necessario specificarlo con legge,
come per dire: "guarda che sono qui io che comando". Ci sembra che,
da un punto di vista ideologico, nel rapporto con il destinatario
della norma sia piuttosto umiliante, un po' come disconoscere i
sacrifici negli anni compiuti dagli operatori privati con un "colpo
di mano legislativo". Assessore, se vale il ragionamento che ci ha
fatto in commissione e l'esproprio è un'eventualità, o che questa
eventualità venga prevista anche per la trattativa negoziale,
oppure che vengano cancellati l'uno e l'altro. In questo caso
proponiamo la soppressione della dizione
"mediante
esproprio"
.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Bisogna dire che la lettura di questo articolato e
quindi anche una maggiore comprensione delle proposte di
emendamento e quindi delle controdeduzioni mie dovrebbe avvenire in
maniera contestuale, nel senso che a leggere ogni comma si rischia
di perdere il filo del ragionamento. Quello che si dice al comma 1
non è fine a sé stesso, ma ha un senso se si legge insieme al comma
2. In realtà si immagina che la procedura ordinaria sia quella che
i proprietari dei siti e delle postazioni arrivino a delle
convenzioni; laddove vi sia la loro indisponibilità per venire
incontro alle esigenze di assicurare il servizio si può anche
ricorrere all'esproprio. Ricordo che al riguardo vi è una sentenza
del Consiglio di Stato, che prevede e dà la possibilità all'ente
pubblico in casi come questo di pagare il valore venale. Ribadisco
che nel citare l'esproprio si cita uno strumento estremo al quale
si auspica di non fare mai ricorso: ecco perché l'emendamento non è
accoglibile, infatti, contestualizzato con quanto riporta il comma
2, è del tutto incongruente.
Presidente - Pongo in votazione l'emendamento n. 11 presentato
dai Consiglieri Tibaldi e Frassy:
Consiglieri presenti: 24
Votanti: 21
Favorevoli: 5
Contrari: 16
Astenuti: 3 (Curtaz, Riccarand, Squarzino Secondina)
Il Consiglio non approva.
Presidente - La parola al Consigliere Tibaldi sull'emendamento
n. 12.
Tibaldi (CdL) - Vede, Assessore, la teoria che esponevo prima
viene suffragata dalla lettura del comma 2, che dice: "i
proprietari dei siti attrezzati e delle postazioni possono
mantenerne la proprietà a condizione che stipulino con i soggetti
pubblici un'apposita convenzione, conforme allo schema tipo che
viene previsto dalla Giunta, con la quale garantiscano l'uso dei
siti agli operatori che vi abbiano interesse". Questo è un comma
importante, perché anche qui il diritto alla proprietà privata
viene fortemente condizionato dall'ente pubblico. Io ente pubblico
dico al privato che tu puoi rimanere proprietario a determinate
condizioni, che sono estremamente rigide, ovvero se stipuli una
convezione e, se questa convenzione contiene gli elementi che io ti
indico, allora il diritto di proprietà e la libertà negoziale
vengono cassati completamente. Vede questa è l'impostazione
dirigistica che non si può condividere non solo da parte nostra, ma
da chiunque abbia un minimo di spirito liberale in quest'aula. Più
volte ho sentito fare cenni alle libertà e ai diritti, ma le
libertà e i diritti sono anche quelli di chi lavora. La soluzione
dei siti attrezzati è stata normata anche da altre regioni e
province autonome, ma non è normata in maniera così rigida, è
normata come opportunità, come promuovere la coabitazione dei
singoli gestori in siti individuati di comune accordo, ma non come
un monito: "attenzione, la proprietà tu la puoi avere, così come io
te la posso togliere".
Con questo emendamento allora cerchiamo di "ammorbidire" questa
visione, cercando di conciliare l'esigenza pubblica e la ragione
privata e diciamo che i proprietari dei siti attrezzati e delle
postazioni favoriscono la condivisione di strutture ed
infrastrutture tra i diversi operatori interessati, nonché la
coubicazione fisica di apparati radioelettrici e sistemi d'antenna,
secondo le modalità previste dall'articolo 89 del decreto
legislativo n. 259/2003, che sarebbe quel famoso Codice delle
comunicazioni che abbiamo più volte menzionato. In questo codice è
normata la modalità di azione per la coabitazione di strutture di
diversi operatori nel medesimo sito. Non riusciamo a comprendere
perché il legislatore valdostano non voglia recepire questi
concetti che valgono su tutto il territorio per imporre un suo
modello più rigoristico. Un domani qualsiasi operatore privato
potrebbe obiettare: "io osservo il Codice delle comunicazioni
nazionale, che forse ha una valenza superiore rispetto alla legge
regionale, perché devo osservare la legge regionale che è più
vincolante rispetto a un codice che mi stabilisce un percorso che è
stato normato puntualmente in tutti i suoi dettagli?". Vorremmo
riprendere questo concetto e non condividiamo affatto
l'impostazione che ai commi 1, 2 e 3 è stata descritta dal
legislatore.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - In effetti qui la posizione è conflittuale, nel
senso che ci troviamo su "sponde" opposte e del tutto
inconciliabili. L'obbligo di convenzionamento che abbiamo previsto
nel disegno di legge è lo strumento che è stato prescelto per
favorire la condivisione di infrastrutture fra diversi operatori e
anche la coubicazione fisica di questi apparati. È proprio
attraverso lo strumento della convenzione, di cui si parla al comma
3, che la Regione esercita questo diritto-dovere di regolamentare
la localizzazione dei siti e nello stesso tempo di garantire a
tutti gli operatori parità di condizioni di accesso affinché
possano esercitare in maniera condizionata il loro servizio. Mi
fermo qui, perché qualunque altra considerazione non giova ai
ragionamenti visto che stiamo ragionando con due posizioni che sono
fra loro distanti, credo però che questo sia l'unico strumento che
consente di dare un utilizzo pubblico a una struttura che noi
riconosciamo come privata in una logica di equità, pertanto esprimo
voto contrario all'emendamento.
Presidente - La parola al Consigliere Tibaldi.
Tibaldi (CdL) - Nell'annunciare voto favorevole sull'emendamento
n. 12, vorrei dire all'Assessore che non è vero che è l'unico
elemento disponibile per poter disciplinare la materia e gli
interventi sul territorio; è forse lo strumento più odioso che
poteva essere individuato e in questo avete fatto centro, non
prendendo neppure ad esempio la legislazione concorrente di altre
Regioni a statuto speciale o Province autonome, che sono più
liberali e attente alle esigenze private.
Presidente - Pongo in votazione l'emendamento n. 12 presentato
dai Consiglieri Tibaldi e Frassy:
Consiglieri presenti: 25
Votanti: 22
Favorevoli: 5
Contrari: 17
Astenuti: 3 (Curtaz, Riccarand, Squarzino Secondina)
Il Consiglio non approva.
Presidente - La parola al Consigliere Tibaldi sull'emendamento
n. 13.
Tibaldi (CdL) - La Regione "matrigna" con il comma 3 stabilisce
le necessarie determinazioni in merito all'esproprio e ai contenuti
della convenzione, non possiamo accogliere tutta l'"impalcatura"
che abbiamo finora contestato, ma non contestata nel suo obiettivo
quanto nelle sue modalità di esercizio. Per questa ragione,
conformemente agli emendamenti proposti prima, chiediamo la
soppressione del terzo comma dell'articolo 8.
Presidente - Pongo in votazione l'emendamento n. 13 presentato
dai Consiglieri Tibaldi e Frassy:
Consiglieri presenti: 24
Votanti: 20
Favorevoli: 2
Contrari: 18
Astenuti: 4 (Comé, Curtaz, Riccarand, Squarzino Secondina)
Il Consiglio non approva.
Presidente - La parola alla Consigliera Squarzino Secondina
sull'emendamento n. 4 dell'"Arcobaleno".
Squarzino (Arc-VA) - La proposta che facciamo è molto semplice,
nel senso che qui vengono individuati dei tempi precisi entro i
quali i proprietari dei siti devono presentare la documentazione
agli enti locali affinché possano effettuare il censimento. La
domanda allora è: quando gli enti locali devono effettuare questo
censimento? Vi è un termine preciso? La dizione
"provvedono ad
effettuare il censimento"
può voler dire che possono aspettare
un mese, 10 giorni, 6 mesi, 1 anno, cioè mi sembra che un termine
dovrebbe essere dato. Noi diamo 3 mesi di tempo agli enti locali,
si poteva anche pensare a un'altra tempistica, però il modo con cui
è stato condotto il lavoro qui non ha consentito di esaminare
insieme la filosofia di alcuni emendamenti e vedere se in alcuni
casi accettabile era il principio e quindi inseribile dentro la
legge. Con il nostro emendamento vogliamo individuare un termine
entro cui gli enti locali effettuano il censimento.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Devo "spezzare una lancia" in favore della
commissione e di come ha operato con questo disegno di legge,
perché non è vera tale critica reiterata al fatto che non si è
avuto il tempo di fare approfondimenti. Sono stato sentito 2 volte,
voglio dire che tutto quanto c'era da fare si è fatto, quindi
questo "piagnisteo" è una mancanza di rispetto nei confronti della
commissione che ha lavorato molto bene. Vi è stato tutto il tempo
per fare gli approfondimenti. Forse vi è un attimo di confusione,
mi permetta. In realtà abbiamo previsto in tale disegno di legge
che vi sia un catasto puntuale che viene messo in atto dall'ARPA,
dal DSI e via discorrendo; cosa dice questo comma? Dice:
"al
fine di poter adottare le necessarie determinazioni in merito
all'esproprio..."
,
cioè l'operazione di censimento deve
essere finalizzata ad un'operazione di esproprio e come tale è
un'operazione che è già definita nel tempo. Perché allora deve
essere di 6 mesi? Se questa operazione è continua o ha un arco di
tempo superiore, cosa facciamo? Poniamo noi con legge una
limitazione a un processo amministrativo che si deve concludere in
un arco di tempo che viene definito nel momento stesso in cui
viene...
(interruzione della Consigliera Squarzino Secondina, fuori
microfono)
... la certezza è nel procedimento, perché, se il procedimento è
finalizzato all'esproprio, viene fatto il censimento nei tempi che
sono previsti per concludere l'operazione di esproprio; pertanto
respingiamo l'emendamento.
Presidente - Pongo in votazione l'emendamento n. 4 presentato
dall'"Arcobaleno":
Consiglieri presenti e favorevoli: 24
Favorevoli: 5
Contrari: 19
Il Consiglio non approva.
Presidente - La parola al Consigliere Tibaldi sull'emendamento
n. 14.
Tibaldi (CdL) - Per la serie "viva la carta" è stato introdotto
un altro allegato, l'allegato B, nel comma 4 dell'articolo 8,
ovvero i proprietari dei siti attrezzati e delle postazioni sono
tenuti a comunicare agli enti locali le informazioni indicate
nell'allegato B, necessarie per l'effettuazione del censimento.
Queste informazioni dovrebbero essere già in possesso degli enti
locali, dell'ARPA e di chi si voglia aggiungere a tali soggetti,
anche perché in 5 anni questo censimento sarà stato fatto, in 5
anni l'opera virtuosa degli uffici regionali sarà addivenuta a una
conclusione di questo censimento. Alla luce dei dati che ci ha
fornito l'Assessore poco fa, vi sono 2.700 stazioni censite e in
via di autorizzazione, mentre i siti attrezzati sono quasi 300. Se
questo allegato B vale per le postazioni e i siti attrezzati, qui
si aggiunge altra carta che si aggiunge alla carta che il
legislatore ha previsto con l'allegato A, ma noi non dobbiamo fare
una legge che produca solo carta, dobbiamo fare una legge che
riordini il territorio; la carta è già disponibile presso gli
uffici competenti. Ecco perché il censimento, a parte il fatto che
dovrebbe essere già stato completato in 5 anni, quindi i relativi
dati possono essere attinti da quello che già possiedono gli enti
competenti, non vediamo perché dobbiamo inserire tale allegato e
quindi onerare i proprietari dei siti di ulteriori adempimenti
burocratici. Questo emendamento quindi semplifica la materia e, se
la materia si vuole semplificare, tale allegato possiamo
cassarlo.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - L'allegato B è indispensabile, altrimenti
rimarrebbero indeterminate le informazioni da comunicare, a maggior
ragione se questi dati sono già in disponibilità degli interessati,
non sarà una grossa difficoltà trascriverli su delle schede
appositamente predisposte. Esprimo posizione contraria alla
proposta di emendamento.
Presidente - Pongo in votazione l'emendamento n. 14 presentato
dai Consiglieri Tibaldi e Frassy:
Consiglieri presenti: 24
Votanti: 19
Favorevoli: 2
Contrari: 17
Astenuti: 5 (Comé, Curtaz, Riccarand, Squarzino Secondina,Viérin
Marco)
Il Consiglio non approva.
Presidente - Pongo in votazione l'articolo 8:
Consiglieri presenti: 26
Votanti: 20
Favorevoli: 18
Contrari: 2
Astenuti: 6 (Comé, Curtaz, Lanièce, Riccarand, Squarzino
Secondina, Viérin Marco)
Il Consiglio approva.
Presidente - All'articolo 9 vi sono gli emendamenti nn. 15, 16,
17 dei Consiglieri Tibaldi e Frassy; ne do lettura:
Emendamento
Il secondo comma dell'articolo 9 è così sostituito:
"2. I proprietari dei siti attrezzati individuati dai piani
di cui all'articolo 7, comma 1, provvedono ad adeguare
funzionalmente i siti e le strutture al fine di ospitare le
stazioni radioelettriche degli operatori interessati. I costi
sostenuti sono ripartiti tra tutti gli operatori che usufruiscono
dell'ospitalità presso i siti attrezzati.".
Emendamento
Il terzo comma dell'articolo 9 è così sostituito:
"3. Le nuove postazioni possono essere realizzate da
operatori privati e loro consorzi o dai soggetti di cui
all'articolo 4, comma 2.".
Emendamento
Il quarto comma dell'articolo 9 è soppresso.
La parola al Consigliere Tibaldi sull'emendamento n. 15.
Tibaldi (CdL) - Anche l'articolo 9 ha un suo rilievo
nell'articolato del disegno di legge n. 84 e lo ha perché vuole
disciplinare la manutenzione e la gestione dei siti attrezzati
delle postazioni. Naturalmente, ferma restando l'importanza di
questa individuazione di siti attrezzati e di postazioni che
potrebbero essere comunemente utilizzate da più gestori, vorremmo
capire come intende agire la Regione... e la Regione agisce di
nuovo con il "pugno di ferro", ovvero con il comma 2 dell'articolo
9 i proprietari dei siti attrezzati - in particolare i proprietari
privati di siti attrezzati - devono provvedere alla gestione e alla
manutenzione ordinaria e straordinaria dei siti stessi e delle
stazioni radioelettriche, ivi presenti, se di loro proprietà.
Questo è già un aspetto coercitivo, ma il punto b) supera ogni
limite, in quanto dice:
"ad adeguare funzionalmente i siti e le
strutture, a propria cura e spese, al fine di ospitare le stazioni
radioelettriche degli operatori interessati"
. Anche qui ci
siamo chiesti come si può arrivare a limitare la proprietà privata
fino a questo punto, come si possa fare a obbligare il proprietario
di un sito ad adeguarlo funzionalmente a propria cura e spese,
affinché soddisfi le esigenze degli operatori interessati, che
possono essere concorrenti.
L'Assessore ci risponderà, come ha fatto in commissione, che sul
territorio vi sono già delle forme di coabitazione fra "network" o
soggetti privati; questo è vero, ma con alcune particolarità. Vi
sono delle convenzioni fra "RAI" e "Mediaset" che sono cosa ben
diversa da quanto è scritto qui, perché qui l'ente pubblico ha la
pretesa di dire al privato cosa deve fare, come e a che prezzi deve
farlo. Le convenzioni fra "RAI" e "Mediaset" innanzitutto sono fra
soggetti che non hanno interferenze pubbliche, che liberamente
negoziano modalità e prezzo delle reciproche prestazioni.
Come fa la Regione a dire al proprietario di un sito attrezzato:
"tu devi fare così a queste condizioni e devi anche stipulare una
convenzione che abbia un determinato contenuto"? Qual è la
convenienza per il proprietario di un sito attrezzato ad ospitare
in casa i suoi possibili concorrenti... e a dovergli permettere a
propria cura e spese di mantenere funzionalmente attiva tutta
l'impiantistica... e le condizioni di ospitalità? Saranno i privati
a stabilirlo con un sistema di equa ripartizione di spese. Così
peraltro si prevede anche nella legislazione comparata regionale,
dove i proprietari dei siti attrezzati provvedono ad adeguare
funzionalmente, sì, i siti e le strutture al fine di ospitare
eventuali operatori interessati, con dei costi che sono ripartiti
fra tutti coloro che usufruiscono dell'ospitalità. Ci sembra un
principio che non possa essere alienato con un "colpo di mano
legislativo regionale". Noi le chiediamo di rimodulare il suo
pensiero non solo nei confronti della proprietà privata e della
libertà negoziale, perché, vista l'impostazione, pensiamo che
"derapi" verso quel socialismo reale che qualcuno di voi vorrebbe
vedere applicato nella nostra Regione, purtroppo già largamente
applicato in alcuni casi, ma forse garantendo quel minimo di
libertà alle parti di convenire e di decidere come regolamentare i
reciproci interessi. L'emendamento n. 15 ha questa importante
finalità, che si riflette anche nelle modifiche successivamente
proposte.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Con le controdeduzioni all'emendamento n. 15
volevo rispondere alle considerazioni sugli emendamenti nn. 16 e
17, perché è tutto legato. Abbiamo già detto che la convenzione è
lo strumento con il quale la Regione può assicurare il
perseguimento degli scopi sociali, che sono correlati con il
sistema delle radiotelecomunicazioni in senso generale. Non è vero
che la Regione va a stabilire come e quanto deve l'uno all'altro
nel caso del rapporto fra gestore ed eventuale utilizzatore,
perché, come dice il comma 4, lettera a), la Regione disciplina con
propria deliberazione di Giunta, in accordo con gli enti locali e
sentiti i proprietari dei siti, l'accesso da parte dei singoli
operatori dei siti attrezzati e delle postazioni per installazione,
manutenzione ed esercizio delle stazioni radioelettriche, cioè dice
quello che è stabilito al comma 2, lettera a), e poi i criteri,
compresi quelli relativi alla determinazione dei corrispettivi...
che resta lasciato alla libera contrattazione. La convenzione è un
patto con il quale si vanno a contemperare le esigenze pubbliche
con quelle private. Se si smantella la logica della convenzione e
si disconosce alla Regione la possibilità intanto quella di
affermare cosa devono fare i gestori e, se togliamo questa
indicazione contenuta nel comma 2, evidentemente si smantella tutto
il resto; se rimane in piedi il comma 2, come noi riteniamo che
debba rimanere in piedi, deve per forza esserci la convenzione e
questo ruolo della Regione come tavolo di mediazione: ecco perché
esprimo posizione contraria agli emendamenti nn. 15, 16 e 17, che
sono fra di loro interconnessi.
Presidente - Pongo in votazione l'emendamento n. 15 presentato
dai Consiglieri Tibaldi e Frassy:
Consiglieri presenti: 25
Votanti: 21
Favorevoli: 2
Contrari: 19
Astenuti: 4 (Curtaz, Riccarand, Squarzino Secondina,Viérin
Marco)
Il Consiglio non approva.
Presidente - La parola al Consigliere Tibaldi sull'emendamento
n. 16.
Tibaldi (CdL) - È importante illustrare l'emendamento n. 16,
perché anche qui la realizzazione di nuove postazioni è prevista in
capo ai soggetti pubblici, ovvero quelli di cui all'articolo 4,
comma 2, e va bene, o di privati che abbiano previamente stipulato
con i predetti soggetti la convenzione di cui al comma precedente.
Non riusciamo a capire se si tratta di una convenzione che non di
una condizione, anzi qui ci troviamo in presenza di una condizione
molto pesante. Perché non possiamo liberamente prevedere che siano
i soggetti pubblici da un lato e gli operatori privati e loro
consorzi dall'altro senza porre delle limitazioni come quelle che
sono state inserite nel terzo comma dell'articolo 9? Il privato non
può realizzare postazioni nuove o siti attrezzati se non accetta le
condizioni imposte dall'ente pubblico. Ci sembra anche questo
lesivo del diritto di proprietà, ci pare lesivo dell'iniziativa
privata e ci sembra anche in contrasto con le norme costituzionali,
che tutelano la proprietà privata. Di conseguenza togliamo con
l'emendamento che proponiamo l'obbligo di stipulare la convenzione
qui prevista, ma semplicemente indichiamo come i soggetti pubblici
e gli operatori privati ed eventualmente loro consorzi possano
realizzare nuove postazioni o siti attrezzati.
Presidente - La parola al Consigliere Cesal.
Cesal (UV) - Intendevo chiedere una breve sospensione della
seduta per una riunione dei Capigruppo, per andare a programmare il
prosieguo della discussione su questo punto, che deve essere
portato a termine, ma anche per la programmazione degli ulteriori
punti all'ordine del giorno, in quanto l'ora è tarda, ci
avviciniamo alla fatidica ora delle venti in cui devono avere
termine le nostre sessioni, per cui volevo sentire i Capigruppo per
definire le modalità per il prosieguo dei lavori.
Presidente - Concludiamo l'esame dell'articolo 9, poi daremo
luogo alla sospensione chiesta dal collega Cesal. Pongo in
votazione l'emendamento n. 16 presentato dai Consiglieri Tibaldi e
Frassy:
Consiglieri presenti: 24
Votanti: 19
Favorevoli: 2
Contrari: 17
Astenuti: 5 (Curtaz, Riccarand, Squarzino Secondina, Stacchetti,
Viérin Marco)
Il Consiglio non approva.
Presidente - La parola al Consigliere Tibaldi sull'emendamento
n. 17.
Tibaldi (CdL) - Differentemente da quanto sostenuto
dall'Assessore prima, nell'esortare il Consiglio a votare contro al
nostro emendamento n. 15, la Giunta con propria deliberazione
predispone questo schema-tipo di convenzione, disciplina l'acceso
in questi siti attrezzati e fissa dei criteri, ma compreso quello
relativo alla determinazione dei corrispettivi da corrispondere,
dei criteri di forte orientamento sulle libertà negoziali fra
privati. Perché fa questo? Chi autorizza la Regione a limitare a
tale livello la libertà negoziale dei privati? Ci vuole spiegare,
Assessore, qual è l'interesse di un operatore privato ad
abbandonare la propria postazione, che è funzionante, per andare a
fare l'inquilino in un sito attrezzato? Ma cosa volete imporre per
legge? Volevo fare una domanda all'Assessore, vorrei sapere se lei,
essendo proprietario di un'abitazione privata, lascerebbe casa sua
per andare ad abitare in affitto in una casa altrui? Lei dovrebbe
rispondere onestamente a tale domanda. Non so chi qui dentro
farebbe una scelta di questo tipo, però qui la Regione dice che con
deliberazione della Giunta - atto di imperio - noi obblighiamo i
privati ad accettare uno schema-tipo di convenzione, fissiamo dei
criteri, compresi quelli relativi ai prezzi, e discipliniamo
l'accesso in tale "casa condominiale", ma che film avete visto
ultimamente per scrivere una norma di questo tipo? Spero che
l'abbiate copiata da qualche norma regionale, perché non abbiamo
trovato traccia di una norma così mostruosa in altra legge
regionale. Vorrei sapere quali sono quegli operatori privati che
aderiscono a diventare inquilini in un sito attrezzato, pagando dei
canoni all'ente pubblico o a un altro privato, considerando che il
mercato pubblicitario valdostano non esiste, è estremamente arido,
non vi è più economia in Valle d'Aosta se non vi è la Regione che
investe! Ma dove le trovano le risorse per sopravvivere? In più
vanno ad abitare in una "casa" pubblica o in una "casa" di un altro
privato, perché l'Assessore dice: "stabilisco io dove andrete ad
abitare, stabilisco io che prezzi pagherete e come eserciterete la
vostra attività".
Assessore, faccia l'imprenditore delle radiotelecomunicazioni a
questo punto, "metta mano al portafoglio" e si cimenti in questa
attività! Stante le condizioni del mercato e la legge che vi
apprestate a votare, ma chi lo fa l'operatore di
radiotelecomunicazioni? Solo un tipo di operatori: gli operatori
telefonici, saranno gli unici che avranno il "business" per
permetterci di comunicare con i relativi "GSM" e "UMTS" e le future
modalità evolutive di questi sistemi di comunicazione fra le
persone. Rimarranno i "network", ma la piccola impresa locale non
ha più interesse ad esistere, salvo 2 o 3 postazioni che saranno
presenti nel fondovalle per una questione di prestigio: Aosta,
Saint-Vincent, bassa e media Valle. Le valli laterali, per carità,
ma che interesse ci sarà a dare una copertura ad un servizio sul
territorio? Forse si curerà l'interesse di coloro che pensano che
vi sia inquinamento diffuso comunque, in questo modo le valli
saranno risanate di quell'inquinamento elettromagnetico che sta
devastando la popolazione valdostana. Noi non ci crediamo, anche
perché i principali oggetti di nocività nei confronti della nostra
salute sappiamo che sono i cellulari, ma non per i ripetitori, ma
perché vengono utilizzati attaccati al cervello. Allora dovremmo
fare paradossalmente una legge che abroga l'utilizzo del cellulare
in Valle d'Aosta.
Sinceramente non riusciamo a capire quale sia questa infelice
intuizione che vi ha ispirato nel proporre questa norma, se vi sia
un disegno politico, Assessore; magari il disegno politico che non
volete dire è: "cancelliamo quello che resta delle piccole radio e
tivù perché ci danno politicamente fastidio". Ci ha già pensato il
mercato, lo ha detto lei prima, con questa legge arrivate lì e date
il "colpo di grazia"!
Vede, Assessore, questo è uno degli articoli più importanti di
questa "impalcatura" legislativa, che è normale che sia contrariata
dagli operatori del settore. Non riusciamo capire quali siano le
intuizioni che stanno alla base del vostro sublime pensiero
legislativo. Non possiamo far altro che proporre un emendamento che
sia soppressivo di questo quarto comma dell'articolo 9, anche
perché sarà difficile individuare delle formule di coabitazione con
2.700 impianti, anche se auspicabile, lo ribadisco, perché la legge
nelle sue finalità è giusta e avrebbe potuto avere un successo se
fosse stata costruita con modalità più liberali, perché qui si
parla di riconoscimento del diritto di intraprendere, del diritto
di iniziare e rischiare con il proprio denaro un'attività, del
diritto di proprietà privata. Qui si vuole cassare tutto, è vero
che ormai è tutto pubblico e regionale nella nostra Regione, ma
riteniamo che con un po' di intelletto si possa evitare di
appiattire tutto ai minimi termini. Abbiamo motivato
sufficientemente la ragione che sta alla base della proposizione di
questo comma 4 e chiediamo la soppressione del medesimo in coda
all'articolo 9.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - I principi ispiratori sono gli articoli 41 e 42
della Costituzione laddove si parla di difesa degli interessi
sociali. Il resto l'ho già detto prima, quindi non replicherò
perché mi sembra sia tutto chiaro.
Presidente - Pongo in votazione l'emendamento n. 17 presentato
dai Consiglieri Tibaldi e Frassy:
Consiglieri presenti: 24
Votanti: 21
Favorevoli: 3
Contrari: 18
Astenuti: 3 (Curtaz, Riccarand, Squarzino Secondina)
Il Consiglio non approva.
Presidente - Pongo in votazione l'articolo 9:
Consiglieri presenti: 24
Votanti: 20
Favorevoli: 18
Contrari: 2
Astenuti: 4 (Curtaz, Lanièce, Riccarand, Squarzino
Secondina)
Il Consiglio approva.
Presidente - Il collega Cesal ritira la richiesta di
sospensione.
Pongo in votazione l'articolo 10:
Consiglieri presenti: 24
Votanti: 20
Favorevoli: 18
Contrari: 2
Astenuti: 4 (Curtaz, Lanièce, Riccarand, Squarzino
Secondina)
Il Consiglio approva.
Presidente - All'articolo 11 vi sono gli emendamenti nn. 18, 19,
20 dei Consiglieri Tibaldi e Frassy; ne do lettura:
Emendamento
Il quarto comma dell'articolo 11 è così sostituito:
"4. Ai fini del rilascio del parere di cui al comma 3, i
soggetti di cui all'articolo 4, comma 2, trasmettono senza ritardo
la domanda, corredata della relativa documentazione, all'ARPA, che
deve formulare il proprio parere nel termine di trenta giorni dal
ricevimento della stessa. Tale parere è valido per dodici mesi,
decorrenti dalla data di rilascio. Decorso tale termine senza che
l'operatore abbia attivato la stazione radioelettrica o ultimato i
lavori nei termini di cui al comma 8, il parere deve essere
rinnovato, al fine di confermarne la validità in relazione alle
eventuali variazioni delle condizioni dell'edificato e della
destinazione d'uso del territorio nello spazio
circostante.".
Emendamento
Il primo ed il secondo periodo dell'ottavo comma
dell'articolo 11 sono così sostituiti:
"Nel provvedimento di autorizzazione sono stabiliti il
termine di inizio dei lavori, che non può essere superiore ad un
anno, e quello di ultimazione dei lavori di installazione o
modifica.".
Emendamento
Il decimo comma dell'articolo 11 è così sostituito:
"10. Qualora i lavori non siano ultimati nei termini
stabiliti, il titolare dell'autorizzazione deve richiederne una
nuova, per la parte di intervento non ultimata. Il procedimento per
il rilascio della nuova autorizzazione deve concludersi nel termine
di cui al comma 6.".
All'articolo 11 vi sono anche gli emendamenti nn. 5 e 6
dell'"Arcobaleno".
Emendamento
Aggiungere un comma 6bis all'articolo 11:
"6bis) Al fine di attuare la finalità di cui alla lettera d)
del comma 3 dell'articolo 1, la conferenza dei servizi acquisisce
il parere delle associazioni dei consumatori e/o di specifici
comitati operanti in Valle d'Aosta, dopo aver loro fornito tutti i
relativi dati necessari.".
Emendamento
Al comma 13 dell'articolo 11, sostituire l'espressione "dei
limiti fissati in materia di tutela dagli effetti dell'esposizione
ai campi elettrici, magnetici ed elettromagnetici" con "limiti di
esposizione, delle misure di cautela e degli obiettivi di qualità
stabiliti in materia di tutela dagli effetti dell'esposizione ai
campi elettrici, magnetici ed elettromagnetici".
La parola al Consigliere Tibaldi.
Tibaldi (CdL) - È importante anche l'articolo 11 in questa
legge, perché fissa le modalità di autorizzazione all'installazione
delle stazioni delle strutture radioelettriche. Abbiamo qui
inserito una serie di emendamenti che coordinano la previsione
legislativa regionale con le norme vigenti a livello nazionale;
facciamo proprie alcune osservazioni che ha fatto la "RAI" in
particolare, dove viene sottolineare l'importanza di indicare dei
termini che siano più congruenti con il dispositivo nazionale. Cosa
prevediamo? Prevediamo che il rilascio del parere da parte
dell'ARPA sia effettuato entro un termine preciso, che abbiamo
previsto in 30 giorni dal momento in cui gli enti locali - Comune
di Aosta e comunità montane - trasmettono la domanda. Perché
abbiamo previsto 30 giorni? Perché questo è un termine previsto dal
Codice delle comunicazioni ed è un termine che deve essere
osservato all'interno della nostra Regione. Tra l'altro, il parere
ha una sua validità di 12 mesi decorrenti dalla data del rilascio
e, decorso tale termine senza che l'operatore abbia attivato la
stazione radioelettrica ed ultimato i lavori nei termini, il parere
deve essere rinnovato al fine di confermarne la validità. Come avrà
letto l'Assessore, non viene ribaltato l'impianto che avevate
previsto, viene solo puntualizzato; se diamo ai soggetti privati un
termine per realizzare i lavori, permettete che anche l'ARPA abbia
un termine per esprimere un parere? Allora anche l'ente pubblico
deve essere contingentato nei termini entro cui deve attivarsi,
altrimenti anche qui la bilancia pende sempre dalla stessa parte:
al pubblico viene concesso tutto e il privato viene subordinato
all'osservanza di regole molto strette. Con l'emendamento n. 18
vogliamo circoscrivere l'impegno dell'ARPA, che sia chiaramente
codificato nella riformulazione del comma 4 dell'articolo 11
attraverso il nostro emendamento n. 18.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Solo per dire che il Codice delle comunicazioni
prevede all'articolo 86 il rilascio del parere dell'ARPA entro 30
giorni, ma quello si riferisce al DIA; in ogni caso il nostro
disegno di legge prevede che il procedimento si chiuda entro 90
giorni, quindi l'emendamento è da respingere.
Presidente - Pongo in votazione l'emendamento n. 18 presentato
dai Consiglieri Tibaldi e Frassy:
Consiglieri presenti: 21
Votanti: 19
Favorevoli: 2
Contrari: 17
Astenuti: 2 (Riccarand, Squarzino Secondina)
Il Consiglio non approva.
Presidente - La parola alla Consigliera Squarzino Secondina
sull'emendamento n. 5 dell'"Arcobaleno".
Squarzino (Arc-VA) - Nelle finalità di questa legge, al punto d)
del comma 3 dell'articolo 1, è scritto che la presente legge mira a
garantire l'informazione completa e tempestiva ai cittadini. Da
come è scritto, sembra che sia l'informazione di quello che è stato
fatto, di quello che si sta facendo. Vi è, come dicevo nel primo
intervento, un'esigenza da parte dei consumatori; è vero che qui
abbiamo un unico comitato che si occupa di questo tema, ma sappiamo
che su tale tema le varie associazioni di consumatori vogliono
esprimere le loro preoccupazioni, essere tenute al corrente dei
problemi che vengono affrontati. In commissione sono state
presentate delle proposte, come la partecipazione delle persone
interessate alla conferenza dei servizi; questo non ha senso a
nostro avviso, perché la conferenza dei servizi è la conferenza
delle persone che sono incaricate di assumere delle decisioni.
L'altra proposta che era stata formulata, quella di individuare
un comitato in cui sono presenti i vari soggetti per monitorare la
legge, poteva sembrare un doppione di quello che già esiste; invece
a noi sembra che vi sia un'esigenza di essere informati sulle cose
che devono essere decise. L'informazione non vuol dire che uno, per
il fatto che è informato, esprima un parere che necessariamente
debba essere ascoltato o debba diventare la legge, però quanto più
vi è informazione e condivisione delle problematiche e degli esiti
che si possono ottenere tanto più si consente l'efficacia di questa
legge. Credo che tale provvedimento abbia cercato di mettere
insieme gli interessi dei vari soggetti, non riuscendo sempre,
capisco, però in alcuni casi è possibile.
Una delle proposte che abbiamo individuato può essere questa:
prima che la conferenza dei servizi prenda delle decisioni
specifiche relativamente a una serie di elementi deve acquisire il
parere dei consumatori o degli specifici comitati, dopo aver
fornito loro tutti i dati necessari; quindi è un modo per evitare
di aspettare post-decisione che i consumatori dicano non siamo
contenti o non siamo d'accordo, o viceversa, ma sentire prima i
loro pareri.
Pensiamo che, per realizzare una delle finalità che la legge
presenta, occorra individuare degli strumenti concreti, ma a tale
riguardo non abbiamo visto nella legge una serie di strumenti; vi
sono come strumenti la messa in rete dei dati, ma questo è tutto
successivo. Occorre quindi un momento in cui si acquisisca prima
della decisione il parere di chi è interessato, perché il cittadino
è interessato come utente di servizi, ma anche come soggetto
portatore di salute, pertanto questa è una proposta che facciamo,
vedendo in tale meccanismo la possibilità di dare la parola ai
consumatori non dopo le decisioni, ma prima che queste vengano
prese.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - È un emendamento da respingere, in quanto la
procedura amministrativa garantisce ampia pubblicità mediante
l'affissione del Bollettino ufficiale della Regione, affinché la
popolazione sia resa edotta e possa esprimersi. È vero che il
cittadino non va a leggere, ma le associazioni di categoria e
quelle che tutelano i consumatori sì, per cui possono fare tutte le
loro osservazioni in tempo utile alla conferenza dei servizi, per
cui propongo un voto contrario.
Presidente - Pongo in votazione l'emendamento n. 5 presentato
dall'"Arcobaleno":
Consiglieri presenti: 24
Votanti: 22
Favorevoli: 4
Contrari: 18
Astenuti: 2 (Frassy, Tibaldi)
Il Consiglio non approva.
Presidente - La parola al Consigliere Tibaldi sull'emendamento
n. 19.
Tibaldi (CdL) - Ci sarebbe da argomentare anche sul comma 6, per
sapere in questa conferenza dei servizi quale ruolo giocano gli
operatori in tale processo, però non vogliamo essere così pignoli,
anche perché un nostro emendamento in questo senso sui piani di
interesse regionale è già stato respinto. Sul comma 8 è importante
comprendere le motivazioni che sono alla base di certe scelte, che
in questo caso sono temporali. Perché i lavori pubblici hanno un
termine di inizio che può arrivare fino ai 2 anni e i lavori svolti
dai privati hanno un termine di inizio che deve essere entro un
anno? Perché anche qui il tempo a disposizione dei privati è
dimezzato rispetto al tempo disponibile a favore degli enti
pubblici? Non mi sembra che in questo caso si abbia una particolare
sensibilità nei confronti dell'operatività privata... la
disponibilità finanziaria privata... che decisamente è di gran
lunga inferiore ai tempi, alle strutture organizzative e alle
risorse degli enti pubblici: ecco perché con l'emendamento n. 19
vogliamo razionalizzare in un altro senso, Assessore; se lei
pretende di riordinare il privato, abbia almeno il buon gusto di
guardare cosa succede in "casa"! Se in "casa" i tempi si dilatano,
perché il privato deve essere "frustato" per riuscire ad iniziare i
lavori entro il primo anno e i soggetti di cui all'articolo 4,
comma 2, possono prendersela con comodo, possono perdere tempo come
spesso accade... ma accade a scapito del privato. Di qui
l'emendamento che prevede:
"nel provvedimento di autorizzazione
sono stabiliti il termine di inizio dei lavori, che non può essere
superiore ad un anno..."
- senza distinzioni fra pubblico e
privato -
"... e quello di ultimazione dei lavori di
installazione o modifica"
. Ci rimettiamo alla sensibilità
dell'Assessore nei confronti dell'iniziativa privata e naturalmente
ad analoga sensibilità che dovrebbe avere nell'essere da stimolo
nei confronti dei suoi uffici e degli uffici pubblici che dipendono
dagli enti territoriali.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Solo per dire che i privati non sono tenuti a
delle procedure come quelle che sono invece obbligatorie per gli
enti pubblici, da qui la necessità di differire i tempi. Questi
termini poi sono stati determinati in conformità alle disposizioni
della legge regionale n. 11/1998, in particolare dell'articolo 60,
per questo motivo chiedo di respingere l'emendamento.
Presidente - La parola al Consigliere Tibaldi sull'emendamento
n. 19.
Tibaldi (CdL) - Solo per replicare che questi termini saranno in
conformità con la legge n. 11, ma sono irragionevoli per quanto
riguarda la loro dilatazione con le previsioni temporali inserite
nell'articolo 87, comma 10, del codice, per il quale le opere
devono essere realizzate nel termine perentorio alla ricezione del
provvedimento autorizzatorio espresso, ovvero dalla formazione del
silenzio-assenso. Qui non si prevede il silenzio-assenso, ma tale
previsione temporale è in contrasto con la norma nazionale.
Presidente - Pongo in votazione l'emendamento n. 19 presentato
dai Consiglieri Tibaldi e Frassy:
Consiglieri presenti: 25
Votanti: 22
Favorevoli: 2
Contrari: 20
Astenuti: 3 (Comé, Squarzino Secondina, Viérin Marco)
Il Consiglio non approva.
Presidente - La parola al Consigliere Tibaldi sull'emendamento
n. 20.
Tibaldi (CdL) - Emendamento n. 20: visto che nel pubblico vi
sono procedure più macchinose e che bisogna avere questo "occhio di
riguardo", mentre il privato deve correre, che abbia o meno le
risorse... l'emendamento n. 20 si riferisce al comma 10: se i
lavori non vengono ultimati nei termini stabiliti, il titolare deve
procedere a richiedere una nuova autorizzazione per la parte di
intervento non ultimata, quindi vi sono dei termini per agire. Non
riusciamo a capire come mai a questo rilascio della nuova
autorizzazione debba corrispondere il rilascio da parte dell'ARPA
di un nuovo parere. Il parere dell'ARPA c'era prima, ha una sua
valenza, non vediamo perché l'ARPA debba essere di nuovo
sollecitata... forse perché devono pagare i diritti di istruttoria
i privati? Non ci sembra un'impostazione coerente con i principi di
riorganizzazione, ma anche di tutela dell'esistente; qui si tutela
tutto, meno l'esistente a livello di mercato e di operatori
privati, addirittura l'esistenza e l'ingigantimento delle procedure
pubbliche, ma naturalmente si sottovalutano le difficoltà
burocratiche alle quali vengono sottoposti i privati. Con questo
emendamento diciamo che il procedimento per il rilascio di una
nuova autorizzazione deve concludersi nei termini di cui al comma
6, non vediamo perché l'ARPA debba essere nuovamente rimessa in
causa per rilasciare un parere ulteriore.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Per ricordare che il comma 4 prevede che il
rinnovo per gli altri 12 mesi è fatto senza che sia chiesto il
pagamento dei diritti di istruttoria di cui all'articolo 15. Il
fatto è che, se si superano 2 anni di tempo, possono essere
intervenuti dei fattori modificanti lo stato dei luoghi, da qui la
necessità di un nuovo parere. Chiedo di respingere
l'emendamento.
Presidente - Pongo in votazione l'emendamento n. 20 presentato
dai Consiglieri Tibaldi e Frassy:
Consiglieri presenti: 23
Votanti: 20
Favorevoli: 2
Contrari: 18
Astenuti: 3 (Comé, Squarzino Secondina, Viérin Marco)
Il Consiglio non approva.
Presidente - La parola alla Consigliera Squarzino Secondina
sull'emendamento n. 6 dell'"Arcobaleno".
Squarzino (Arc-VA) - Ritiro l'emendamento, perché ho capito che
ogni emendamento che riguarda la tutela della salute non passa,
quindi non mi metto qui ad affrontare questo argomento. Lo ritiro
sapendo che su tale argomento l'Assessore ha già risposto "no" e
non mi interessa che risponda sempre "no" alle domande che
facciamo.
Presidente - Pongo in votazione l'articolo 11:
Consiglieri presenti: 28
Votanti: 23
Favorevoli: 21
Contrari: 2
Astenuti: 5 (Comé, Lanièce, Riccarand, Squarzino Secondina,
Viérin Marco)
Il Consiglio approva.
Presidente - All'articolo 12 vi sono gli emendamenti nn. 21 e 22
dei Consiglieri Tibaldi e Frassy; ne do lettura:
Emendamento
Il secondo comma dell'articolo 12 è così sostituito:
"2. Ai fini dell'ottenimento del parere di cui al comma 1,
gli operatori interessati forniscono all'ARPA i dati tecnici
inoltrati al Ministero competente per il rilascio dei rispettivi
provvedimenti concessori.".
Emendamento
Il quarto comma dell'articolo 12 è così sostituito:
"4. Per gli impianti radioelettrici di cui all'articolo 11,
comma 3, lettera f), in esercizio alla data di entrata in vigore
della presente legge, il parere, necessario per la prosecuzione
dell'attività, deve essere richiesto all'ARPA entro il 30 giugno
2006, indicando, contestualmente, i dati tecnici inoltrati al
Ministero competente per il rilascio dei rispettivi provvedimenti
concessori. Il parere negativo dell'ARPA comporta l'obbligo per
l'operatore di adeguarsi, nel termine indicato, alle disposizioni
statali vigenti, relativamente al rispetto dei limiti di
esposizione, delle misure di cautela e degli eventuali obiettivi di
qualità. Il parere favorevole dell'ARPA e la dichiarazione di
esercizio dell'impianto devono essere trasmessi al Comune
territorialmente competente.".
La parola al Consigliere Tibaldi.
Tibaldi (CdL) - Si chiede che, ai fini dell'ottenimento del
parere per impianti radioelettrici per uso amatoriale, anche qui si
faccia riferimento non ai dati tecnici indicati nell'allegato A, ma
alle documentazioni che vengono inoltrate a livello ministeriale
per il rilascio delle rispettive concessioni. Si tratta di una
semplificazione burocratica, quel filone di pensiero che abbiamo
illustrato presentando emendamenti analoghi negli articoli
precedenti.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Solo per dire che l'invio di questi dati all'ARPA
è irrinunciabile da parte nostra, perché è fondamentale per
perfezionare tutto l'iter autorizzativo. La stessa considerazione
vale per quanto riguarda l'emendamento n. 22, per cui chiedo che si
esprima parere contrario alle proposte di emendamento.
Presidente - Pongo in votazione l'emendamento n. 21 presentato
dai Consiglieri Tibaldi e Frassy:
Consiglieri presenti: 24
Votanti: 19
Favorevoli: 2
Contrari: 17
Astenuti: 5 (Comé, Riccarand, Rini, Squarzino Secondina, Viérin
Marco)
Il Consiglio non approva.
Presidente - Pongo in votazione l'emendamento n. 22 presentato
dai Consiglieri Tibaldi e Frassy:
Consiglieri presenti: 24
Votanti: 19
Favorevoli: 2
Contrari: 17
Astenuti: 5 (Comé, Riccarand, Rini, Squarzino Secondina, Viérin
Marco)
Il Consiglio non approva.
Presidente - Pongo in votazione l'articolo 12:
Consiglieri presenti: 27
Votanti: 22
Favorevoli: 20
Contrari: 2
Astenuti: 5 (Comé, Lanièce, Riccarand, Squarzino Secondina,
Viérin Marco)
Il Consiglio approva.
Presidente - Pongo in votazione l'articolo 13:
Consiglieri presenti: 26
Votanti: 21
Favorevoli: 19
Contrari: 2
Astenuti: 5 (Comé, Lanièce, Riccarand, Squarzino Secondina,
Viérin Marco)
Il Consiglio approva.
Presidente - All'articolo 14 vi è l'emendamento n. 23 dei
Consiglieri Tibaldi e Frassy; ne do lettura:
Emendamento
L'alinea del primo comma dell'articolo 14 è così
sostituito:
"1. Sono soggetti a mera denuncia di inizio attività i
seguenti interventi sulle postazioni e sulle altre strutture di cui
all'articolo 2, comma 1, lettera h), con esclusione dei ricevitori
passivi e delle modifiche non sostanziali agli impianti
esistenti:".
La parola al Consigliere Tibaldi.
Tibaldi (CdL) - Per illustrare tale emendamento è opportuno
ripassare l'articolo 2, il quale al comma 1, lettera h), dà le
definizioni delle terminologie utilizzate in questa legge. In
particolare, si definisce con il termine generico
"altre
strutture"
"ogni manufatto che impegni il territorio e che
sia funzionale all'esercizio delle radiotelecomunicazioni, non
rientrante nelle definizioni di cui al presente articolo..."
-
sono quelle che non sto ad elencarvi - e poi esemplifica:
"quali
ricevitori passivi, tralicci, pali, recinzioni, locali di ricovero,
cavidotti, cabine elettriche"
. È naturale che tralicci, pali,
recinzioni, locali di ricovero, cavidotti, cabine elettriche
abbiano un impatto sul territorio; di conseguenza, la loro
autorizzazione ad essere installati sia quanto mai necessaria... e
su questo non abbiamo obiezioni; vengono però inseriti anche i
ricevitori passivi, ossia quelle antenne che servono per captare il
segnale.
Fatta questa premessa, andiamo ad inoltrarci nell'articolo 14,
dove proponiamo al comma 1 un emendamento. Va bene la denuncia di
inizio attività per le opere meno importanti, quindi ne
condividiamo l'essenza, vorremmo però che dalle altre strutture di
cui all'articolo 2 venissero esclusi i ricevitori passivi. Che
senso ha chiedere una denuncia di inizio attività ad un operatore
privato per la sostituzione di un'antenna di ricezione? Le antenne
di ricezione non emettono onde elettromagnetiche, non inquinano,
servono solo per captare il segnale; il problema di inquinamento
elettromagnetico sussiste eventualmente solo per le antenne in
trasmissione: quelle che irradiano il segnale.
Per quali motivi un operatore privato, che deve sostituire un
ricevitore passivo, deve comunicarlo con la denuncia di inizio
attività all'organo competente? Prima ipotesi - che ho già fatto in
commissione senza aver avuto una risposta esauriente dall'Assessore
-: se una causa di forza maggiore, un evento atmosferico crea dei
danni su una struttura e distrugge un sistema di antenne di
ricezione, per ripristinare i segnali tempestivamente per garantire
il servizio pubblico, devo prima mandare il fax all'ARPA che mi
dica che posso ripristinarla? Seconda ipotesi: un privato nella sua
abitazione vuole mettere un'antenna di ricezione che sia un poco
più grossa in casa propria, è un ricevitore passivo; alla stessa
stregua e con la stessa logica l'ARPA dovrebbe autorizzarlo a
metterlo, cioè dovrebbe fornire il parere e poi mi autorizza l'ente
locale, ma vorremmo capire qual è la "ratio" di questa previsione
normativa. Vorremmo capire se l'operatore privato per ripristinare
il segnale, e quindi per correggere degli imprevisti, dei danni che
si sono creati sul traliccio o sul palo, deve prima chiedere
un'autorizzazione all'ente pubblico competente, la stessa cosa
debba fare anche il privato cittadino che a casa vuole ricevere in
maniera migliore un segnale dal satellite. È per quello che
chiediamo l'esclusione dei ricevitori passivi da questa previsione
normativa, Assessore; non diciamo nell'articolo 2, comma 1, lettera
h) dove vi è la classificazione, va bene, che stiano pure in quella
definizione, ma non nella denuncia di inizio attività, altrimenti
l'ARPA diventa un ente a disposizione di tutta questa monumentale
burocrazia, che è stata creata per governare il sistema delle
radiotelecomunicazioni.
Per venire incontro alle legittime aspettative dei dipendenti
dell'ARPA, che saranno spaventati quando devono applicare questa
legge, o degli enti locali ancor peggio, tanto che hanno espresso
già un parere negativo, le chiediamo clemenza non per noi, ma per
chi deve applicarla questa legge; forse con un po' di buon senso i
ricevitori passivi possono essere stralciati.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Nessun timore per l'ARPA, perché proprio l'ARPA e
le comunità montane hanno ritenuto necessario ricomprendere nella
previsione tutte le strutture e ritenendo peraltro gli operatori
dell'ARPA che anche i ricevitori passivi possono modificare i
campi. Infine, mi pare che l'articolo 14, lettera a) preveda che la
manutenzione straordinaria sia sottoposta a DIA; di conseguenza, mi
pare che i casi siano ipotizzati, quindi chiedo di respingere la
proposta di emendamento.
Presidente - Pongo in votazione l'emendamento n. 23 presentato
dai Consiglieri Tibaldi e Frassy:
Consiglieri presenti: 22
Votanti: 20
Favorevoli: 2
Contrari: 18
Astenuti: 2 (Riccarand, Squarzino Secondina)
Il Consiglio non approva.
Presidente - Pongo in votazione l'articolo 14:
Consiglieri presenti: 25
Votanti: 22
Favorevoli: 20
Contrari: 2
Astenuti: 3 (Comé, Squarzino Secondina, Viérin Marco)
Il Consiglio approva.
Presidente - All'articolo 15 vi è l'emendamento n. 24 dei
Consiglieri Tibaldi e Frassy e l'emendamento n. 7
dell'"Arcobaleno"; ne do lettura:
Emendamento
L'articolo 15 è soppresso.
Emendamento
Aggiungere alla fine del primo comma dell'articolo 15 la
seguente frase:
"... e tenendo conto del ruolo importante che gli operatori
radiotelevisivi locali svolgono nei confronti dell'informazione
locale".
La parola al Consigliere Tibaldi.
Tibaldi (CdL) - Intervengo brevemente, ho già spiegato prima
quali sono le ragioni che non ci vedono concordi nell'accollare i
diritti di istruttoria in capo ai privati: un'esigenza pubblica
dovrebbe avere delle risorse pubbliche per farvi fronte e per
realizzare i relativi scopi che si pone questo disegno di legge,
non ci sembra equo che i diritti di istruttoria vengano addossati
in capo agli operatori privati. Non so se l'Assessore ha fatto un
calcolo degli oneri pagati dagli operatori del settore in questi
anni, gli oneri quelli evidenti pagati all'ARPA e gli oneri
occulti, nel senso che tutto il lavoro di predisposizione dei
documenti ha comportato per ogni singolo operatore una certa spesa.
Se facessimo un calcolo... penso che buona parte delle risorse
destinate all'ARPA sono state pagate da costoro, anche perché non
vedo l'ARPA impegnata in altre direzioni, forse addirittura
sottoutilizzata per certi versi, a parte un po' di prelievo d'aria
lungo il territorio per "annusare" la qualità dei fumi nel
fondovalle... e poi il grande impegno è stato profuso in questa
direzione. Contestiamo tale previsione normativa e ne chiediamo la
soppressione.
Presidente - Pongo in votazione l'emendamento n. 24 presentato
dai Consiglieri Tibaldi e Frassy:
Consiglieri presenti: 25
Votanti: 21
Favorevoli: 2
Contrari: 19
Astenuti: 4 (Comé, Riccarand, Squarzino Secondina, Viérin
Marco)
Il Consiglio non approva.
Presidente - La parola alla Consigliera Squarzino Secondina
sull'emendamento n. 7 dell'"Arcobaleno".
Squarzino (Arc-VA) - Questo emendamento fa proprie le
osservazioni del "CO.RE.COM. che tutti avete avuto modo di vedere;
ci sembra interessante l'osservazione che viene fatta, cioè si
dice:
"per quanto concerne i diritti di istruttoria ed altri
oneri a carico degli operatori, che saranno stabiliti con
successiva deliberazione della Giunta regionale, si ritiene
indispensabile applicare una diversificazione delle tariffe fra
operatori radiotelevisivi locali, nazionali e della telefonia
mobile. Questo in ragione del fatto che rispetto ai differenti
costi di installazione e manutenzione dei vari impianti,
corrispondono introiti certamente non paragonabili fra le suddette
categorie di operatori"
. Nella logica di sostenere il ruolo
precipuo che svolgono gli operatori locali rispetto
all'informazione, che riguarda fatti ed eventi regionali, credo che
una diversificazione possa essere fatta; per questo chiediamo che
sia inserito nell'articolo un inciso:
" e tenendo conto del
ruolo importante che gli operatori radiotelevisivi locali svolgono
nei confronti dell'informazione locale"
.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Due considerazioni: la prima è che tutta questa
legge è intesa a consentire proprio all'informazione locale di
operare nelle migliori condizioni e nel rispetto della legge; la
seconda è che sarà cura dell'Amministrazione regionale vagliare il
suggerimento del CO.RE.COM., peraltro era già implicito
nell'articolato della legge, al momento della predisposizione della
deliberazione della Giunta, nella quale si vanno a definire le
misure dei diritti di istruttoria e di ogni altro onere. Per questo
chiedo di respingere l'emendamento.
Presidente - Pongo in votazione l'emendamento n. 7 presentato
dall'"Arcobaleno":
Consiglieri presenti: 24
Votanti: 22
Favorevoli: 5
Contrari: 17
Astenuti: 2 (Comé, Viérin Marco)
Il Consiglio non approva.
Presidente - Pongo in votazione l'articolo 15:
Consiglieri presenti: 25
Votanti: 20
Favorevoli: 18
Contrari: 2
Astenuti: 5 (Comé, Lanièce, Riccarand, Squarzino Secondina,
Viérin Marco)
Il Consiglio approva.
Presidente - All'articolo 16 vi è l'emendamento n. 25 dei
Consiglieri Tibaldi e Frassy; ne do lettura:
Emendamento
Dopo il quarto comma dell'articolo 16 aggiungere il comma
seguente:
"5. I dati contenuti nel catasto sono accessibili agli
operatori del settore.".
La parola al Consigliere Tibaldi.
Tibaldi (CdL) - Vista la meritoria opera di censimento eseguita
in questi 5 anni ai sensi della legge n. 31/2000, della quale ci
piacerebbe vedere la produzione, chiediamo che tale catasto, che
verrà realizzato, sia accessibile in maniera concreta, non sulla
base di quello che potrebbe essere lo sportello unico, a cui
abbiamo sentito far cenno in commissione. Per essere consultabile è
quindi necessaria una previsione normativa; di conseguenza, questo
emendamento inserisce un quinto comma all'articolo 16, specificando
che i dati contenuti nel catasto sono accessibili agli operatori
del settore.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Solo per dire che esprimiamo parere negativo su
questo emendamento, in quanto il catasto, peraltro incrementato con
tutte quelle indicazioni che abbiamo visto nella legge, è pubblico,
pertanto tutti gli interessati, compresi i singoli cittadini,
potranno accedervi. È già attivo adesso il catasto e, quando sarà
più attivato con tutti i dati previsti dalla legge, sarà
attivissimo.
Presidente - Pongo in votazione l'emendamento n. 25 presentato
dai Consiglieri Tibaldi e Frassy:
Consiglieri presenti: 25
Votanti: 20
Favorevoli: 2
Contrari: 18
Astenuti: 5 (Comé, Lanièce, Riccarand, Squarzino Secondina,
Viérin Marco)
Il Consiglio non approva.
Presidente - Pongo in votazione l'articolo 16:
Consiglieri presenti: 26
Votanti e favorevoli: 19
Astenuti: 7 (Comé, Frassy, Lanièce, Riccarand, Squarzino
Secondina, Tibaldi, Viérin Marco)
Il Consiglio approva.
Presidente - All'articolo 17 vi è l'emendamento n. 26 dei
Consiglieri Tibaldi e Frassy e l'emendamento n. 8
dell'"Arcobaleno"; ne do lettura:
Emendamento
L'alinea del primo comma dell'articolo 17 è così
sostituito:
"1. I soggetti di cui all'articolo 4, comma 2, svolgono,
avvalendosi della collaborazione tecnica dell'ARPA e del
Co.Re.Com., attività di vigilanza e controllo sull'osservanza della
presente legge, ed in particolare in merito:".
Emendamento
All'articolo 17, inserire al primo comma, dopo ARPA, la
seguente frase: "nel rispetto delle funzioni proprie di controllo
del Co.Re.Com.".
La parola al Consigliere Tibaldi.
Tibaldi (CdL) - Con l'emendamento in oggetto chiediamo di
inserire il CO.RE.COM. negli enti che collaborano con i soggetti di
cui all'articolo 4, comma 2. Non è una previsione estemporanea, si
tratta di un ente che ha delle competenze specifiche in materia,
stabilite da leggi nazionali e soprattutto analogo trattamento è
già stato previsto nella legislazione di altre regioni o delle
province autonome, che più volte ho citato. Inserire il CO.RE.COM.
che ha compiti propri in materia ci sembra ragionevole per
partecipare a quella fase del controllo che è indispensabile per
una corretta applicazione della legge.
Presidente - La parola alla Consigliera Squarzino Secondina
sull'emendamento n. 8 dell'"Arcobaleno".
Squarzino (Arc-VA) - Visto che l'emendamento è lo stesso, è
inutile far ripetere due volte all'Assessore... io spero in un suo
"sì" questa volta. Spero che almeno uno, l'emendamento più asettico
e coerente alla legge, possa avere il suo assenso, perché tale
emendamento cerca solo di ricordare all'interno di questo
provvedimento come vi sia un'altra legge regionale, la n. 26/2001,
che attribuisce al CO.RE.COM., come funzione propria in base
all'articolo 12, una funzione di controllo, nel senso che il
CO.RE.COM., in base a una legge regionale, ha il compito di
collaborare con l'Agenzia regionale per la protezione dell'ambiente
e con gli altri organismi a ciò preposti alla vigilanza continua
sul rispetto della normativa nazionale e regionale relativa ai
limiti di esposizione alle radiofrequenze, compatibili con la
salute umana, e verifica che tali limiti, anche per effetto
congiunto di più emissioni elettromagnetiche, non vengano superati.
Con il disegno di legge che stiamo discutendo attribuiamo agli enti
locali in collaborazione con l'ARPA il compito di controllo, ma non
dimentichiamoci che questo controllo non è su tutti i punti
indicati al comma 1, ma per quanto riguarda la lettera a), cioè il
rispetto dei limiti di esposizione delle misure di cautela degli
obiettivi di qualità; rispetto a questo obiettivo il CO.RE.COM. ha
una sua funzione di controllo propria, che a nostro avviso va
mantenuta.
In questo senso noi possiamo anche condividere la formulazione
della "Casa delle Libertà", noi ne abbiamo formulata un'altra che a
noi sembra più performante, cioè ricordare sempre che sono gli enti
locali che svolgono, avvalendosi della collaborazione tecnica
dell'ARPA, l'attività di vigilanza, ma tutto questo nel rispetto
delle funzioni proprie di controllo del CO.RE.COM..
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Se io ammettessi il suo emendamento, darei un
dispiacere al Consigliere Tibaldi. Non glielo voglio dare, per cui
chiedo di votare contro l'emendamento, anche perché ma dove è
scritto in questa legge che vengono posti dei limiti alla legge n.
26? La legge n. 26 rimane operativa, anzi si auspica questa
integrazione; allora, siccome non voglio porre dei condizionamenti
alla legge n. 26, propongo una votazione negativa sugli
emendamenti.
Presidente - La parola alla Consigliera Squarzino Secondina.
Squarzino (Arc-VA) - Ringrazio l'Assessore Pastoret che mi ha
suggerito la parola con cui si esprime questo atteggiamento, non
solo tale risposta, ma l'atteggiamento complessivo, che non è
rispettoso dei consiglieri, e mi spiego. Lei per 2 anni ha lavorato
su questa legge, ha detto anche con un tavolo di lavoro preciso per
2 anni, in cui vi erano i comuni, l'ARPA e l'amministrazione. In
commissione abbiamo sentito i comuni, abbiamo sentito
l'amministrazione, ci mancava quest'altro tipo di informazione, ma
non per andare contro, per capire meglio. Qui il motivo non è
esautorare la legge sul CO.RE.COM., non è per dire che quella non
c'è più, ma è perché, se non si precisa, nel momento in cui si
affida il controllo sulla verifica dei limiti di esposizione, che
la legge sul CO.RE.COM. prevede che sia affidata al CO.RE.COM., lo
stesso ambito di competenza lo affido ad altri soggetti, credo che
possa emergere un conflitto di competenze rispetto a questo tema.
Mi sembra che, nel momento in cui si dice: "voi, enti locali, avete
il compito di controllare su questo", si ricorda che anche gli
altri hanno un compito analogo, altrimenti se il CO.RE.COM. svolge
questi controlli sul territorio, i comuni dicono: "un momento, vi è
il disegno di legge del 2005, che, essendo venuto dopo, ha più
importanza rispetto a questo e si crea senza volerlo un conflitto".
Era per armonizzare le 2 leggi quindi, però, come diceva il suo
collega, di fronte a una persona che è convinta di saper tutto, uno
prende atto che nessun ragionamento viene preso veramente in
considerazione.
Presidente - La parola al Consigliere Tibaldi.
Tibaldi (CdL) - Commossi per l'applicazione della "par conditio"
da parte dell'Assessore, che, se non accoglie il nostro, non
accoglie neanche il loro o viceversa... quindi siamo sinceramente
commossi. Nell'annunciare il nostro voto favorevole al nostro
emendamento e di astensione all'articolo 17 se non viene accolto
abbiamo fatto una tempestiva ricerca sul sito dell'ARPA; l'unica
cosa che abbiamo trovato digitando "stazioni radioelettriche", che
ci sembra la parola chiave... la ricerca dice che non ha prodotto
risultati per la parola "radioelettriche", quindi nemmeno conosce
il termine il sito dell'ARPA, e neppure il termine "catasto",
perché gli unici catasti che sono stati censiti sono il catasto dei
laghi valdostani, la sezione acqua suolo rifiuti, l'inaugurazione
ufficiale della nuova sede dell'ARPA - non sappiamo cosa c'entri -,
l'inventario regionale delle emissioni in atmosfera e i rifiuti.
Confidiamo nel fatto che il catasto sarà attivissimo, ma in un
futuro, perché adesso non abbiamo trovato nulla di concreto, quindi
possiamo confidare nelle sue parole; ci sembra tanto darle un
affidamento di questo tipo, però... per il resto ci tenevamo anche
noi ad informarla in tempo reale.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Bastava vedere dove c'è lo stato dell'ambiente per
trovarlo... se non c'è, domani, "cazzoleremo" l'ARPA... ma a
maggior ragione urge approvare questa legge, perché in futuro siamo
sicuri di trovarlo. Non facciamo confusione sul ruolo del
CO.RE.COM., perché questo ente ha una sorveglianza di carattere
generale che nessuno gli toglie. Quando parliamo di controlli,
parliamo di controlli che presuppongono l'applicazione di sanzioni,
non è compito del CO.RE.COM. mandare via gli uomini a fare la
multa! Il CO.RE.COM. allora esercita la sua funzione di controllo
di carattere generale, che nessuno mette in discussione, pertanto
resto dell'idea che l'emendamento vada respinto.
Presidente - Pongo in votazione l'emendamento n. 26 presentato
dai Consiglieri Tibaldi e Frassy:
Consiglieri presenti e votanti: 25
Favorevoli: 6
Contrari: 19
Il Consiglio non approva.
Presidente - Pongo in votazione l'emendamento n. 8 presentato
dall'"Arcobaleno":
Consiglieri presenti: 25
Votanti: 24
Favorevoli: 6
Contrari: 18
Astenuti: 1 (Sandri)
Il Consiglio non approva.
Presidente - Pongo in votazione l'articolo 17:
Consiglieri presenti: 26
Votanti e favorevoli: 19
Astenuti: 7 (Comé, Frassy, Lanièce, Riccarand, Squarzino
Secondina, Tibaldi, Viérin Marco)
Il Consiglio approva.
Presidente - Pongo in votazione l'articolo 18:
Consiglieri presenti: 26
Votanti e favorevoli: 19
Astenuti: 7 (Comé, Frassy, Lanièce, Riccarand, Squarzino
Secondina, Tibaldi, Viérin Marco)
Il Consiglio approva.
Presidente - Pongo in votazione l'articolo 19:
Consiglieri presenti: 26
Votanti e favorevoli: 19
Astenuti: 7 (Comé, Frassy, Lanièce, Riccarand, Squarzino
Secondina, Tibaldi, Viérin Marco)
Il Consiglio approva.
Presidente - All'articolo 20 vi è l'emendamento n. 1 della III
Commissione, che recita:
Emendamento
Prima del comma 1 dell'articolo 20 del d.l. 84 è inserito il
seguente:
"01. L'articolo 32 della l.r. 11/1998 è sostituito dal
seguente:
"Articolo 32
(Strutture per le radiotelecomunicazioni)
1. Le strutture per le radiotelecomunicazioni sono definite
dalla vigente normativa di settore.
2. La realizzazione delle strutture per le
radiotelecomunicazioni di cui al comma 1 costituisce trasformazione
urbanistica ed edilizia del territorio.
3. Le strutture per le radiotelecomunicazioni devono essere
localizzate in modo da non incidere negativamente:
a) sull'incolumità fisica e sulla salute delle
persone;
b) sulle componenti strutturali del paesaggio qualificate
come meritevoli di tutela dal PTP;
c) sui siti, beni e aree di specifico interesse
naturalistico, paesaggistico, storico o archeologico, definiti dal
PTP;
d) sulle aree naturali protette.
4. Le Comunità montane ed il Comune di Aosta, d'intesa con i
Comuni interessati e sentiti i soggetti concessionari presenti sul
territorio, formano piani preordinati:
a) ad assicurare concreta attuazione alle disposizioni di cui
al comma 3 e comunque ad evitare o contenere al massimo i possibili
pregiudizi ai beni indicati nel comma stesso;
b) ad evitare la proliferazione delle strutture per le
radiotelecomunicazioni sul territorio;
c) a concentrare per quanto possibile le strutture per le
radiotelecomunicazioni mediante l'associazione delle stesse sia
quanto a localizzazione, sia quanto a postazioni impiegate;
d) a localizzare le strutture per le radiotelecomunicazioni
nel modo più idoneo, tenuto conto di quanto previsto al presente
articolo;
e) a dettare la disciplina urbanistico-edilizia per un
corretto inserimento ambientale delle strutture per le
radiotelecomunicazioni.
5. Ai piani di cui al comma 4 si applicano le procedure di
cui agli articoli 27 e 28.
6. L'installazione di strutture per le radiotelecomunicazioni
deve rispettare il piano di cui al comma 4.".
Lo pongo in votazione:
Consiglieri presenti: 26
Votanti e favorevoli: 22
Astenuti: 4 (Frassy, Riccarand, Squarzino Secondina,
Tibaldi)
Il Consiglio approva.
Presidente - Pongo in votazione l'articolo 20 così emendato:
Articolo 20
(Modificazioni alla l.r. 11/1998)
1. L'articolo 32 della l.r. 11/1998 è sostituito dal
seguente:
"Articolo 32
(Strutture per le radiotelecomunicazioni)
1. Le strutture per le radiotelecomunicazioni sono definite
dalla vigente normativa di settore.
2. La realizzazione delle strutture per le
radiotelecomunicazioni di cui al comma 1 costituisce trasformazione
urbanistica ed edilizia del territorio.
3. Le strutture per le radiotelecomunicazioni devono essere
localizzate in modo da non incidere negativamente:
a) sull'incolumità fisica e sulla salute delle
persone;
b) sulle componenti strutturali del paesaggio qualificate
come meritevoli di tutela dal PTP;
c) sui siti, beni e aree di specifico interesse
naturalistico, paesaggistico, storico o archeologico, definiti dal
PTP;
d) sulle aree naturali protette.
4. Le Comunità montane ed il Comune di Aosta, d'intesa con i
Comuni interessati e sentiti i soggetti concessionari presenti sul
territorio, formano piani preordinati:
a) ad assicurare concreta attuazione alle disposizioni di cui
al comma 3 e comunque ad evitare o contenere al massimo i possibili
pregiudizi ai beni indicati nel comma stesso;
b) ad evitare la proliferazione delle strutture per le
radiotelecomunicazioni sul territorio;
c) a concentrare per quanto possibile le strutture per le
radiotelecomunicazioni mediante l'associazione delle stesse sia
quanto a localizzazione, sia quanto a postazioni impiegate;
d) a localizzare le strutture per le radiotelecomunicazioni
nel modo più idoneo, tenuto conto di quanto previsto al presente
articolo;
e) a dettare la disciplina urbanistico-edilizia per un
corretto inserimento ambientale delle strutture per le
radiotelecomunicazioni.
5. Ai piani di cui al comma 4 si applicano le procedure di
cui agli articoli 27 e 28.
6. L'installazione di strutture per le radiotelecomunicazioni
deve rispettare il piano di cui al comma 4.".
2. Dopo la lettera b) del comma 1 dell'articolo 59 della l.r.
11/1998, è aggiunta la seguente:
"bbis) da qualsiasi altro atto abilitativo, comunque
denominato, previsto da leggi di settore o in materia di
procedimento unico.".
3. Dopo il comma 2 dell'articolo 64 della l.r. 11/1998, è
inserito il seguente:
"2bis. Sono altresì soggetti a contributo di onerosità gli
atti abilitativi di cui all'articolo 59, comma 1, lettera bbis),
qualora le opere in essi previste non siano assimilabili a quelle
di cui all'articolo 61, comma 1.".
4. Nella l.r. 11/1998, l'espressione "impianti per le
telecomunicazioni", ovunque ricorra, è sostituita dalla seguente:
"strutture per radiotelecomunicazioni".
Consiglieri presenti: 26
Votanti e favorevoli: 22
Astenuti: 4 (Frassy, Riccarand, Squarzino Secondina,
Tibaldi)
Il Consiglio approva.
Presidente - Pongo in votazione l'articolo 21:
Consiglieri presenti: 26
Votanti e favorevoli: 19
Astenuti: 7 (Comé, Frassy, Lanièce, Riccarand, Squarzino
Secondina, Tibaldi, Viérin Marco)
Il Consiglio approva.
Presidente - Pongo in votazione l'articolo 22:
Consiglieri presenti: 26
Votanti e favorevoli: 19
Astenuti: 7 (Comé, Frassy, Lanièce, Riccarand, Squarzino
Secondina, Tibaldi, Viérin Marco)
Il Consiglio approva.
Presidente - Pongo in votazione l'articolo 23:
Consiglieri presenti: 26
Votanti e favorevoli: 19
Astenuti: 7 (Comé, Frassy, Lanièce, Riccarand, Squarzino
Secondina, Tibaldi, Viérin Marco)
Il Consiglio approva.
Presidente - Abbiamo l'emendamento n. 2 della III Commissione,
che recita:
Emendamento
Dopo l'articolo 23 è inserito il seguente articolo:
"Articolo 23bis
(Sperimentazione della televisione digitale terrestre e della
rete unitaria della pubblica amministrazione (RUPAR))
1. Ferma restando la concessione ministeriale ove prevista,
la realizzazione e/o l'attivazione di stazioni radioelettriche,
ponti radio, reti di comunicazione elettronica, nonché delle
relative attrezzature accessorie, quali sostegni, ad esclusione
delle torri e dei tralicci, cavidotti, apparati, finalizzati alla
sperimentazione della televisione digitale terrestre e della rete
unitaria della pubblica amministrazione (RUPAR), è subordinata alla
comunicazione, da parte dell'operatore interessato, dell'intenzione
di realizzare e/o attivare tali strutture. La comunicazione deve
essere presentata entro e non oltre il 31 dicembre 2006 ai soggetti
di cui all'articolo 4, comma 2.
2. Entro trenta giorni dall'entrata in vigore della presente
legge, le Comunità montane e il Comune di Aosta predispongono
appositi modelli per la comunicazione di cui al comma 1.
3. La realizzazione e/o l'attivazione delle strutture di cui
al comma 1 è subordinata al rispetto dei limiti di esposizione, dei
valori di attenzione e degli obiettivi di qualità stabiliti dalla
normativa statale vigente.
4. In via transitoria e fino alla regolarizzazione ai sensi
del comma 5, le strutture di cui al comma 1 si considerano
compatibili con qualsiasi destinazione urbanistica e non
necessitano di concessione, autorizzazione, licenza, nulla osta,
assenso comunque denominato di carattere urbanistico, edilizio,
ambientale richiesti dalla vigente normativa.
5. Le strutture di cui al comma 1 sono soggette, entro un
anno dalla loro realizzazione e/o attivazione, alla verifica di
conformità, di cui all'articolo 11, da parte dei soggetti di cui
all'articolo 4, comma 2, oltre che al parere dell'ARPA.
6. L'esito della verifica di conformità di cui al comma 5 può
essere positivo, positivo condizionato o negativo. Nel caso di
esito positivo condizionato, la verifica di conformità deve
indicare le prescrizioni da osservare ai fini della
regolarizzazione. Nel caso di esito negativo, le strutture di cui
al comma 1 devono essere rilocalizzate in posizione e condizioni di
esercizio idonee.
7. La mancata osservanza delle prescrizioni da osservare ai
fini della regolarizzazione, ai sensi del comma 6, equivale a
realizzazione di opere in assenza o difformità di titolo
abilitativo, di cui al titolo VIII della l.r. 11/1998.".
Lo pongo in votazione:
Consiglieri presenti: 26
Votanti e favorevoli: 22
Astenuti: 4 (Frassy, Riccarand, Squarzino Secondina,
Tibaldi)
Il Consiglio approva.
Presidente - Relativamente agli allegati A e B vi sono gli
emendamenti nn. 27 e 28 dei Consiglieri Tibaldi e Frassy che sono
decaduti essendo stati respinti gli emendamenti agli articoli
rispettivi; ne do lettura per opportuna memoria:
Emendamento
L'allegato A è soppresso.
Emendamento
L'allegato B è soppresso.
Pongo in votazione l'allegato A:
Consiglieri presenti: 26
Votanti: 21
Favorevoli: 19
Contrari: 2
Astenuti: 5 (Comé, Lanièce, Riccarand, Squarzino Secondina,
Viérin Marco)
Il Consiglio approva.
Presidente - Pongo in votazione l'allegato B:
Consiglieri presenti: 26
Votanti: 21
Favorevoli: 19
Contrari: 2
Astenuti: 5 (Comé, Lanièce, Riccarand, Squarzino Secondina,
Viérin Marco)
Il Consiglio approva.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Non ho più parole, sono esaurito, ma ci tenevo a
ringraziare tutti i Consiglieri che hanno voluto partecipare al
dibattito, che hanno avuto la pazienza di rimanere qui, di fare
delle proposte che non abbiamo condiviso, ma che ci hanno
consentito di approfondire questa proposta di legge, che ritengo
sia una buona proposta di legge, sulla quale chiedo voto
favorevole.
Presidente - La parola al Consigliere Tibaldi.
Tibaldi (CdL) - Sintetizzo brevemente le ragioni per le quali il
nostro gruppo non voterà favorevolmente il disegno di legge.
Ringraziamo anche noi per la pazienza dimostrata da coloro che ci
hanno ascoltato, magari anche noiosamente per qualcuno, che però
adesso non è più in aula e la cui partecipazione attiva o passiva
che fosse non si è registrata. Vi ringraziamo, perché, anche se la
materia è squisitamente tecnica, era necessario evidenziare le
nostre proposte.
Le 5 ragioni per le quali non votiamo il disegno di legge sono
le seguenti. Questo disegno di legge considera i gestori degli
impianti di radiotelecomunicazione come dei soggetti che inquinano,
degli "untori", ossia soggetti che inquinano il paesaggio,
ignorando che invece vi sono altri oggetti che sono più nocivi per
la salute umana, in particolare i telefonini e gli elettrodotti e,
se sui telefonini non abbiamo competenza specifica, sugli
elettrodotti potevamo fare qualcosa. Arriverà, l'Assessore ha una
visione prospettiva favorevole in questo senso, tuttavia in questa
legge non c'è nulla. Il disegno di legge trascura completamente
l'emittenza radiofonica e televisiva locale, ponendola sullo stesso
piano dei gestori telefonici e dei grandi "network" nazionali e
dimentica che essa, pur non traendo particolari sostentamenti da un
mercato pubblicitario arido qual è quello valdostano, ha continuato
nel tempo a divulgare programmi informativi a servizio della nostra
comunità. Questo disegno di legge ha la pretesa di ridisegnare
d'ufficio la localizzazione delle postazioni di
radiotelecomunicazioni in Valle d'Aosta sulla base di criteri
empirici, che disconoscono i fondamentali principi tecnici della
materia, nonché i parametri radioelettrici stabiliti dal Ministero
competente all'atto del rilascio delle concessioni per l'uso delle
frequenze. Il disegno di legge è un insulto alla proprietà, tanto
che autorizza l'esproprio di quelle postazioni private ritenute
inidonee ed obbliga i gestori a trasferire i propri impianti nei
cosiddetti "siti attrezzati" a prezzi fissati dall'ente pubblico.
Vengono così negati sia la valenza dei provvedimenti amministrativi
rilasciati in passato dagli amministratori locali valdostani, sia
gli onerosi investimenti effettuati con sacrificio dai gestori.
Infine, questo disegno di legge sarà l'ennesima dimostrazione che
dove arriva la Regione l'economia muore ed è facile preconizzare
che l'emittenza locale, un settore in lenta ma inesorabile agonia,
verrà ulteriormente pregiudicato da una legge inadeguata come
questa. Ho letto le motivazioni che ho approfondito nel corso del
dibattito, per queste ragioni il nostro gruppo voterà contro.
Presidente - Pongo in votazione la legge nel suo complesso:
Consiglieri presenti: 26
Votanti: 21
Favorevoli: 19
Contrari: 2
Astenuti: 5 (Comé, Lanièce, Riccarand, Squarzino Secondina,
Viérin Marco)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK