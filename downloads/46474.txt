Consiglio Regionale della Valle d'Aosta - Oggetto del Consiglio n. 2895 del 26 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2895 del 26 ottobre 2023 - Resoconto
OGGETTO N. 2895/XVI - Interpellanza: "Interlocuzioni con le
società SAV e RAV per eventuali agevolazioni autostradali sul
territorio valdostano".
Bertin (Presidente) -
Riprendiamo, siamo al punto n. 29.
Consigliere Distort, ha facoltà di intervenire.
Distort (LEGA VDA) -
L'argomento in questione è un tema
chiaramente cruciale per l'immediato futuro della Valle d'Aosta ed
è stato trattato in varie occasioni ed in varie forme negli ultimi
Consigli, quindi aggiungo anche questo mio contributo, partendo da
alcune premesse di riflessione.
È noto che nei prossimi anni la regione Valle d'Aosta dovrà
convivere con l'interruzione del servizio di trasporto ferroviario,
così come con la limitazione del transito attraverso il Tunnel del
Mont-Blanc; questo, quindi, genererà sicuramente di riflesso, per
vari motivi e per varie dinamiche che si intersecano, una
concentrazione del transito autostradale per accedere al territorio
regionale.
Vero è che esiste anche l'arteria della Statale 26 ed esiste
anche l'accesso da parte della Svizzera con il Tunnel del Gran San
Bernardo e la Statale 27, però è del tutto evidente che il transito
autostradale, quindi questa porta di accesso per il territorio
della Valle d'Aosta, sarà sicuramente enfatizzato.
Parallelamente a questa criticità, si pone il fatto che la
regione Valle d'Aosta, dal punto di vista della propria vocazione
economica, è fortemente incentrata sul turismo e il turismo
presuppone, esattamente, il trasferimento, l'accesso. Ed è del
tutto evidente che il turismo non è certo un bene o una merce che
può essere venduta
online
, questo è ovvio - salvo
chiaramente le prenotazioni -, ma dal punto di vista della
fruizione la presenza, l'accesso è fondamentale: o ci si accede
oppure il turismo non c'è.
Il sistema d'accesso al territorio è condizione base del
turismo, oltre che l'appetibilità del territorio, ma la possibilità
di accesso è fondamentale.
Nel sistema di accesso, poi, giocano un ruolo fondamentale
alcuni elementi che sono la fluidità, la rapidità; ma, ovviamente,
c'est l'argent qui fait la guerre
: è il costo, il costo
delle infrastrutture d'accesso ad un territorio. Sono vari elementi
- in particolare con priorità dei costi - che costituiscono le
condizioni che regolano le attività imprenditoriali in genere, così
come la qualità di vita dei residenti.
Abbiamo parlato di costo dell'accesso, quindi il costo si
declina immediatamente come pedaggio autostradale, che risulta un
elemento di particolare importanza per garantire la competitività
del territorio regionale rispetto ad altri territori
concorrenti.
È noto assolutamente che l'incidenza dell'Amministrazione
regionale sulla definizione di temi come quello del pedaggio
autostradale concorra esattamente nella misura della propria
percentuale di partecipazione; sappiamo benissimo che RAV e SAV
sono società nelle quali la Regione Valle d'Aosta partecipa in
termini di socio, con relative percentuali, quindi è chiaro che non
dispone della proprietà e non dispone della libertà di poter
attuare qualunque tipo di politica economica.
Ciò non toglie che tra gli obblighi di un'Amministrazione
regionale si ponga la priorità di gestire le dinamiche che
riguardano l'economia e la qualità di vita del proprio territorio,
spendendosi senza riserve ad ogni livello d'interlocuzione.
Tra l'altro, teniamo anche conto che, se il transito veicolare
si concentra sull'arteria autostradale, automaticamente si genera
anche una condizione di congestione del flusso, quindi il flusso
autostradale sarà evidentemente rallentato ed allora anche la
qualità del servizio autostradale, il fatto che si sceglie un
percorso autostradale per velocizzare i tempi di spostamento,
subisce una penalità.
Mi permetto anche di toccare un altro elemento di riflessione e
dare un suggerimento: se si prevede un aumento dell'utilizzo del
sistema autostradale, vuol dire che per le due società autostradali
ci sarà in futuro un aumento di utenze, che diventa anche un
aumento di introiti. É vero che le società autostradali non sono
responsabili dell'interruzione del servizio ferroviario né della
chiusura del Tunnel del Monte Bianco, ma è altrettanto vero che
saranno beneficiari di un aumento delle utenze, per ovvie
dinamiche. Quindi probabilmente la capacità di gestione della
Regione Valle d'Aosta (quindi dell'Amministrazione), facendo
sentire la propria voce nei Consigli d'Amministrazione, sicuramente
dovrà far valere questo elemento: in una qualunque trattativa
commerciale questo elemento ha un valore, per cui si avrà un
beneficio: cerchiamo una strada per far sì che questo beneficio
diventi anche un beneficio del territorio.
Scopo principale di questa interpellanza è quindi capire con
quale visione strategica il Governo si stia adoperando per
programmare una gestione virtuosa del sistema di accesso al
territorio regionale. Pertanto, i quesiti dell'interpellanza sono:
il primo, quali strategie siano state messe in atto o si intendano
mettere in atto per garantire agevolazioni per l'accesso
autostradale al territorio valdostano nelle circostanze definite in
premessa. Secondo quesito: come si intenda procedere a tal fine in
interlocuzione con SAV e con RAV, cioè quale sia la tattica, la
strategia, ammesso che ciò non debba essere svelato per questioni
di opportunità di trattativa commerciale, perché probabilmente può
esserci anche la necessità di tenersi l'asso nella manica da
giocare nel momento in cui ci si incontra con RAV e SAV. A quel
punto io accetterei anche la segretezza.
Presidente -
Consigliere Rollandin, siamo in discussione
di un'interpellanza: se vuole intervenire per mozione d'ordine,
espliciti la mozione d'ordine. Ha un minuto di tempo.
Rollandin (PA) -
La ragione di questa richiesta è
collegata e collegabile con il dibattito che si è tenuto in questo
momento. Il tema che è stato preso in considerazione un po' da
tutti per quanto riguarda il ciclismo, della possibilità di averlo
anche in Valle d'Aosta, poi i modi e i tempi sono da esaminare in
un'altra sede... quello che pensiamo si possa tenere nella dovuta
considerazione è il fatto che ci sono molti che sono per avere
comunque uno spazio in Valle d'Aosta.
Presidente -
Avremo altre occasioni per riprendere
l'argomento.
Risponde all'interpellanza il presidente della Regione
Testolin.
Testolin (UV) -
Prima di rispondere ai quesiti, intanto
due considerazioni in merito al contesto trattato all'interno
dell'interpellanza che, al di là dei due quesiti puntuali, ci dà
modo di sottolineare e di ribadire quello che è già stato
esplicitato anche all'interno di quest'Aula a livello di attenzione
del Governo regionale in merito alla tematica dei trasporti. Una
tematica che è stata presentata anche agli addetti ai lavori in
un'apposita riunione complessiva al momento della chiusura del
Tunnel del Monte Bianco proprio per dare contezza delle iniziative
che devono essere attenzionate soprattutto nel periodo di chiusura
del Tunnel per agevolare quella fluidità e quell'attenzione alla
possibilità di spostamenti più snelli che veniva sottolineata
all'interno dell'illustrazione dell'interpellanza.
Un percorso che è già stato condiviso con quest'Aula nel
ribadire le iniziative che sono state messe in moto
dall'Amministrazione e che sono state proposte agli operatori e ai
gestori delle infrastrutture, non solo quelle autostradali, ma
anche ai gestori delle strade statali, quindi all'ANAS, così come
ai gestori dei Tunnel. Si tratta di un lavoro che prevede un
attenzionamento, oltre che al discorso tariffario delle autostrade,
all'installazione di nuovi cantieri, con una riduzione degli stessi
per permettere una maggiore fluidità del traffico sulla Statale che
sarà gravata sicuramente da un maggior onere di utenza nel periodo
di chiusura del percorso ferroviario a partire dal 3 di gennaio;
una chiusura che impatterà in maniera importante ma che è
attenzionata da mesi dall'Assessore competente per quanto riguarda
le ricadute sulla Statale e sull'autostrada, che dovranno essere,
in qualche modo, gestite in maniera coordinata tra tutti gli attori
che partecipano alla gestione, sia autostradale che statale.
Un percorso che l'Assessore competente sta condividendo con il
territorio, anche per trasmettere le necessità e le possibilità di
fruizione di un'alternativa al traffico sul treno;
un'interlocuzione che si è spostata nei confronti degli operatori
SAV e RAV, per entrare un po' più nel merito dell'interpellanza,
nel momento in cui tutta una serie di servizi dovranno essere,
anche per questioni di fluidità del traffico, impostati anche sul
sistema autostradale.
A questo proposito, con l'Assessore competente in materia di
trasporti abbiamo incontrato RAV e SAV anche in funzione della
scadenza, a breve, delle agevolazioni tariffarie che sono tutt'ora
in itinere
e che sono il dimezzamento degli addebiti (ogni
quattro corse due vengono abbuonate) e la gratuità della
tangenziale; tutto questo a fronte di una situazione che andrebbe a
scadere alla fine dell'anno e a fronte di una situazione molto
fluida dal punto di vista anche dei lavori sul territorio.
È stata fatta un'analisi delle situazioni contingenti, quindi
anche della chiusura del tratto RAV adesso da Morgex a Courmayeur,
che coincide con la chiusura del Traforo del Monte Bianco e che
permetterà la messa in sicurezza e l'allestimento di cantieri
propedeutici a compiere le iniziative obbligatorie su quel tratto
di galleria, e dove si è anche richiesto alla società autostradale
di programmare questi lavori in tempi utili per una riapertura
dell'inizio della stagione invernale, identificata indicativamente
con i primi giorni di dicembre. Questo per non andare ad influire
negativamente su quello che sarà il traffico turistico proprio
proveniente da est e da sud, quindi dall'unica via accessibile fino
al 18 di dicembre, o comunque qualche giorno prima, se sarà
possibile riaprire il tunnel.
A fronte di questo si è posta un'attenzione maggiore, laddove è
stato possibile, di quella attuale nei confronti degli spostamenti
che la popolazione valdostana dovrà gestire in maniera diversa
rispetto al passato, soprattutto nella tratta Pont-Saint-Martin -
Aosta. Sono stati altresì ribaditi gli
agréments
già
presenti sul territorio; per le tratte così come previste, c'è
stato un impegno da parte delle due società di verificare e di
programmare, in modo da poterlo presentare ai competenti organi
ministeriali, un rinnovo delle stesse agevolazioni previste sino ad
oggi ed implementabili, laddove è possibile, nella stessa forma.
Siamo in attesa di un esito definitivo di questa presentazione.
L'aspetto dell'onere da sostenere è uno degli elementi da
prendere in considerazione in questo particolare momento di
difficoltà dal punto di vista del traffico. L'attenzione va
sicuramente concentrata, laddove è possibile, per ridurre i costi,
ma anche per permettere una fruibilità il più possibile adeguata in
un contesto che sarà di "tempesta perfetta", se vogliamo dirlo,
perché anche sull'autostrada insisteranno tutta una serie di lavori
e di cantieri propedeutici all'organizzazione della nuova
situazione di elettrificazione della ferrovia che, per esempio, non
erano previsti nel piano lavori delle Autostrade. Questo proprio
per venire incontro a una sua riflessione sulla fluidità e gli
impatti dei flussi di traffico presenti, che possono limitare
l'elemento essenziale che un'autostrada deve avere in un regime di
normalità (quindi con il traforo aperto), cioè di non appesantire
troppo i flussi di traffico autostradali a scapito dei passaggi che
devono avere una fluidità anche internazionale di un certo tipo.
Questo è un equilibrio che stiamo cercando di trovare, sul quale si
lavora da tempo e sul quale c'è la massima attenzione a 360 gradi,
a partire dalle esigenze di un territorio che non deve essere
isolato e che non deve trovare degli ingorghi e degli imbuti per la
fluidità del traffico; dall'altra parte sarà posta un'attenzione,
laddove possibile, ancora più marcata rispetto alle esigenze di
sostenibilità, anche economica, da parte degli utenti che dovranno,
per scelta o per necessità, appoggiarsi anche alla rete
autostradale per garantirsi la possibilità di spostamento per
andare al lavoro o per altre necessità legate alla
quotidianità.
Quello che possiamo trasmettere con questa risposta è
un'attenzione, che non è di oggi, ma è già stata attivata sul
territorio e nei confronti degli interlocutori che devono essere
coinvolti e che proseguirà sicuramente nel tempo, anche alla luce
delle valutazioni che usciranno anche dai monitoraggi che sono
stati previsti in funzione della chiusura del Tunnel del Monte
Bianco, sia da un punto di vista socio-economico, che del traffico,
che dal punto di vista ambientale su altre situazioni che vanno
ugualmente attenzionate in questo momento del tutto
particolare.
Presidente -
Per la replica, la parola al consigliere
Distort.
Distort (LEGA VDA) -
Grazie presidente Testolin per la
risposta, i cui contenuti sono rassicuranti, perché ci stiamo
capendo sulla visione.
È chiaro che le intenzioni che sono state esposte devono trovare
applicazione, devono trasformarsi in accordi e quindi, da questo
punto di vista, non rimane assolutamente che augurare buon
lavoro.
Vorrei comunque fare un chiarimento: mentre rispondeva mi è
venuto in mente che io ho dato per scontato nella presentazione
dell'interpellanza che l'interruzione, o comunque la limitazione,
del flusso del Tunnel Mont Blanc generi una ricaduta di maggior
accesso e maggior flusso sulla rete autostradale proveniente dalla
direzione opposta. Ho dato per scontato un passaggio logico di
deduzione perché - ma vorrei soltanto precisarlo - sono
perfettamente a conoscenza che, nel momento in cui si chiude
l'accesso da una parte, non vuol dire automaticamente che dalla
parte opposta aumenti il flusso e l'accesso. Tuttavia, siccome
parlavo di turismo, io presuppongo che saranno messe in atto tutta
una serie di iniziative, sia a livello amministrativo che dei
gestori delle attività turistiche, per promuovere una maggiore
affluenza da un'altra direzione, nel senso che se il flusso
turistico proveniente dalla Francia generava e genera una certa
percentuale, è ovvio che, limitando quest'accesso, diminuisce
l'affluenza e quindi la fruizione turistica del territorio.
Di conseguenza, è necessario mettere in atto dinamiche
compensative, che invece vanno ad incentivare un'affluenza.
Questa è una normale regola di mercato; so che non c'è bisogno
di creare questo chiarimento, ma lo voglio dire a beneficio di
inventario per chi ci segue e chi magari deve anche resocontare
quest'iniziativa.
In ogni caso, sarà nostra cura monitorare, anche attraverso
richiesta di accesso agli atti si verbali delle riunioni dei vari
Consigli di Amministrazione, con SAV e RAV; immagino che tutto
venga verbalizzato e che, di conseguenza, possa essere
esplicitabile quanto la Regione, attraverso chi è delegato a
partecipare a questi incontri con il Consiglio d'Amministrazione,
sostenga e gestisca, in maniera tattica e strategica, gli interessi
del territorio.
Ancora rinnovo il mio augurio di buon lavoro.
OGGETTO N. 2896/XVI -
Interpellanza: "Valorizzazione
delle aree ex Balzano ed ex Tecdis da parte della società VdA
Structure".
Bertin (Presidente) -
Punto n. 30. Si è prenotato il
consigliere Ganis, ha facoltà di intervenire.
Ganis (LEGA VDA) -
Quest'iniziativa riprende in parte
quelle già presentate in questo Consiglio regionale dal nostro
gruppo ed è finalizzata a conoscere lo stato dell'arte della
società VdA Structure, che gestisce il patrimonio immobiliare
regionale rappresentato da fabbricati a destinazione industriale,
artigianale ed agricola.
Già nel lontano 2020, una nostra iniziativa ispettiva cercava di
far luce su VdA Structure in quanto, per decenni, ha segnato un
bilancio in rosso, una situazione che oggi invece appare più
soddisfacente.
Una nostra mozione presentata in Aula e votata da tutti
impegnava i Presidenti della seconda e quarta Commissione ad
organizzare una serie di sopralluoghi nelle aree della ex Balzano
di Verrès e nell'immobile della ex Tecdis di Châtillon per
verificarne lo stato di abbandono e di degrado.
Più volte, abbiamo portato all'attenzione in questo Consiglio la
questione per cui se gli immobili non vengono sottoposti alle
dovute manutenzioni, con il passare degli anni diventano obsoleti,
perdendo così d'interesse da parte di un acquirente o di un
possibile progetto di valorizzazione.
Questo è quello che accade per le due aree Balzano e Tecdis, due
aree industriali che hanno conosciuto momenti di grande splendore
industriale per la nostra regione, in particolar modo per la Media
e Bassa Valle, ma che oggi rappresentano due grandi complessi in
disuso e di scarsa attrattività.
L'immobile denominato ex Balzano, in vista del sopralluogo, è
stato in qualche modo sistemato e rimesso a lucido, ma non è
bastato per renderlo appetibile agli occhi di un acquirente; è
chiaro che una soluzione va trovata al più presto.
Per quanto riguarda l'area della ex Tecdis, ho potuto appurare
che c'è stato un avviso pubblico per incanto per la vendita
dell'immobile CHT02, mediante un'asta pubblica, ma non ho potuto
verificare la finalità dell'operazione.
Da fonti giornalistiche abbiamo appreso che VdA Structure in
questi mesi ha messo in vendita all'asta un altro immobile
commerciale, situato a Cogne, e alcuni terreni edificabili anche ad
Aosta: questo a dimostrare la volontà da parte della società di
capitalizzare, in vista di chiudere l'anno 2023 in attivo.
Come ha ben evidenziato l'amministratore, un bilancio che nel
2019 è stato di un milione 125 mila euro, nel 2020 di 775 mila euro
e nel 2021 di 370 mila euro.
Non dimentichiamo anche le ultime operazioni importanti che la
società ha portato a termine, come l'area della ex Brilla di
Pont-Saint-Martin, ceduta all'impresa Podium, un'azienda leader del
settore delle batterie, progettazione, motorsport, che ha ampliato
la propria sede.
Tenuto conto dell'importanza che verte VdA Structure nel gestire
gli immobili di proprietà regionale al fine di valorizzarli e di
renderli affittabili, se non vendibili, si interpella il Governo
regionale per conoscere se la società VdA Structure abbia
intenzione di valorizzare le due aree, ex Balzano ed ex Tecdis, al
fine di trovare loro una nuova destinazione d'uso e se vi siano,
allo stato attuale, altri progetti di cessione e/o vendita di
immobili di proprietà di VdA Structure.
Presidente -
Risponde l'assessore Bertschy.
Bertschy (AV-VdA Unie) -
Come lei ha anche ben
sottolineato nel suo intervento, viviamo - rispetto all'inizio
Legislatura - una fase nuova, diversa e molto positiva della
società VdA Structure. E questo lo dobbiamo al lavoro che in
termini politici è stato fatto in Consiglio regionale con la
massima attenzione da parte di tutti i gruppi, con uno spirito
molto costruttivo, anche durante i sopralluoghi che abbiamo fatto.
E lo dobbiamo, in particolare, al buon lavoro fatto dagli
amministratori della società e anche al lavoro precedente che era
stato fatto per arrivare ad un piano di riorganizzazione
dell'attività, ma anche di riassetto finanziario che ha prodotto e
sta producendo i suoi risultati, tant'è vero che la società ha
chiuso in utile i suoi ultimi bilanci e sta continuando in questa
direzione.
Credo che la politica possa ben osservare, ripeto, da ambo le
parti perché se n'è parlato sempre con uno spirito molto
costruttivo.
È anche interessante sottolineare che, un po' alla volta, stiamo
dando vita ad un recupero produttivo di superfici industriali che,
per lungo tempo, sono state improduttive. Mi riferisco, per
esempio, all'ex Brilla: 16 mila metri quadrati a Pont-Saint-Martin,
che da anni che non avevano un utilizzo, per i quali si stanno
concludendo i lavori da parte dalla Podium e quindi torneranno ad
essere spazi utili alla crescita, allo sviluppo economico, ma anche
all'attrazione di competenze e di nuovi interessi di tipo
industriale, di interesse soprattutto per il territorio.
Entro la fine dell'inverno si concretizzerà anche un contratto
d'utilizzo di 5.700 metri quadrati di un'area industriale a Hône,
quella della ex Sele-lys come è chiamata in Bassa Valle, che
permetterà di andare a dare una risposta anche ad un'azienda che è
già presente e che si consoliderà in quei luoghi.
Ultimamente, abbiamo la sicurezza di avere un interesse
sull'area industriale dell'ex Tecdis da parte di CVA (Compagnia
Valdostana delle Acque). Al momento è allo studio un piano di
valorizzazione dell'area da parte della società e, correttamente,
attendiamo la conclusione di queste analisi, però c'è la sicurezza
che anche quest'area tornerà ad essere utile al territorio, non più
abbandonata ed utile soprattutto ad organizzare, insieme
all'interesse industriale che la CVA sta generando, nuovi progetti
- anche qui - di attrazione.
È stata recentemente presentata la nuova piattaforma energetica.
È quindi positivo il fatto che, un po' alla volta, si riportano le
unità industriali del passato a nuovi progetti, diversi da quelli
che erano le storie di questi immobili, ma proprio progetti utili a
crescere e a dare delle risposte di tipo occupazionale e di tipo
politico rispetto alle tante transizioni che stiamo
incontrando.
L'area della ex Balzano è l'ultima area sulla quale dovremmo
concentrare l'attenzione in questa parte finale di Legislatura.
Lei per primo l'ha fatto osservare più volte in Consiglio,
essendo anche vicino a queste aree come provenienza residenziale ma
anche d'interesse di comunità e politico: bisognerà cercare
sull'area ex Balzano di fare delle scelte, anche qui, definitive. È
l'ultimo polo oggi non occupato e quindi va fatta una scelta
rispetto ad un'area che è molto importante, in termini di
superficie, per capire se la visione industriale può essere quella
di mantenerla in tutta la sua interezza o se andare a sviluppare
dei progetti di lottizzazione per permettere l'inserimento di più
aziende all'interno dell'attuale area in disuso.
È un progetto sul quale siamo allo studio con VdA Structure,
insieme anche ad alcune associazioni datoriali, e il 2024 sarà un
anno importante per cercare di dare nuova vita anche a quest'area.
Io spero che, con la collaborazione di tutti, riusciremo
nell'intento del territorio della Valle d'Aosta, in particolare
della Bassa Valle in questo caso. Quindi, direi: notizie
positive.
Per quanto riguarda le alienazioni, l'articolo 4 della legge
10/2004 dà al Consiglio regionale l'ultima parola, perché siamo noi
che deliberiamo rispetto agli eventuali programmi di dismissione.
In questo senso, in generale, quando si arriva alla dismissione, si
tratta di progetti probabilmente che hanno più utilità per il
territorio che non di tipo industriale.
Tra le aree che è bene anche citare come recupero, l'area di
Gignod, dell'ex Scott, che è diventata la sede produttiva della
Frama e anche questa è tornata ad essere molto utile come risposta
industriale.
A breve predisporremo la relazione annuale sull'attività della
società e anche l'elenco aggiornato degli immobili da alienare, che
sarà oggetto poi di approvazione da parte del Consiglio
regionale.
Anticipo, e concludo, dicendo che siamo pronti anche a
presentare in Commissione - vedremo se il periodo... forse ci sono
già tanti provvedimenti di legge in questo momento... - comunque,
nell'autunno presenteremo la revisione della legge 10 così da poter
dare continuità all'attività che VdA Structure sta realizzando
anche su quel patrimonio al momento non valorizzabile.
Grazie comunque per l'iniziativa, che credo sia utile per
informare il territorio e per dare continuità al lavoro svolto fino
ad oggi.
Presidente -
Per la replica, la parola al consigliere
Ganis.
Ganis (LEGA VDA) -
Grazie Assessore per averci resi
edotti sullo stato attuale di VdA Structure.
Negli ultimi anni qualcosa è cambiato, l'ha ben detto anche lei:
alcuni immobili sono stati valorizzati e quindi VdA Structure
finalmente è riuscita ad uscire da questo
trend
negativo,
chiudendo i bilanci in positivo.
Apprezziamo molto il suo impegno, Assessore, nel cercare delle
soluzioni perché, come ho già evidenziato, questi immobili sono
fermi da troppi anni.
Accolgo positivamente le sue parole, che sicuramente vanno nella
giusta direzione, che è quella di valorizzare l'area della ex
Tecdis; invece, per quanto riguarda la Balzano di Verrès, non ci
resta che aspettare fiduciosi il 2024, affinché quest'immobile
possa finalmente trovare una nuova destinazione d'uso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK