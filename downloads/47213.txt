Consiglio Regionale della Valle d'Aosta - Oggetto del Consiglio n. 3507 del 4 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3507 del 4 aprile 2024 - Resoconto
OGGETTO N. 3507/XVI - Ritiro di mozione: "Impegno del Governo
ad ottemperare alla richiesta di finanziamento dell'Istituto
tecnico professionale Corrado Gex".
Bertin (Presidente) -
Punto n. 47. Il Consigliere Perron
si è prenotato, ne ha facoltà.
Perron (LEGA VDA) -
Veniamo al tema degli Istituti
tecnico professionali. La mozione sarà molto chiara, la leggerò
dopo perché riguarda un argomento molto contingente, ma la
inquadrerò come sempre in una questione un po' più ampia che
riguarda, appunto, i professionali.
Partiamo quindi così, e mi riferisco a tutta la Giunta, noi
abbiamo una tesi da questa parte, che è quella per cui non si stia
facendo abbastanza sul tema degli Istituti tecnico professionali;
la quale tesi abbiamo già portato più di una volta, rilevando che
la riforma degli Istituti tecnico professionali è stata più volte
inserita nei DEFR degli anni precedenti, non è stata portata a
termine, anzi, mi risulta che non è stata neanche iniziata, o
meglio, sicuramente un lavoro da parte vostra l'avete fatto, ma non
è arrivato qua.
Su questo tema noi abbiamo una competenza primaria, quindi la
cosa è ancora peggiorativa dal vostro punto di vista, quindi starà
a lei, Assessore, dirmi e contrappormi un'antitesi, perché io ho
già preso i suoi predecessori, li avevo già tirati in ballo qualche
mese fa, adesso però tocca a lei rispondere su questo tema.
Non solo quindi l'avete messo nel DEFR varie volte, avete
scritto che si sarebbe provveduto a fare la riforma, eccetera.
Nell'ultimo invece c'è la novità per cui si dice: "C'è una
riforma a livello nazionale, a questo punto cerchiamo di capire
cosa dice il livello nazionale".
Bene, a livello nazionale abbiamo la legge 99 del 15 luglio
2022, che va un po' a riordinare quelli che sono questi istituti e
va a proporre delle novità.
Quali sono le novità? Le sintetizzo io brevemente: l'istituzione
degli ITS Academy (personalmente, avrei preferito un nome in
italiano, ma tant'è), restano gli IEFP, ci sono gli IFTS, istituti
tecnico professionali del tipo classico sui cinque anni, quelli che
conosciamo un po' tutti, e poi c'è l'introduzione di quelli di tipo
sperimentale, cioè di quattro anni. Queste sono un po' le novità
della legislazione a livello nazionale.
Detto ciò, come è stata recepita la normativa nazionale a
livello valdostano? Non lo sappiamo, a quanto ci risulta in alcun
modo, o meglio, avevamo chiesto - e qui abbiamo il Presidente della
Quinta Commissione che potrà confermare -, delle audizioni noi su
questo, almeno la sua, Assessore, e quella dei sindacati per
iniziare, poi bisognerà sentire le associazioni di categoria,
eccetera.
Cosa è stato fatto? Chiaramente sulla mozione tutti possono
parlare, se non è così potrò essere smentito anche qui non da dei
dati, come giustamente mi rilevava prima il collega Malacrinò,
presi magari dal libro di
omissis
che io non ho letto
e che onestamente non ho intenzione di leggere perché leggo robe di
un altro livello, fin troppo intellettuali, probabilmente; mi
accusano di questo, quindi non leggerò i dati di
omissis
, non li prendo da lì. Collega Malacrinò,
colgo la sua obiezione però io la tengo lontana perché i dati da lì
io non li ho presi, ma chiediamo: la Quinta Commissione si è mossa,
nel frattempo, per vedere cosa fare agli Istituti tecnico
professionali? La risposta per ora è: no, è ferma, speriamo che ci
si muova rapidamente nei prossimi mesi. Esortiamo in questo caso il
Presidente a far partire queste audizioni, anche perché il collega
Sammaritani tempo fa ha portato in Consiglio la questione per cui i
nostri dati a livello valdostano non sono poi così lusinghieri.
Oggi perdo continuamente i fogli, ma vado a memoria un attimo: tra
i più bassi livelli il numero di laureati, più alto numero di
neet
e più alto numero di abbandoni scolastici; questa era
un'iniziativa che aveva portato il collega Sammaritani, con dovizia
di particolari.
Bisogna intervenire? La risposta è sì, perché gli Istituti
tecnico professionali sono uno di quegli Istituti estremamente
importanti per andare a intervenire su questi fattori che ho
elencato, non la laurea chiaramente, ma gli altri due, abbandono
scolastico e neet; abbiamo un problema di orientamento, già più
volte rilevato, nessuno dice che sia facile, quando i ragazzi
escono dalle medie spesso non sanno cosa stanno andando a fare,
purtroppo è così, però bisogna intervenire, perché tante volte
abbiamo alte iscrizioni ai Licei e poi sappiamo che poi finiscono
piano piano per arrivare negli Istituti tecnico professionali, se
non addirittura agli IEFP, e spesso questi indirizzi vengono
utilizzati per tenere dei ragazzi e delle ragazze che non hanno più
voglia di studiare, ma siamo obbligati a tenere per la formazione
fino ai 16 anni e quindi abbiamo delle classi in cui ci sono magari
dei ragazzini motivati, molto in gamba nel settore pratico, che si
ritrovano con altri che sono poi difficili da gestire, creano
problemi di disciplina a detrimento di tutti.
È un bel problema, quello degli Istituti tecnico professionali,
ma allo stesso tempo una grande risorsa, perché se sfruttati nel
modo migliore, possono aiutare a prevenire quello che viene
chiamato la mancanza di incontro tra domanda e offerta.
In questo caso mi riferisco a lei, Assessore, ma penso che valga
un po' per tutti: tutte le volte che io, o anche altri miei
colleghi me lo riferiscono, andiamo in giro per gli acquisti di
qualcosa da dei professionisti, ci dicono che hanno difficoltà a
trovare dei ragazzi per lavorare, un po' in tutti i settori, dai
falegnami ai meccanici.
C'è un problema di questo tipo, nei prossimi anni la Valle avrà
sicuramente il problema opposto a quello della disoccupazione:
abbiamo un sacco di gente del tessuto produttivo che cerca persone
e noi non riusciamo a fornirli.
Nessuno vi dice che sia facile, perché non siamo disonesti
intellettualmente, ma va messo mano su quel settore.
Veniamo, dopo un'introduzione generale, a ciò che conferma un
po' la nostra tesi, che appunto sul livello tecnico professionale
ci si sia lasciati indietro, nella mozione richiamiamo una
richiesta inoltrata in questo caso dall'ITPR Corrado Gex in data
9/11/2023 - ho indicato il protocollo, non sto a dare gli elementi,
i colleghi possono leggerli -, i quali chiedevano un finanziamento
extra di quasi 51 mila euro per il ripristino delle dotazioni di
base, a partire dall'anno scolastico 24/25, e di 12 mila euro per
materiale di consumo utilizzato annualmente.
Una richiesta quindi molto netta, molto pratica, semplicemente
di risorse economiche.
Prendiamo atto che, da quanto ci è stato segnalato e abbiamo
potuto appurare a fine dicembre, la Regione aveva concesso una
parte dei soldi, 20 mila euro, per il ripristino delle dotazioni e
3.350 euro per l'acquisto il materiale di consumo. Stiamo parlando
di dicembre, questa l'abbiamo consegnata, ma adesso è slittata,
sono due settimane circa, se nel frattempo questi soldi sono
arrivati molto meglio così, discutiamo della parte generale sui
professionali, quella resta. Ricordiamo l'importanza degli Istituti
tecnico-professionali e la fondamentale funzione di raccordo tra
scuola e impresa svolto particolarmente dagli indirizzi IEFP e
ITELT, impegniamo il Governo ad ottemperare nel più breve tempo
possibile a quanto richiesto, quindi a far fronte alle richieste
economiche che sono arrivate - almeno da quanto a noi risulta -
dall'ITPR Corrado Gex.
In ultimo, un'annotazione: possiamo assicurarvi, e Assessore, se
non l'ha già fatto la esortiamo, si faccia un giro all'ITPR, vada a
vedere il reparto proprio di questi indirizzi più pratici - io li
conosco perché ho insegnato lì tanti anni - ma possiamo assicurare
che c'è uno staff di professori giovani che sono preparati e molto
motivati, tra l'altro alcuni di loro sono - a nostro avviso - un
classico esempio di vera meritocrazia, perché sono ragazzi usciti
dallo stesso Istituto professionale che, anni dopo, sono tornati ad
insegnare, anche da molto giovani sono tornati ad insegnare, segno
anche di un attaccamento ad un'Istituzione, segno di un
attaccamento all'insegnare un mestiere del quale poi tutti noi
usufruiamo, mestieri fondamentali e, mentre da una parte c'è chi
vorrebbe tutti laureati, dall'altra probabilmente è meglio che
spingiamo i ragazzi a realizzarsi per i loro talenti e le loro
qualità anche nel pratico, che tanto possono fornire alla società e
che hanno tutta la dignità di qualsiasi altro lavoro più blasonato
o perché c'è un pezzo di carta differente.
Questo vogliamo sapere in linea generale e soprattutto, nel
merito della mozione, se verranno impegnate queste risorse
finanziarie perché hanno difficoltà a portare a casa il loro lavoro
perché il materiale costa, c'è stato l'aumento, c'è stata tutta la
questione inflattiva, quindi sono in difficoltà e pensiamo che sia
urgente l'intervento per andare ad intervenire.
Presidente -
La discussione generale è aperta. Non vedo
richieste d'intervento in discussione generale. La discussione
generale è chiusa.
Per il Governo, replica l'assessore Jean-Pierre Guichardaz: ne
ha facoltà.
Guichardaz J. (FP-PD) -
Farò due considerazioni
brevissime e poi mi attengo all'impegnativa della mozione, così
almeno le do poi le dovute informazioni, anche perché lei impegna
il Governo regionale ad ottemperare nel più breve tempo possibile a
quanto richiesto, al fine di consentire un'adeguata attività
didattica di laboratorio agli alunni e al personale docente; questa
è l'impegnativa, quindi ovviamente noi ci rifacciamo a questa e le
forniamo poi la risposta che lei richiede.
Visto però che ha esordito anche facendo un ragionamento di
ordine generale, le posso dire che con me sfonda una porta aperta,
anzi, io sono stato criticato recentemente perché ho usato forse un
termine un po' forte nel corso della conferenza stampa
relativamente al fatto che gli Istituti professionali in Valle
d'Aosta sono, rispetto al
trend
delle iscrizioni, in
controtendenza rispetto al trend nazionale, e io mi sono chiesto il
motivo, per cui ho detto: il motivo è che i nostri Istituti
professionali e tecnici non sono scuole di serie B, cioè hanno la
stessa identica dignità dei licei e degli altri percorsi
scolastici, e questa cosa ha sortito poi anche un dibattito
relativamente al fatto che ho usato poi un termine forte, anche
perché il giorno prima avevamo avuto un incontro con un professore,
in particolare, il quale lamentava una certa indisciplina vigente
all'interno della propria classe, diceva: "La mia classe non riesco
a tenerla", e io mi sono permesso di dire a questo professore che
ce ne sono decine di altri che riescono ad interpretare il proprio
ruolo di docenti, che invece non insegnerebbero in nessun'altra
Istituzione o in nessun altro percorso che non fosse un percorso
professionale.
Peraltro, noi possiamo vedere anche i dati - io ho avuto
l'esperienza, adesso l'ha ereditata il collega Grosjacques - per
esempio dell'Istituto professionale alberghiero regionale, che è un
Istituto professionale i cui dati, tra l'altro, per esempio
relativi alle bocciature sono molto ma molto bassi; è una scuola
che riesce ad accompagnare i ragazzi, così come anche gli altri
Istituti professionali riescono spesso a prendersi in carico i
ragazzi dal primo anno e riescono poi ad accompagnarli fino alla
fine del percorso scolastico con successi scolastici anche post
diploma, per cui diversi ragazzi riescono ad entrare nel mondo del
lavoro, compresi quelli che seguono i percorsi IFP, altri si
iscrivono all'Università, tra l'altro con successo, con un
approccio che non è tanto diverso rispetto per esempio ad altri
percorsi, in particolare i licei.
Peraltro, il lavoro che stiamo facendo anche con il collega
Bertschy, per esempio sull'orientamento, va proprio in quella
direzione, cioè cercare di rendere appropriato sin dall'inizio un
orientamento che poi non produca i risultati di cui mi sembrava lei
un po' facesse sintesi nella sua presentazione, cioè di abbandono
scolastico, di cambio in corsa perché, come lei sa, tra l'altro i
cambi in corsa sono estremamente complicati, perché nel momento in
cui si mettono in piedi gli organici, si costituiscono gli organici
di fatto, spesso e volentieri le classi chiudono la loro capienza,
quindi diventa difficile poi magari a gennaio, febbraio o
addirittura a marzo riuscire a cambiare il percorso scolastico e
poter scegliere, per esempio, di indirizzare i propri figli
altrove.
Stiamo quindi lavorando, attraverso quest'iniziativa, che
quest'anno ha avuto, tra l'altro, un buon riscontro, "VDA Orienta",
la cui versione 0 è dell'anno scorso e quest'anno è partita
crediamo anche con grande soddisfazione da parte sia degli studenti
che degli insegnanti e delle famiglie.
Tra l'altro abbiamo appena avuto una Consulta degli studenti, in
cui ci hanno espresso un parere assolutamente favorevole rispetto a
questo tipo di iniziativa, chiedendoci di potenziarla l'anno
prossimo attraverso una serie di migliorie che ci hanno
raccomandato.
Io credo che, rispetto alla questione degli Istituti
professionali, in Valle d'Aosta si stia lavorando non ad una
diminuzione del ruolo del percorso professionale, ma ad una
valorizzazione: tra l'altro molti progetti, adesso penso a
"Montagna 4.0", che è stato recentemente presentato, che è un
progetto che ha visto coinvolti alcuni territori, Carnia, del
Trentino, del Friuli, la Valle d'Aosta, i partecipanti a questo
progetto - l'IPRA e il turistico, per esempio - hanno vinto
addirittura dei premi, confrontandosi con scuole di altre
Istituzioni di altre Regioni e di altri territori, dimostrando
comunque una grande capacità anche di elaborazione di idee. Hanno
vinto proponendo per esempio delle
app
, in accordo
direttamente con le categorie professionali, le associazioni
professionali.
C'erano l'ADAVA, gli incubatori, le associazioni, Confindustria,
eccetera, che hanno anche loro espresso un apprezzamento rispetto a
questo grande lavoro che si fa all'interno degli Istituti
professionali.
Poi, certo, lo sappiamo, e il collega Caveri credo lo possa
insegnare, avendo avuto per due anni e mezzo quella delega,
l'Istituto tecnico professionale è alle volte un po' interpretato
come un luogo in cui... forse più degli IEFP, almeno la percezione
che ho avuto anche con la mia esperienza all'IPRA, dove c'erano i
due percorsi, è interpretato forse più questo come alle volte il
refugium peccatorum
dove le famiglie, magari male orientate
- e si sta lavorando anche sull'orientamento attraverso i tutor
dell'orientamento e attraverso un grosso lavoro che stiamo cercando
di mettere in piedi sin dalle scuole medie - in alcuni casi un po'
li vedono e sono vissuti come luoghi in cui poter mettere magari il
ragazzo che non è indirizzato al percorso liceale.
Noi stiamo cercando di far capire, anche attraverso il salone
dell'orientamento e attraverso una serie di iniziative, che non è
così, che sono percorsi diversi, scelte diverse, che possono
sfociare nella parte professionalizzante al termine del percorso,
ma possono anche essere comodamente dei luoghi di studio e di
pratica anche professionale che possono consentire poi
tranquillamente anche di poter accedere all'Università.
Questo per raccogliere un po' le sue sollecitazioni e per
tranquillizzarla sul fronte della valorizzazione di questi percorsi
scolastici.
Riguardo invece alla mozione di cui all'oggetto, io ovviamente
non sapevo nulla, per cui, come sempre capita, essendo poi le
Istituzioni autonome anche e molto complesse nel mondo della
scuola, mi sono dovuto far fare ovviamente una relazione come credo
se la sia dovuta far fare lei e tra l'altro ho chiesto se era
riconfermata, visto che questa sua mozione era stata presentata la
volta scorsa, quindi se nel frattempo era cambiato qualcosa, ma mi
hanno detto di no, quindi le leggo la nota che mi è stata preparata
e che abbiamo anche discusso alla fine insieme alla maggioranza per
cercare poi di capire che cosa fare.
In riferimento alla mozione di cui all'oggetto, si precisa che
la nota di richiesta per il finanziamento straordinario inerente
all'acquisto di materiale per il funzionamento dei laboratori IEFP
dell'Istituto tecnico professionale regionale Corrado Gex è
pervenuta alla Sovrintendenza agli studi solo nel mese di novembre
2023, dopo un incontro tenutosi a fine ottobre dagli insegnanti
delle discipline elettrico-elettroniche. Nei precedenti anni
scolastici non è pervenuta alcuna richiesta formale di
finanziamento relativa ai laboratori citati nella nota che le ho
detto.
L'Amministrazione, alla luce della richiesta avanzata, ha
contattato tempestivamente la dirigente scolastica per avere un
quadro più approfondito della situazione: si è concordato di
assegnare un primo finanziamento pari a 23.850 euro, al fine di
consentire l'avvio del ripristino dei laboratori e dell'acquisto di
materiali di consumo, come si evince dal preventivo allegato alla
nota dell'Istituzione succitata. Hanno fatto quindi un incontro,
credo, la Sovrintendente o gli uffici con la dirigente e alla fine
hanno concordato di assegnare questo primo finanziamento.
Quindi, mi dicono, che stupiscono - questa è un po' una
considerazione degli uffici - sia la mozione presentata sia
l'articolo successivamente pubblicato su "La Stampa" in data 19
marzo 2024, nel quale si riportano informazioni in merito
all'erogazione del finanziamento che, a differenza da quanto citato
nell'articolo (i fondi non si sono ancora visti - questo lo dico,
anche perché credo che sia qui il giornalista -), è stato liquidato
in due tranche, compatibilmente ovviamente con la cassa che era
stata individuata a fine anno solare. La prima, la più importante,
il 13 dicembre 2023, per un importo pari a 22.565 euro, e la
seconda il 19 febbraio 2024 per un importo pari a 1.285 euro (lei
forse aveva detto 3 mila), richiedendo, come di prassi, la
rendicontazione delle spese effettivamente sostenute prima di
procedere con un ulteriore finanziamento.
Allo stato attuale, me lo confermano ancora oggi,
l'Amministrazione è ancora in attesa della rendicontazione della
spesa effettuata, così come precisato nel provvedimento
dirigenziale di approvazione del finanziamento e nella lettera di
comunicazione inviata all'Istituto nel mese di dicembre 2023. C'era
scritto che la prima tranche doveva essere rendicontata, pare che
non ci sia.
Alla luce di quanto sopra riportato, non si ritiene necessario
accogliere la mozione, in quanto gli uffici competenti hanno già in
carico l'istanza della scuola e la dirigente scolastica stessa,
sentita per le vie brevi, ha confermato la ricezione dei fondi,
volti a garantire continuità alle attività di laboratorio del
percorso triennale fino alle vacanze estive. Queste sono le
considerazioni che fa la dirigente.
Poi mi danno una serie di informazioni che possono essere utili:
la dirigente ha aggiunto, in quest'interlocuzione che abbiamo avuto
per preparare la risposta, che l'Istituzione scolastica sta
organizzando numerose attività finanziate con fondi PNRR rivolti
alle studentesse e agli studenti al fine di attivare azioni di
prevenzione e contrasto alla dispersione scolastica, di potenziare
competenze esterne multi linguistiche e di ridurre il divario di
genere.
In particolare, per ampliare l'offerta formativa rivolta agli
studenti del percorso triennale "OELE", verranno attivati, già a
partire da quest'anno scolastico, corsi finalizzati alla
certificazione del rischio elettrico. Gli stessi studenti potranno
inoltre partecipare a corsi per il conseguimento della patente
europea del computer e al laboratorio per la produzione di
audiovisivi con tecnologie digitali. Queste sono informazioni in
più che, tra l'altro, sono utili anche a me per capire la
moltitudine di attività che vengono fatte e anche come vengono
impiegati i fondi PNRR.
Le chiederei cortesemente, alla luce di quanto le ho
rappresentato, di ritirare la mozione; diversamente, ci asterremo
per i motivi che le ho elencato.
Presidente -
Ci sono altre prenotazioni? Consigliere
Perron, ne ha facoltà.
Perron (LEGA VDA) -
Per secondo intervento. Assessore,
partiamo dall'aspetto specifico: lei adesso mi dice, praticamente
riassumendo, che c'è un problema interno, non hanno ancora
rendicontato, quindi questi soldi non sono ancora arrivati per quel
motivo. Che sia chiaro che questo tipo di mozioni non sono certo
fatte per attaccare il suo apparato o coloro che lavorano,
l'intento è quello di sensibilizzare però il livello politico che è
il vostro, perché se in questo caso c'è stato un mancato
rendiconto... io adesso non lo so, tra l'altro non è nemmeno dalla
nostra parte che si è parlato con i giornalisti che avranno preso o
dalla mozione depositata o avranno fatto un accertamento per loro
conto, in questo caso non siamo noi che abbiamo parlato con i
giornalisti di questo, non che ci sia nulla di male a parlare con i
giornalisti, ci mancherebbe, però, tra l'altro, io sono notorio
proprio per essere una tomba, quindi non sono proprio io. L'ho
letto sul giornale e mi dico: tra tutti quanti spingiamo nella
direzione di far arrivare questi soldi perché a noi risulta, glielo
ridico di nuovo - se poi la dirigente la vede diversamente non lo
so... vedranno loro -, ma a noi hanno segnalato che questi soldi
servono proprio per tutta una serie di meccanismi, tra cui
l'aumento dei prezzi di quasi tutto a cui abbiamo assistito negli
ultimi anni, che mette in difficoltà i professori del laboratorio a
fare le cose più semplici, però a questi ragazzi va insegnato.
Io la invito nuovamente, Assessore, e a questo punto faccia un
salto fino lì, conviene anche a lei per immagine politica, vada a
fare due chiacchiere con i colleghi del laboratorio e magari tra
tutti si riesce a capire dove sta l'inghippo.
Noi abbiamo portato sul tavolo, i giornalisti hanno fatto il
loro dovere portandolo a livello di cronaca, a questo punto però a
livello politico, se a livello burocratico ci sono dei
rallentamenti, prenda lei in mano la questione e, per quanto è
possibile alla politica, perché non è che possiamo sforare, sennò
abbiamo sforato lo stato di diritto, ma per quello che può fare, se
può spingere un po' di più sul livello burocratico lo faccia,
perché le possiamo assicurare che ce n'è assolutamente bisogno.
Sul resto, non le nascondo che avrei gradito anche qualche
considerazione un po' più in generale sulla questione Istituti
tecnico-professionali, cioè come la vedete voi questa riforma a
livello nazionale? È vero che non era incluso nella domanda, per la
carità, però lei è Assessore e su questo tema...
Andremo avanti nelle audizioni in Commissione, a questo punto la
sentiremo e ci dirà lì che cosa pensa della riforma nazionale, di
come verrà recepita e poi sul DEFR l'avete scritto voi che vanno
riformati. Poi lei mi dice che sono tante belle attività e che
lavorano bene, ma io su questo non ho dubbio, dico che ci va una
riforma a livello politico, ma non lo diciamo solo noi, lo avete
scritto voi per tre anni di fila e il quarto avete detto: "Adesso
aspettiamo quella nazionale". Quella nazionale c'è, vi ripeto, cosa
volete fare? Non si ha risposta.
Ce l'avremo nelle audizioni, a questo punto.
Per il resto, che cosa vuole che dica? A questo punto ritiriamo
la mozione, perché se mi dice che è un problema di tipo
burocratico, noi il nostro dovere l'abbiamo fatto. Faccia un salto
fino lì e veda un po' se riesce a dare la spinta necessaria, perché
queste persone hanno bisogno e devono insegnare nel modo corretto e
servono dei fondi.
Ritiriamo quindi la mozione e poi la sentiremo in audizione
allora sulla questione della riforma professionale.
Presidente -
La mozione è ritirata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK