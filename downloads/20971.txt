Consiglio Regionale della Valle d'Aosta - Oggetto del Consiglio n. 955 del 17 novembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 955 del 17 novembre 2004 - Resoconto
OGGETTO N. 955/XII - Funzionamento della Direzione regionale del
lavoro in seguito al trasferimento di funzioni alla Regione.
(Interrogazione)
Interrogazione
Premesso:
- che il D.Lgs 183/2001 ha disciplinato il trasferimento di
funzioni in materia di lavoro alla Regione Valle d'Aosta e che il
D.P.C.M. del 20 luglio u.s. ne regolamenta l'applicazione,
individuando i beni e le risorse finanziarie, umane e strumentali
oggetto del trasferimento;
ciò premesso, i sottoscritti Consiglieri regionali
Interrogano
l'Assessore delegato per sapere:
1. quante sono le unità di personale, attualmente in servizio
presso la direzione regionale del lavoro o presso le sezioni
circoscrizionali per l'impiego e per il collocamento in
agricoltura, che hanno inoltrato domanda di trasferimento ai ruoli
regionali entro i termini previsti dal D.P.C.M. di cui in
premessa;
2. quali modalità e quali tempistiche intende adottare per
ottemperare alle norme di cui in premessa, con particolare
riferimento all'organizzazione logistica degli uffici, alle risorse
finanziarie necessarie per mantenere le strutture e ai futuri
ruoli, livelli e responsabilità dei dipendenti che hanno optato per
il trasferimento;
3. come prevede di organizzare il raccordo tra le nuove
funzioni che saranno assunte dall'amministrazione regionale con
quelle già svolte dall'agenzia del lavoro.
F.to: Tibaldi - Lattanzi
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Per quanto la prima domanda, cioè quante
sono le persone che hanno presentato domanda di trasferimento, il
decreto legislativo n. 183/2001 prevedeva che venisse trasferito il
70% del personale assegnato al settore politiche del lavoro della
Direzione regionale del lavoro e alle sezioni per l'impiego, con
una variazione in più o in meno pari al 5%; di conseguenza, il DPCM
20 luglio 2004 ha individuato in 41 unità il contingente sul quale
calcolare il 70% e in ogni caso avrebbero potuto transitare alla
Regione da un minimo di 27 persone ad un massimo di 31. Le domande
presentate sono state 28, per cui tutto il personale che ha
manifestato la volontà di transitare in Regione potrà farlo e non
sarà necessario fare alcuna graduatoria da parte del Ministero del
lavoro e delle politiche sociali per individuare i dipendenti da
trasferire alla Regione. La ripartizione del personale che ha
presentato domanda è la seguente: della Direzione regionale del
lavoro di Aosta hanno presentato la domanda 6 persone su 12,
chiedendo di transitare in Regione dallo Stato; della
Circoscrizione per l'impiego di Aosta 12 unità su 14 hanno chiesto
di passare alla Regione; della Circoscrizione per l'impiego di
Morgex 4 unità su 4; nella Circoscrizione di Verrès 6 unità su
10.
Per quanto riguarda le modalità e le tempistiche da adottare per
ottemperare alle norme che sovrintendono il trasferimento, con
particolare riferimento all'organizzazione logistica degli uffici,
alle risorse finanziarie e quant'altro, il comma 1 dell'articolo 37
della legge regionale n. 7/2003 fissa un termine di 4 mesi dalla
data di pubblicazione del DPCM, avvenuta il 5 ottobre 2004, quindi
il termine per rendere operative le strutture organizzative già
individuate all'interno della legge n. 7/2003 è il 4 febbraio 2005.
Va detto che, contestualmente e sempre entro il 4 febbraio, il
Ministero del lavoro e delle politiche sociali, di concerto con il
Ministero dell'economia e delle finanze, deve con un proprio
decreto provvedere all'individuazione delle risorse umane,
strumentali e finanziarie da assegnare alla Regione Valle d'Aosta.
Non nutriamo preoccupazioni sul fatto che il Ministero provveda nei
tempi previsti in quanto ormai il procedimento è avviato.
Per quanto concerne le risorse finanziarie, il DPCM e il decreto
n. 183/2001 prevedono l'assegnazione alla Regione del 95% delle
risorse che il Ministero del lavoro spendeva per l'esercizio delle
funzioni trasferite per spese generali di funzionamento e spese per
il personale. A queste risorse finanziarie, che dovranno essere
individuate da un decreto ministeriale, si aggiungono risorse
presenti nel bilancio regionale nell'ambito del piano operativo
regionale (POR), che alla misura "A1", relativa all'organizzazione
dei servizi per l'impiego, prevede risorse specifiche per l'avvio
dei nuovi servizi per l'impiego. Su questo nel POR sono previste
risorse, per gli anni 2005 e 2006, di € 1.600.000, parzialmente
disponibili per l'avvio dei servizi per il lavoro; poi vi sono
anche dei fondi statali per il potenziamento dei servizi per
l'impiego, previsti dal comma 5 dell'articolo 117 della legge n.
388/2000 e sulla legge nazionale vi sono € 205.000 a
disposizione.
Per quanto riguarda la logistica, al momento si prevede il
mantenimento della presenza sul territorio secondo l'attuale
organizzazione con la trasformazione delle sedi circoscrizionali
per l'impiego in centri per l'impiego, però le sedi rimangono
quelle di Verrès, Aosta e Morgex.
Per quanto concerne l'inquadramento del personale, la legge
regionale n. 7/2003 all'allegato A prevede delle tabelle di
equiparazione fra i livelli di inquadramento nell'ambito dello
Stato e l'equivalente livello in ambito regionale. Per quanto
riguarda l'attribuzione di responsabilità, l'intento è quello di
valorizzare l'esperienza professionale del personale che verrà
trasferito, esperienza che è qualitativamente coerente con la nuova
gamma di funzioni da avviare.
Si segnala che è in atto un processo di analisi e studio del
nuovo assetto organizzativo del Dipartimento delle politiche del
lavoro. Vorrei sottolineare come sia stata fatta, in presenza mia e
del Direttore dell'Ufficio regionale del lavoro, una riunione con i
dipendenti del Ministero nello scorso mese di ottobre, che è stata
l'occasione di un primo contatto e per indicare alcune linee guida
di carattere generale. L'orientamento quindi è quello di partire
dall'"architettura" organizzativa disegnata dalla legge n. 7 per
quanto riguarda la programmazione delle politiche del lavoro e la
gestione dei servizi territoriali. Si tratta poi di procedere a un
processo di ricognizione delle professionalità disponibili, di
individuare i nuovi servizi che devono essere attivati, anche
perché in materia di politiche del lavoro vi sono state notevoli
modificazioni anche sul piano legislativo. In ogni caso vi è la
volontà di accompagnare e supportare la fase di avvio dei centri
per l'impiego, favorendo l'integrazione di questi servizi con i
servizi di base e con i servizi specialistici sul territorio e le
funzioni centralizzate, attraverso interventi formativi, seminari,
lavori di gruppo, elaborazione di "standard" di servizio. La
volontà è quella di fare un processo di integrazione fra i due
momenti organizzativi che sia il più partecipato possibile, quindi
con il coinvolgimento degli interessati e in termini anche
propositivi, nel senso che i dipendenti del Ministero del lavoro
hanno maturato una lunga esperienza di rapporto territoriale
rispetto alle politiche del lavoro... e tenendo conto di avviare
delle fasi sperimentali con successive verifiche. Sappiamo che
mettere insieme organizzazioni di tipo diverso con culture
aziendali diverse è un processo complesso, ma vogliamo farlo
cercando di coinvolgere nel miglior modo il personale interessato,
perché l'obiettivo comune è quello di avere dei servizi che
funzionano meglio, con dei dipendenti pubblici che siano motivati a
rispondere alle esigenze di un mercato del lavoro, che è
particolarmente sollecitato, soprattutto in questo ultimo
periodo.
Ultima domanda:
"come prevede di organizzare il raccordo tra
le nuove funzioni che saranno assunte dall'Amministrazione
regionale con quelle già svolte dall'Agenzia del lavoro"
.
Riprendendo le cose dette, nella legge vi è già un'"architettura"
organizzativa generale che prevede un dipartimento al cui interno
sono collocate due strutture organizzative: una con finalità
prevalenti di programmazione nel campo delle politiche del lavoro e
della formazione professionale - per intenderci, l'attuale Agenzia
del lavoro - e una nuova struttura da costituire, che riguarda la
funzione di erogazione di servizi all'utenza, lavoratori ed imprese
con unità decentrate sul territorio, questa sarà la struttura dei
servizi territoriali per l'impiego. Il disegno organizzativo di
dettaglio è in corso di preparazione, ci avvaliamo dell'esperienza
dei membri del Comitato tecnico dell'Agenzia del lavoro provenienti
da esperienze che sono "formate" nel Trentino Alto Adige, che ha
già avuto il trasferimento di funzioni tempo fa, e l'obiettivo è
quello di integrare i vari servizi nell'interesse dell'utenza, ma
anche per valorizzare le professionalità presenti evitando
duplicazioni di funzioni, che devo dire sono estremamente limitate.
L'impegno è quello di rispettare il termine del 4 febbraio,
confidando che il procedimento amministrativo collegato al decreto
ministeriale segua i tempi naturali; ma ripeto che i funzionari
dell'Assessorato e quelli dei Ministeri sono in contatto per
adempiere a questa questione. L'obiettivo che ci poniamo quindi è
quello di partire con le assunzioni a partire dal 4 febbraio
2005.
Si dà atto che dalle ore 12,06 presiede il Vicepresidente
Lanièce.
Presidente - La parola al Consigliere Tibaldi.
Tibaldi (CdL) - L'Assessore ha illustrato approfonditamente le
intenzioni della Regione in merito a questo trasferimento dallo
Stato alla stessa Regione delle funzioni in materia di lavoro e
soprattutto per quanto riguarda l'organizzazione futura delle
risorse umane e finanziarie e anche della logistica dei servizi che
verranno resi all'utenza da questi uffici. Il 4 febbraio
rappresenta una "data spartiacque", perché è una data che è stata
prevista dai provvedimenti legislativi emanati dai vari organi
competenti; l'Assessore ha citato la legge n. 7/2003, si può citare
anche il DPCM del 20 luglio scorso, che fissa una scadenza
analoga.
Abbiamo preso atto delle intenzioni, Assessore; la nostra
attenzione si concentrerà ora sui dettagli di questo disegno
organizzativo che lei oggi ci ha abbozzato, anche se in maniera
strutturata. Il nostro interesse qui manifestato in sede politica
coincide con le aspettative, le preoccupazioni, un minimo di ansia
anche comprensibile di tali dipendenti, di queste 28 persone che,
nei limiti dei contingenti fissati dai provvedimenti legislativi,
transiteranno dai ruoli statali ai ruoli regionali. Ci auguriamo
che effettivamente queste loro capacità e professionalità, che sono
state finora espresse in termini di servizio sotto l'egida del
Ministero, possano essere un domani espresse attraverso le nuove
funzioni regionali o i nuovi colori regionali che vestiranno. Si
tratta di mansioni di responsabilità, di livelli, di ordini di
servizio, di "compatibilizzare" le funzioni regionali con le future
funzioni ministeriali che transiteranno in capo a questi nuovi
uffici. Chiederei all'Assessore, visto che ha dato in buona parte
lettura del documento, di avere una copia dello stesso, per
approfondire l'argomento, visto che mi sono appuntato alcune cose,
ma non sono riuscito, data la velocità con cui ha esternato i vari
passaggi, a segnarmi alcuni dati significativi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK