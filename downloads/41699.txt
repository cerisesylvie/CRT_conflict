Consiglio Regionale della Valle d'Aosta - Oggetto del Consiglio n. 833 del 11 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 833 del 11 luglio 2019 - Resoconto
OGGETTO N. 833/XV - Interpellanza: "Strategie adottate nel
tavolo di lavoro con il Ministero dei trasporti per la soluzione
delle problematiche riguardanti l'autostrada valdostana".
Rini (Presidente) -
Alla presenza di 29 colleghi,
iniziamo i lavori.
Siamo al punto 27 all'ordine del giorno. La parola al
Vicepresidente Distort per l'illustrazione.
Distort (LEGA VDA) -
Buongiorno a tutti i colleghi e le
colleghe.
Riprendiamo di nuovo l'autostrada. Dopo il precedente punto 2.01
della mattinata di ieri, ritorniamo sull'argomento dell'autostrada
e guardo, in questo momento, la figura del Governo che penso
risponderà a questa interpellanza - l'Assessore Bertschy - con uno
sguardo che percepisce che l'argomento è croce e delizia, come
avveniva nella Traviata. Il discorso è questo: croce e delizia.
Delizia, perché parliamo di un'eccellenza, la via maestra di
accesso all'intero territorio della Valle d'Aosta. Croce, perché
questa via maestra di accesso è la più cara nel comparto, è oggetto
di frequentissimi lavori e, in più, è percorsa da molti, quindi
sotto questo punto di vista finisce per essere molto spesso oggetto
di discussione.
Io ho redatto questa interpellanza partendo da una notizia degli
organi di stampa. La notizia riportava - e l'ho letta come immagino
l'avranno letta tantissimi valdostani, con tanto piacere - di un
accordo, di un incontro, di un tavolo stabilito tra il Governo
regionale e il Ministero per quanto riguarda la definizione di una
serie di criticità, tra cui i costi autostradali. Riprendo
esattamente le parole riportate dagli organi di stampa, citate,
secondo quanto dicono gli stessi, dal Presidente Fosson e
dall'Assessore Luigi Bertschy: "
Sono già in corso costruttivi e
proficui contatti con i vertici della società per un'integrazione
tariffaria strutturale, affinché l'autostrada torni ad essere un
motore di sviluppo e non un ostacolo alle attività economiche, in
sinergia con le esigenze e le potenzialità del nostro
territorio
". Questa è un'ottima notizia, per la quale
giustamente, ovviamente come qualunque valdostano, io sento il
bisogno di avere approfondimenti.
In più, nella mia interpellanza ho fatto presente che negli
ultimi mesi abbiamo assistito a un proliferare di cantieri. Nel
precedente intervento di ieri mattina, Assessore, lei ha già dato
alcune spiegazioni, e va bene, è comunque normale che per ottenere
un servizio bisogna che questo sia mantenuto. Dal punto di vista
dell'edilizia, "mantenuto" vuol dire che vengano svolti dei lavori,
delle opere di manutenzione e questo presuppone la presenza di
cantieri. È tutto comprensibile, però lei capisce che è
estremamente importante che l'utente scelga comunque il transito
autostradale per abbreviare i tempi di percorrenza e per avere un
flusso più "fluido" del traffico e del transito. È chiaro che il
cantiere crea un impedimento.
Su questo impedimento, a nome di tutti gli utenti, in qualche
modo mi viene da chiedere: non possiamo creare un rapporto con la
Società Autostrade tale per cui i cantieri possano essere
disciplinati in numero e in tempo di permanenza. Riprendo la logica
comune di tutte le persone, ad ogni livello culturale, il cui
pensiero è di dire: "Nel momento in cui ci sono dei cantieri, e
quindi ci sono delle interferenze, dei disagi nel transito, non
avrebbe senso pensare ad una revisione della tariffa
autostradale?". Su tutto questo, siccome noi siamo amministrazione
pubblica - e l'amministrazione pubblica procede per atti -, mi
chiedo quali atti sono stati prodotti per andare ad affrontare
questi temi, quindi: tariffe autostradali, definizione e
regolamentazione dei cantieri autostradali.
Piccola nota che aggiungo, più per coloritura che per altro:
facendomi eco della voce di tantissimi valdostani, io dico che è da
circa 35 anni che ho la patente ed è da circa 35 anni che percorro
il tratto A5 Aosta/Torino; è chiaro che non sono un elemento
statistico, ma sta di fatto che nella mia memoria io non ho un
tragitto Aosta/Torino-Torino/Aosta senza un cantiere. Parliamo
chiaramente di 35 anni fa quando lei, Assessore, era impegnato in
ben altre attività, però è comunque chiaro che l'autostrada in
Valle d'Aosta, fondamentalmente come unica via di accesso, ha
bisogno di essere trattata con estrema attenzione. Proprio per
questo è croce e delizia.
I miei punti, le mie domande, che ripeto per chi non avesse il
testo davanti, sono: con quale strategia intenda procedere, nel
tavolo di lavoro con il Ministero, il Governo regionale; quali
siano gli elementi dei "costruttivi e proficui contatti con i
vertici della società" posti in atto, così come accennato dagli
organi di stampa ed i relativi tempi di attuazione; se, in merito
ai cantieri in premessa, il Governo regionale, direttamente o
attraverso i suoi rappresentanti in Cda, abbia preso posizione con
iniziative formali e, in caso, quali siano stati gli esiti e quali
siano gli attuali intendimenti.
Presidente -
La parola all'Assessore Bertschy per la
risposta.
Bertschy (AV) -
Buongiorno a tutti. Grazie collega
Distort per il solito approccio costruttivo della minoranza,
costruttivo rispetto al tema.
Partirò un po' da lontano, mettendo in evidenza tutte le
criticità di questa prima parte di lavoro in qualità di Assessore
ai trasporti. Sul tema dell'autostrada, anche in questi mesi, le
cose si sono sviluppate in maniera propositiva da parte nostra, ma
non ancora con una chiarezza assoluta. Se c'è chiarezza rispetto
alle deleghe di tutti questi anni sulla ferrovia piuttosto che
sullo stesso aeroporto, il tema dell'autostrada è sempre stato
confinato all'interno della Presidenza più come delega rispetto a
una società partecipata, non proprio come una delega operativa
politica su un'infrastruttura di fondamentale importanza - e lo
abbiamo visto in una fase di criticità venti giorni fa - per la
nostra Regione.
È una struttura di fondamentale importanza, che forse ha
compensato anche la mancanza delle altre infrastrutture, tant'è
vero che questa via di traffico internazionale - ancora prima che
nazionale e regionale - è stata un po' l'unica via in questi tanti
anni di sviluppo della nostra comunità. La rete ferrata ha
dimostrato tutti i suoi limiti e la viabilità aerea ancora di
più.
Su questo, in questi mesi, un po' alla volta mi sono ritagliato
uno spazio. Non c'è una delega diretta legata all'autostrada, c'è
una delega ai trasporti e, in questo senso, ho acquisito piano
piano la competenza per trattare il tema e per uscire un po' da
quello che credo tutti abbiamo fatto in questo Consiglio regionale:
parlare di autostrada e parlare di pedaggi, oppure parlare di
autostrada che voleva dire parlare di pedaggi. L'abbiamo fatto in
tanti all'opposizione, anche in maniera insistente. Il problema che
tutti abbiano in mente è quello del costo dell'autostrada, ma forse
politicamente e strategicamente ci siamo un po' tutti dimenticati
che l'autostrada è un'infrastruttura gestita con due società
diverse: una con una fortissima presenza legata al sistema del
tunnel e l'altra un socio privato che gestisce da tanti anni il
tratto che sale dalla Bassa Valle all'Alta Valle. Dico questo
perché la nostra è sempre stata una logica anche un po' da
oppositori, una logica un po' più strategica per dire cosa si fa
insieme, all'interno di questa società, per sviluppare e guardare
oltre, anche in termini di ragionamenti futuri di investimento,
rispetto alle attuali infrastrutture. Nei
dossier
che io ho
trovato non ho visto grande traccia.
Rispetto a questo, quello che abbiamo cercato di fare in questo
primo periodo è stato capire, piano piano - anche perché vanno
recuperati dei rapporti -, cosa il socio privato ha voglia di
sviluppare in Valle d'Aosta: evidentemente
business
, ci sta,
ma l'interesse generale per costruire assieme a noi dei percorsi
per il futuro è da verificare.
La situazione delle due autostrade è anche molto differente. Una
è di recente costruzione, porta con sé grandi costi di costruzione,
che pesano in maniera pesante sui bilanci e sul piano
economico-finanziario della società. La società RAV, se non avesse
quell'appesantimento, sarebbe una società che oggi andrebbe già a
produrre dell'utile, mentre, una volta realizzato il suo bilancio,
con gli ammortamenti e i costi che ci sono sulla struttura, questo
non avviene. Sull'altra tratta, invece, quella della Bassa Valle,
oggi vediamo brillanti risultati della società ma, allo stesso
tempo, abbiamo davanti circa 11-12 anni ancora di concessione con
un'infrastruttura che diventa sempre più vecchia e avrà sempre più
bisogno di investimenti, e con un tracciato autostradale che è
rimasto quello del dopoguerra, in termini di pensiero, con tutti i
suoi limiti e con tutte le sue criticità evidenziatesi anche in
quest'ultimo periodo.
Per estremizzare, quello che abbiamo visto quindici giorni fa,
nel weekend in cui si è creato l'ingorgo più importante, è il
risultato di una situazione estrema, ma vi posso raccontare di
tanti weekend in Bassa Valle dove le code ci sono da tempo e si
soffrono da tempo, perché purtroppo poi, quando la gente rientra
dalle valli, soprattutto nei weekend più caldi, questo accade, e
alle volte accade in maniera più complicata.
Con questa premessa le risposte saranno un po' più veloci, per
dire che avrei il piacere, a nome del Governo e della maggioranza,
di aprire una nuova fase di rapporti, il che non vuol dire sedersi
ad un tavolo, ma avere dei rapporti, con idee e con precisi mandati
da assegnare ai nostri rappresentanti in Consiglio di
amministrazione, i quali non devono subire delle situazioni, ma
devono esercitare, attraverso un mandato preciso del Consiglio
regionale, le azioni che noi vorremmo veder sostenere all'interno
di questi Cda.
Prima domanda: "
con quale strategia intenda procedere nel
tavolo di lavoro con il Ministero
". La strategia è cercare di
portare al tavolo politico di discussione del socio, di una società
e dell'altra, le nostre necessità, che sono: sviluppare delle
strategie di qualità dei servizi delle società autostradali; di
riduzione dei costi dei pedaggi, evidentemente, abbiamo fatto delle
analisi e abbiamo proposto, in questo senso, delle nostre
proiezioni, anche di tipo finanziario; tutto questo passa per la
revisione dei piani economico-finanziari, oppure per altre
valutazioni. La strategia ha degli obiettivi che assegneremo anche
ai nostri Consiglieri di amministrazione. Abbiamo chiesto,
soprattutto per la RAV, una prima riunione con il Ministero, in
forma congiunta tra i due soci. Faremo la stessa cosa nel prossimo
periodo con la SAV.
Seconda domanda: "
quali sono gli elementi dei "costruttivi e
proficui contatti con i vertici della società" posti in atto, così
come accennato dagli organi di stampa ed i relativi tempi di
attuazione
". Il primo elemento concreto è che, dopo aver subito
l'ennesima sconfitta al Tar rispetto alla richiesta di aumento dei
pedaggi, questi non verranno applicati nell'immediato, proprio
perché si è aperto - e parlo della RAV - un tavolo di confronto tra
i due soci, che permette, in questo momento, di non vedere
semplicemente l'esecuzione di una sentenza. C'è la disponibilità da
parte del socio a valutare un percorso, ma non sappiamo se ci
porterà a un risultato. È chiaro che abbiamo definito l'obiettivo,
ma non sappiamo se ci porterà a un risultato, però nel frattempo
questo ci mette nella condizione di poter dialogare e riaprire una
porta che in questi anni abbiamo visto chiusa. Rispetto a questo,
stiamo facendo alcune proposte e vedremo, rendiconteremo
sicuramente il nostro lavoro da qui a settembre alla Commissione
consiliare competente.
Infine sui cantieri avete ragione, anzi, dall'opposizione avete
assolutamente ragione di sollevare il problema. Il problema è che
per il 2020 sicuramente noi chiederemo, attraverso i nostri
Consigli di amministrazione, una pianificazione puntuale del lavoro
dei cantieri autostradali. Per quest'anno io sono entrato in corsa
e quello che era pianificato era pianificato, soprattutto questi
grandi interventi sulle gallerie. Si sta intervenendo sulle
gallerie a salire e verrà ribaltato poi a scendere nell'autunno.
Sono interventi che da un lato garantiscono la sicurezza delle
persone, ma che d'ora in avanti verranno pianificati all'interno di
una viabilità regionale.
Come dicevo prima, piano piano io sto cercando di acquisire una
competenza e una delega maggiori affinché tutto questo venga
contestualizzato in un piano di viabilità e non semplicemente in
piani di settore dove ognuno guarda al proprio intervento, senza
una dinamica di tipo generale.
Presidente -
La parola al Vicepresidente Distort
per la replica.
Distort (LEGA VDA) -
La ringrazio, Assessore, per le
precisazioni date. È chiaro che ci troviamo di fronte a due
livelli: un livello è quello generale di gestione di quel discorso
estremamente ampio dei rapporti con il Ministero e con le società
per la ridefinizione di tariffe autostradali riguardo alla condotta
ordinaria; l'altro tema è quello relativo ai cantieri.
In merito ai cantieri, mi permetto di sottolineare che comunque
è una realtà più immediata - mi corregga se sbaglio - in cui si può
lavorare e si può incidere in maniera più diretta, perché non
entriamo nello statuto generale, nella conduzione generale
ordinaria delle condizioni contrattuali, ma entriamo, nello
specifico, sul fatto che ci sia un servizio per cui è previsto un
pagamento, è prevista una tariffa, ci sono condizioni economiche
che comunque in quel momento vengono messe in difficoltà.
Chiaramente non sto ad insegnare ai gatti ad arrampicarsi, ma dico
per esperienza e per deformazione professionale che i cantieri
hanno anche una condotta: ogni cantiere viene avviato attraverso un
contratto. I tempi, i modi, la presenza del personale, l'utilizzo
dell'area, le interferenze con aree esterne, soprattutto in caso di
corsie di utilizzo, è tutto disciplinato e viene disciplinato di
volta in volta. Sono appalti esterni, quindi io veramente invito a
lavorare, per quanto possibile.
Avevo chiesto anche se ci fossero stati degli atti: per questi
chiedo poi eventualmente se possiamo aggiornarci in seguito, al
fine di poter avere quelli avviati sinora, anche per questo tema
della gestione dei cantieri, dei Cda, come la Regione ha agito in
questi tempi.
Concludo semplicemente con un'osservazione che sicuramente, da
un certo punto di vista, entra nella dinamica politica e può essere
vista come un attacco, un affondo su un fianco che lei, Assessore,
lascia scoperto. Ciò non toglie che il mio spirito costruttivo
rimane in atto, ma "essere costruttivi" vuol dire anche saper
osservare, saper incidere, così come il medico - e ne abbiamo due,
in quest'Aula - pietoso fa la ferita cancerosa. Saper incidere e
saper ferire per curare una ferita è una dimensione importante.
Io le ricordo semplicemente questo: "
Comunicato stampa del
Gruppo Union Valdôtaine Progressiste del 14 settembre 2018. Mentre
il Governo italiano sta per ridiscutere le concessioni
autostradali
- spiegano i Consiglieri dell'UVP -
è il
momento di rivedere anche le nostre, mettendo in discussione il
modello delle concessioni delle società RAV e SAV, un modello che
ha generato pedaggi esageratamente costosi, che hanno danneggiato
il territorio, i suoi abitanti, gli operatori commerciali e i
flussi turistici. La strada per ridurre i pedaggi c'è, basta solo
percorrerla
".
Assessore Bertschy, lei era tra quelli che hanno composto questo
comunicato stampa. Lo prenda come sprone, lo prenda come affondo,
lo prenda come tifoseria. Io le dico: eserciti il ruolo che sta
svolgendo per portare avanti, per ottemperare a quanto avete detto
quasi un anno fa.
Presidente -
Ha chiesto la parola la collega
Morelli, per cosa?
Morelli (AV) -
Merci, madame la Présidente. Buongiorno a
tutti. Per chiedere una sospensione per una riunione di
maggioranza.
Presidente -
Il Consiglio è sospeso.
La seduta è sospesa dalle ore 9:27 alle ore 10:18.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK