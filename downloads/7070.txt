Consiglio Regionale della Valle d'Aosta - Oggetto del Consiglio n. 1573 del 23 ottobre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1573 del 23 ottobre 1985 - Resoconto
OGGETTO N. 1573/VIII - NECESSITA' DI SALVAGUARDARE IL
PATRIMONIO ARCHEOLOGICO ESISTENTE IN FREGIO ALLA COSTRUZIONE DI UN
PARCHEGGIO PLURIPIANO IN AOSTA. (Interpellanza).
PRESIDENTE
: Do lettura del testo dell'interpellanza in
oggetto:
INTERPELLANZA
I lavori di costruzione del parcheggio pluripiano da realizzarsi
nell'ambito territoriale del Comune di Aosta e più precisamente
nell'ex area Rizzardi, in fregio a Via Carrel, hanno subito ritardi
che non possono essere ulteriormente tollerati anche perchè per
tutto il periodo estivo il cantiere è rimasto pressoché inattivo
con gravi conseguenze non solo sui tempi di realizzazione ma anche
sotto il profilo dell'inevitabile lievitazione dei costi..
A prescindere da questo aspetto peraltro preoccupante esiste un
altro elemento che non può destare perplessità e sconcerto,
trattandosi di lavori che vengono effettuati praticamente a ridosso
di un tratto consistente dell'antica cinta delle mura romane.
Ora lo scavo ed alcuni interventi di contenimento sfiorano
addirittura se non intaccano le fondazioni delle mura in questione
in quanto realizzati a pochissima distanza (1-2 metri) ed in
contrasto con quelle che sono le disposizioni vigenti in materia
che, benchè risalenti al lontano 1939, hanno tuttora la loro
validità.
Infatti l'art. 21 della legge 1° giugno 1939 n. 1089 (Tutela
delle cose di interesse storico ed artistico) precisa che vengono
messe in atto delle competenti autorità tutte le misure atte "ad
evitare che sia messa in pericolo l'integrità delle cose immobili
soggette alle disposizioni della presente legge, ne sia danneggiata
la prospettiva o la luce e ne siano alterate le condizioni di
ambiente e di decoro".
Ora parte di queste prescrizioni sono state apertamente violate
per cui anche ad un occhio disattento ed inesperto non può sfuggire
come non siano stati perlomeno turbati gli equilibri ambientali e
di tutela delle vestigia romane di cui trattasi.
A prescindere da queste considerazioni, che possono avere
implicazioni di altra natura, si vocifera altresì di una possibile
variante tendente a modificare in maniera sostanziale
l'impostazione del progetto iniziale con la costruzione di un
edificio destinato a stazione dei pullman in contrasto con la
previsione di realizzare non solo il parcheggio ma anche i relativi
servizi nei piani sotterranei.
E' evidente che una simile eventualità potrebbe compromettere in
maniera definitiva l'assetto dell'intero comparto archeologico con
danni di incalcolabile gravità sul piano della conservazione e
della valorizzazione del patrimonio archeologico cittadino.
Tutto ciò premesso i sottoscritti Consiglieri
regionali
INTERPELLANO
l'Assessore competente per conoscere:
a) i motivi del grave ritardo determinatosi nei lavori di
costruzione del parcheggio pluripiano sito in Aosta in fregio alla
Via Carrel;
b) se esiste una specifica autorizzazione del Sovraintendente
regionale ai Beni Culturali ed Ambientali per la costruzione del
predetto parcheggio ad una distanza che non può essere considerata
di rispetto delle mura romane (in armonia con quanto tassativamente
prescritto dall'art. 21 della legge 1° giugno 1939 n. 1089) ed in
caso affermativo quale sia il tenore dell'autorizzazione
stessa;
c)
se sia stato comunque sentito, all'atto
dell'approvazione del progetto o all'inizio dei lavori, il parere
del funzionario regionale responsabile del servizio archeologia ed
in caso affermativo quale sia il contenuto del parere
stesso;
d) se i lavori siano stati controllati durante la loro
esecuzione da addetti al servizio archeologico regionale, come
avviene, in analoghe circostanze ed in presenza o in prossimità di
reperti archeologici, per i cantieri interessati alla realizzazione
di opere e strutture ad uso privato;
e) se corrisponde a verità l'ipotesi di una eventuale modifica
al progetto iniziale con la costruzione fuori terra di un edificio
destinato a palazzina per i servizi della stazione dei pullman;
f) quali provvedimenti intende adottare in merito la Giunta
regionale per effettuare un controllo statico sulla stabilità delle
mura romane e sugli eventuali danni subiti onde porre in atto tutte
le misure atte a salvaguardare l'integrità dei reperti archeologici
in questione;
g) se la Giunta regionale, su conforme parere del Sovrintendente
regionale ai Beni Culturali ed Ambientali, non intenda, in attesa
degli eventuali esiti peritali, adottare un provvedimento di
temporanea sospensione dei lavori.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I
.): Voglio far precedere l'illustrazione
di questa mia interpellanza da due considerazioni, anche perchè non
venga poi frainteso il senso delle mie parole. La prima è che la
vicenda di questo parcheggio denota un atteggiamento
contraddittorio, estremamente difficile da interpretare, della
Pubblica Amministrazione, e con questo non rivolgo a responsabilità
di ordine politico, quanto più in generale a responsabilità di
ordine amministrativo che ricadono pur sempre sugli Assessori in
quanto presiedono le rispettive branche dell'Amministrazione
regionale. L'altra considerazione che vorrei fare è che, tutto
sommato, da questa vicenda purtroppo non risulta un'immagine
dell'Amministrazione regionale quale ente rispettoso del suo
passato o perlomeno del la storia e del patrimonio artistico ed
archeologico della nostra città.
Stamani il Consigliere Mafrica, facendo un riferimento al
Presidente della Giunta, ha detto che si era spogliato delle sue
vesti ed aveva fatto un po' il topo di archivio. In questa mia
ricerca ho fatto anch'io il lavoro dell'archivista, per venire in
Consiglio documentato nel miglior modo possibile, e devo dire che
da un primo esame della documentazione che ho acquisito, ho
riscontrato che c'era un atteggiamento sostanzialmente diverso nel
passato rispetto al patrimonio archeologico della nostra città, nei
confronti di un atteggiamento attuale che invece ha nella
contraddittorietà un elemento di caratterizzazione.
Dico questo perchè la tutela del patrimonio archeologico della
nostra città dai documenti balza evidente addirittura risalendo al
1910, quando il Sotto Prefetto di allora invitava l'Amministrazione
competente a tutelare la cinta romana con porte e torri sulla base
della legislazione dell'epoca. Se facciamo un salto di un paio di
anni ed andiamo al 1914, ci troviamo di fronte ad un documento
dell'allora Ministro della Pubblica Istruzione, che nel considerare
l'assetto archeologico della nostra città diceva che "sulle aree
adiacenti ai ruderi delle mura romane segnate in catasto con numeri
parcellari - e sono i numeri parcellari che riguardano le mura
antistanti la costruzione di quel parcheggio - è interdetta ogni
nuova costruzione ed ampliamento dell'esistente", si diceva allora,
"ed è vietato di piantare alberi di qualsiasi fusto, viti,
rampicanti ad una distanza minore di 3 m.". L'ho citato perchè qui
si parla di alberi.
L'altro documento che ho trovato è anche questo un decreto del
Ministro della Pubblica Istruzione. Questo è molto più recente e
risale al 24 ottobre 1964, quando nel definire di particolare
interesse storico un edificio di proprietà del Conte Passerin
d'Entrèves, ubicato fra la via Vevey e la via Sant'Anselmo, dice
(cito questo documento perchè riguarda le distanze): nei confronti
dell'immobile in questione per la parte afferente ai resti
archeologici, vengono dettare le seguenti prescrizioni: ai lati
delle mura romane deve essere lasciata una zona di rispetto di 15 o
più metri; inoltre a tale distanza le costruzioni non potranno
superare la altezza in gronda di mt. 14; superiormente a tale
altezza eventuali altri volumi dovranno essere contenuti al di
sotto di una linea inclinata di mt. 30".
Dico questo perchè per effetto di questa circolare del Ministro,
si sviluppò una polemica feroce per una costruzione che è tuttora
visibile in via Vevey ed era una costruzione di un certo tipo che
ha mantenuto queste distanze prescritte dal Ministro - non voglio
fare dei riferimenti personali, lo stavo per fare, mi sembra però
poco opportuno - a tal punto che, non essendo state rispettate
queste distanze, il Presidente della Giunta regionale di allora
firmò un decreto di sospensione dei lavori perchè in effetti le
prescrizioni del Ministro non erano state rispettate
dall'impresa.
Ho voluto fare questo cenno storico perchè si collochi il
problema della tutela delle vestigia romane in questo caso, ma in
generale del patrimonio artistico ed archeologico, in una linea che
non è stata poi applicata, a mio avviso, nella costruzione e nella
realizzazione del parcheggio pluripiano in fregio a via Carrel. Qui
devo dire che gli atteggiamenti diventano assolutamente
incomprensibili e vanno addirittura interpretati, perchè dalla
documentazione che sono riuscito a reperire non si capisce più se
si autorizzano i lavori o non si autorizzano, e quello che si
evince poi è un comportamento estremamente difforme
dell'amministrazione regionale sia nei confronti dei privati - e
citerò perchè - sia di sè stessa.
Faccio questo tipo di ragionamento perché trattandosi della
realizzazione di un parcheggio a spese ed a cura di questa
Amministrazione regionale, l'atteggiamento della Sovrintendenza
Antichità e Belle Arti avrebbe dovuto essere molto più fermo,
perchè questo costituiva un esempio che avrebbe dovuto poi essere
seguito dai privati. Ma così non è stato, perchè mentre in un primo
tempo la Sovrintendenza si è dichiarata addirittura contraria - con
una lettera del 2.3.1983 - a questo tipo di realizzazione, essa
afferma per quanto riguarda la zona di rispetto: "Questa
Sovrintendenza aveva richiesto che venisse costituita una fascia di
rispetto di almeno otto metri", ed aggiunge che "non poteva che
riconfermare con questa lettera quanto aveva già in precedenza
stabilito".
Siamo al mese di marzo 1983;. il 20 maggio 1983 un privato
inoltra una richiesta alla Sovrintendenza per realizzare una
autorimessa privata, interrata, con sovrastante parcheggio pubblico
in via Antica Zecca. Dice l'Ufficio: "Per quanto di competenza,
questa Sovrintendenza esprime parere contrario alla realizzazione
di una autorimessa interessata sull'area antistante le mura e la
torre dei Balivi", e questa è un'affermazione categorica perchè
dice che in quella zona prospiciente le mura romane non si deve
costruire niente. E poi aggiunge: "Non si ritiene di poter
accettare la realizzazione di massicci scavi - cosa che invece
nell'altro parcheggio è poi avvenuta - nella suddetta zona che non
è ancora stata esplorata e che riveste grande importanza
archeologica". Questo sta a testimoniare un certo approccio in
questo caso corretto nei con fronti degli scavi archeologici.
"Eventuali scavi - si aggiunge - devono essere eseguiti
direttamente dalla sezione archeologica, con criteri scientifici,
evitando scavi con mezzi meccanici che comprometterebbero la
possibilità di ritrovamenti e di studio". Questo sta a testimoniare
che dall'altra parte, pur avendo fatto in via preliminare delle
introspezioni e dei sondaggi, si doveva agire a mio avviso con lo
stesso metro che la stessa Sovrintendenza prescriveva ad un altro
privato.
E qui siamo di nuovo alla difformità, perchè prima si parla di
otto metri nel parcheggio della Regione, adesso siamo tornati ad un
altro criterio: "In ogni caso gli eventuali volumi interrati -e
parliamo di sotto - dovranno rispettare un arretramento delle mura
romane di una distanza di almeno mt. 15".
Ho citato i riferimenti di carattere storico che riguardano la
tutela dei monumenti; l'ho fatto di proposito, perchè una linea di
coerenza c'era, dove si diceva che la distanza minima doveva essere
quella di 15 mt. e che a 3 mt. di distanza delle mura romane non si
potevano neanche piantare gli alberi. Nel caso in esame si
capovolge tutta la logica, la si capovolge a tal punto che si sono
realizzati dei lavori - e qui entro nel vivo dell'interpellanza -
il cui scavo è stato effettuato ad un metro di distanza dalla mura
romane, quando sappiamo che se è vero che le fondazioni delle mura
sono a sbalzo e sono della larghezza di 4 metri, probabilmente in
certi punti si sono tranciati dei pezzi di fondazione! Ma non è un
problema che riguarda me, riguarda invece coloro che dovranno poi
accertare se queste cose sono vere o no.
Tutto questo con una responsabilità che non mi sarei assunto,
perchè la legge tuttora vigente è la 1089/1939, che dice che quando
ci si approccia a monumenti di questo tipo, bisogna "mettere in
atto tutte le misure per evitare che sia messa in pericolo
l'integrità degli immobili soggetti alle disposizioni della
presente legge - e qui eravamo in presenza di mura romane -, ne sia
danneggiata la prospettiva o la luce o ne siano alterate le
condizioni di ambiente o di decoro". In tutti questi casi non si
può scavare.
Pregherei di andare a vedere - l'Assessore credo che l'abbia
fatto - cosa è successo in questo parcheggio in fregio a via
Carrel; si è scavato ad un metro dalle mura - lo scavo parte da un
metro; che poi i lavori siano stati effettuati alla distanza di
cinque metri, questo è un altro discorso... Li ho misurati io e non
credo di aver misurato il "metro" diverso dal vostro: la larghezza
massima delle mura allo scavo è di due metri ed è vero che va in
pendenza. Mi felicito con i romani, che erano degli ottimi
costruttori, perchè usando quei mezzi pesanti che si sono usati per
scavare a due metri dalla mura romane, bisogna fare un piccolo
monumento a coloro che hanno realizzato quelle mura: dopo duemila
anni, nonostante le vibrazioni, nonostante tutto quello che può
verosimilmente provocare l'uso di una pala meccanica, sono state
miracolosamente in piedi! Concludo perchè si parla di pietre
vecchie e questo discorso non interessa nessuno; so di essere
fastidioso e poco simpatico, anche perchè l'Assessore Borbey è
sicuramente più sensibile a questioni molto più concrete di queste,
quindi vengo al dunque.
Io aspetto la risposta, non dico altro per adesso, ho già detto
anche troppo, aggiungo solo che l'atteggiamento della Pubblica
Amministrazione secondo i principi del diritto amministrativo deve
essere univoco, cioè l'Amministrazione deve avere un uguale
atteggiamento nei confronti di tutti e nei confronti anche di sè
stessa, tanto più di sè stessa. Non si può negare certe
autorizzazioni al privato, andando poi a suscitare delle legittime
rimostranze quando si trova un reperto romano, perchè si fermano i
lavori per decine di giorni, per non dire decine di mesi, e quando
poi si tratta della Pubblica Amministrazione usare questo tipo di
tolleranza! Ma questa non è una critica - e qui vorrei che non si
fraintendesse, una volta per tutte - qui ci sono precisi compiti e
precise responsabilità, nel senso che chi doveva dare queste
autorizzazioni, per conto mio, ha interpretato male la legge.
Concludo, per adesso, aspettando una risposta dell'Assessore. Se
questa risposta mi convincerà, benissimo, se invece non mi
soddisferà, lo dico in anticipo, continuerò su questa strada perchè
se è vero che dopo tutto quello che è successo le mura romane hanno
ancora l'avventura di stare in piedi, allora noi per completare,
per mettere una ciliegina sulla torta, cosa facciamo? Non facciamo
più il parcheggio sotterraneo dei pullman, lo facciamo emergente.
Ed è così che la Regione ha presentato una variante al Comune di
Aosta dove si è abbattuta la casa Rizzardi - e tra l'altro questa
era una vecchia costruzione che aveva ancora un suo significato ma
si è abbattuta per liberare la vista e la prospettiva delle mura;
adesso si costruisce un parcheggio emergente e non solo a 5 metri
dalle mura romane, dovendo parcheggiare i pullman, il parcheggio è
a pettine, addossato alle mura romane.
Concludo con questa osservazione: chi arriverà alla stazione di
Aosta, guardando le mura romane, vedrà al loro posto la stazione
dei pullman e dodici pullman parcheggiati, perchè tanti sono i
mezzi previsti in sosta nel parcheggio a piano di campagna. E mi
fermo qui per adesso.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
Senz'altro l'amico Torrione è più
sensibile di me su determinati problemi perchè sono problemi che ha
trattato per diverso tempo; ma devo anche dire che in questi due
anni, per forza di cose, l'Assessore Borbey ha dovuto diventare
sensibilissimo, perchè funzionari come Sovrintendenti ai Beni
Culturali e responsabili del settore archeologia, sono veramente
pignoli sia verso il privato sia verso l'ente pubblico e
normalmente l'indirizzo è uguale per il senso di serietà
"....diverso", scientifico. Ebbene, ho fatto un piccolo giro di
parole per dire che io stesso ho dovuto diventare sensibile, perchè
giornalmente devo trattare di queste cose con i funzionari, che
fanno il loro lavoro. non solo durante l'orario, 7 ore e mezzo,
(secondo il mio punto di vista persino troppe) ma vanno a
controllare sistematicamente tutto. Logicamente mettono in grosse
difficoltà i privati perchè alcune volte guardano il lato
esclusivamente scientifico ed anche l'ente pubblico, e cito, per
esempio, la Piastra dell'ospedale generale, dove mi ricordo di aver
fatto, in qualità di Assessore ai Lavori Pubblici con l'allora
Assessore alla Sanità (che è l'attuale Presidente della Giunta)
sopralluoghi su sopralluoghi con il Sovrintendente ai Beni
Culturali Prola e la dott.sa Mollo, perchè ritardavano i lavori per
mesi e mesi.
Ma, e questa è una realtà, quando spetta all'Ente Pubblico
operare, siamo giornalmente, minuto per minuto, a contatto ed è
chiaro che abbiamo più possibilità di spronare i nostri esperti e
di sensibilizzarli proprio perchè c'è di mezzo il denaro pubblico e
l'opera non è un'opera privata, ma è diretta ai cittadini. Invece
giustamente, come dice il Consigliere Torrione, il cittadino deve
aspettare mesi e mesi perchè il funzionario alcune volte
scientificamente, possa stabilire di quale reperto si tratti.
Quindi non respingo in toto quanto ha detto il Consigliere
Torrione, ma la sua affermazione che non c'è responsabilità e
sensibilità da parte dei funzionari verso determinate strutture
pubbliche. Questo lo respingo perchè, per prima cosa, ero Assessore
ai Lavori Pubblici quando il Sovraintendente e la dott.sa Mollo
hanno preteso che, prima che ci pervenisse un progetto e prima di
eseguirlo, noi facessimo degli scavi quindi in profondità e
scientificamente dettagliati, su un loro tracciato, per vedere,
prima di eseguire qualunque progetto di massima ed esecutivo, se
c'erano dei reperti archeologici: reperti non ne abbiamo trovati!
Ripeto, la zona non è importante a livello di reperti perchè non ne
abbiamo trovati prima di iniziare gli scavi a livello di
costruzione, però prima abbiamo fatto tutti i sondaggi.
In secondo luogo, è vero che la Sovrintendenza aveva chiesto,
quale limite di sicurezza estrema, otto metri e che poi, andando
scientificamente alla ricerca delle strutture con le quali
sarebbero stati fatti i muri perimetrali di questo garage, avendo
stabilito che queste nuove strutture erano a livello non di
muratura di tipo tradizionale, si è concordato per una distanza di
cinque metri, con precauzioni ben definite.
Da notare che sono sempre stati presenti i responsabili della
Sovrintendenza a controllare gli scavi, quindi se per caso ci si
fosse accorti che, non dico una pietra, ma un sassolino durante il
movimento dei mezzi fosse caduto, ebbene i lavori sarebbero stati
senz'altro interrotti, caro Consigliere Torrione.
Pertanto non accettiamo queste critiche del Consigliere
Torrione, dopo due anni di trattative e dopo tutto il lavoro e
l'assistenza che è stata fatta dai responsabili dell'Assessorato e
della Sovrintendenza per vedere se non veniva intaccato minimamente
il muro o alcuni tratti del muro. Non accettiamo queste critiche
pesanti nel dire andate a vedere, lo scavo è a due metri. E'
vero....
TORRIONE (P.S.I.):
Lo scavo infatti è a due metri.
BORBEY (D.C.):
Questo lo sappiamo, ma l'hai scoperto tu
adesso? Noi lo sappiamo da due anni che è a due metri, però è uno
scavo fatto con una pendenza che ci ha dato la garanzia che non vi
è stato apportato nessun danno. Ed è qui il discorso di fondo; non
si può arrivare in Consiglio e dire: lo scavo è stato fatto a due
metri e quindi si sono provocati dei danni, perchè il Ministero
alla Pubblica Istruzione è più sensibile, ha previsto le piante a
distanza di 3 metri. Ma le radici di una pianta, se è più vicina di
tre metri, possono portare del danno; lo scavo, anche ad un metro,
se è fatto scientificamente e controllato giornalmente (come è
stato fatto) non ha portato minimamente danno. E siamo qui per
dirtelo chiaramente, dopo un incontro che ho avuto con la
Sovrintendenza e con gli assistenti che hanno controllato gli scavi
dell'impresa perchè non ci fidiamo di come operano le imprese, ben
sapendo come si comportano, per cui siamo stati presenti per tutte
le ore che hanno lavorato i mezzi meccanici. Possiamo allora
rassicurare il Consiglio e l'intera popolazione che non un
sassolino è caduto dalle mura romane, e nulla è stato incrinato,
altrimenti l'architetto Prola non dormirebbe più... quindi tu puoi
dormire sonni tranquilli.
Ma dico di più: l'Arch. Prola il quale vede anche lui, e
giustamente, soltanto il suo lavoro ed è alcune volte incoraggiato
da parte degli Amministratori, a vedere le cose in una prospettiva
più ampia, quando si è trattato esclusivamente della parte
paesaggistica ed egli ha messo per iscritto che non si poteva
eseguire un certo edificio, o era troppo grande, noi abbiamo
trattato a livello amministrativo, mettendo persino sul terreno
delle stecche in legno per simulare l'ingombro.
Fatto questo, l'Arch. Prola nel caso specifico ha dato il
proprio parere che si poteva costruire un fabbricato delle
dimensioni di sette metri per una lunghezza non mi ricordo se di
dieci o di quindici, che dovrebbe ospitare la biglietteria e la
sala attesa, e si è pensato che questo era indispensabile farlo a
piano terra in modo particolare per gli handicappati. Si è ritenuto
che questo piccolo edificio, che sarà fatto tutto in vetro ad una
distanza di dieci metri dalle mura con un ingombro che è minimo,
non deturpasse la vista delle mura, così come dieci pullman che
vengono parcheggiati, non come parcheggio fisso ma come terminal
(arrivano, scaricano i passeggeri e se ne tornano via) con l'area
verde attorno e con delle piante.
E' una scelta ed è una indicazione che a livello paesaggistico
può esser confutata e giustamente il Consigliere Torrione può non
essere d'accordo, altri potrebbero essere d'accordo: questo la si
accetta come critica; però la si rifiuta, come se ad un certo punto
venga dato l'assenso e poi ritirato o negato, e poi invece
approvato in seguito.
Tutto è stato discusso a fondo facendo dei sopralluoghi, per cui
ripeto, ed ho finito, non accettiamo queste critiche, come se il
futuro fosse stato preso da parte del Sovrintendente ai Beni
Culturali come una questione semplice e che verso l'ente pubblico
la cosa poteva essere superata, invece verso il privato no, perchè,
e lo voglio sottolineare, per il discorso verso il privato nella
zona vicino all'ex Bocciofila dell'Aostana, ebbene lì si è detto no
perchè in effetti si dovevano fare dei sondaggi come abbiamo fatto
in via Carrel, per vedere se la zona è archeologica. In secondo
luogo l'intenzione dell'Amministrazione regionale è di acquistare
quell'area (siamo infatti in fase di definizione) e quindi si
riteneva che, con un garage sotterraneo, quel terreno non sarebbe
stato utilizzato come area verde, cosa che invece è nell'intenzione
dell'ente pubblico. Infatti si pensa, ed il Consigliere Torrione
concorda, di fare un'area verde attrezzata o comunque un'area verde
a disposizione del pubblico.
Ed ecco perchè l'Arch. Prola, in queste indicazioni, aveva
esplicitato la sua preoccupazione dicendo che è meglio che il
privato non possa eseguire questo garage, perchè precluderemmo la
possibilità all'ente pubblico di dare alla popolazione ed al
turista una zona verde lungo le mura romane in una zona prestigiosa
a livello archeologico ed a livello di sito paesaggistico.
E' una cosa che ho voluto sottolineare, e cioè che è una
diversità anche di zona di interesse quella dell'area Rizzardi
rispetto a quella che il Consigliere Torrione ha citato, che è
vicina alla Torre dei Balivi, dove lì ci sarà senz'altro un
interesse archeologico molto importante, cosa che non lo era perchè
abbiamo fatto i sondaggi prima, in via Carrel.
Vogliamo dire, completerà poi il mio collega, che a livello di
via Carrel abbiamo messo in opera delle tecnologie nuove proprio
per salvare le mura romane, per cui non accettiamo questa critica,
perchè tutto è stato fatto per salvarle.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Penso che dopo quanto ha detto l'Assessore
Borbey per quello che riguarda le mura romane, tocchi dal mio punto
di vista di Assessore ai Lavori Pubblici precisare solo che i
lavori sono stati eseguiti in maniera tale che le mura romane non
hanno subito danno alcuno, anzi sono nella condizione statica
precedente.
Quanto alla polemica del Consigliere Torrione sul fatto che lo
scavo è vicino ai muri romani per una distanza di circa due metri,
intendo precisare che il muro che delimita il parcheggio interrato
è a cinque metri dal muro romano, il profilo poi della scarpa nel
suo extradosso è distante in effetti due metri dal muro romano, ma
è al di sopra della fondazione del muro romano. Quindi per quanto
si può conoscere di nozioni di geotecnica, l'angolo di natural
declivio della fondazione insiste contro la paratia e quindi non
c'è danno alcuno nè pericolo alcuno per quello che riguarda il muro
romano. Questo da un punto di vista strettamente tecnico e di
lavori eseguiti.
Mi sono recato ancora stamane in cantiere perchè in effetti è
vicino all'Assessorato ai Lavori Pubblici e per divertimento mio ci
passo tutte le mattine a dare un'occhiata e non c'è al mo mento
pericolo alcuno per il muro romano.
Per quello che riguarda tutta un'altra problematica sollevata
dal Consigliere Torrione, che è poi affrontata al punto a) della
sua interpellanza, cioè i motivi del grave ritardo determinatosi
nei lavori di costruzione del parcheggio pluripiano, mi pare di
avere già esposto la questione rispondendo ad una richiesta del
Consigliere Mafrica al momento dell'approvazione della perizia
suppletiva del Consiglio del 25 e 26 settembre, a riguardo di
lavori supplementari per la costruzione della strada di servizio
sul sedime della ferrovia e sulle varianti da apportare a
collettori fognanti o a collettori di acquedotto della città di
Aosta. Non ho difficoltà a riprendere tutto l'argomento, anche
perchè ho voluto che gli uffici mi disponessero un promemoria con
delle date esatte che quindi possono supplire a quanto al Consiglio
di fine settembre avevo detto a memoria.
La concessione edilizia da parte del Comune di Aosta è stata
rilasciata 1'8 novembre 1983, è stato fatto immediatamente un esame
di fattibilità con l'impresa alla luce del divieto imposto dalla
concessione edilizia di interrompere la circolazione stradale in
via Carrel, questo perchè al momento la ferrovia non riteneva di
dover dare la disponibilità dei suoi terreni per creare una
viabilità alternativa.
Sono state fatte delle ipotesi di esecuzione di scavo con
l'adozione di tecnologie speciali e sono state eseguite perizie
geognostiche. Soltanto nell'aprile del 1984 le Ferrovie dello Stato
hanno dato un parere di massima favorevole all'esecuzione dello
scavo, non ancora all'utilizzo del loro sedime di proprietà per
l'esecuzione di una viabilità alternativa. La prima ipotesi
prospettata dall'impresa, e l'impresa al momento - questo era i
primi mesi del 1984 - dava garanzie assolute, l'ipotesi era di
eseguire uno scavo di paratie con fanghi bentonici, non sto qui a
descrivere quella che è la tecnologia. Da parte di un geotecnico
incaricato dalla Regione su questa tecnologia venivano espressi dei
dubbi; successivamente veniva dato il benestare alla tecnologia
proposta dall'impresa che non si è rivelata consona alle ampie
garanzie date a suo tempo dall'impresa stessa. Quindi si sono
sospesi i lavori e si è ipotizzata una nuova soluzione tecnica, che
è quella che viene messa in atto attualmente senza alcun aggravio
di spesa. Potrò poi dare al Consigliere Torrione copia della
relazione che mi sono fatto fare dagli uffici, così potrà esaminare
attentamente date e ipotesi prese in esame e messe in atto.
A questo punto gli scavi stanno procedendo, ci sono per la
verità delle difficoltà abbastanza grosse dovute al fatto che ci
sono diversi passaggi di impianti e di collettori. Lo stesso Comune
di Aosta, che è normalmente presente con i suoi tecnici sul
cantiere, dà indicazioni su passaggi di condutture, di collettori
in alcuni punti, poi in realtà si rileva che queste condutture sono
in altri punti, con gravi difficoltà fra l'altro nella prosecuzione
dei lavori.
Ma penso che questi siano fatti che poi il Consigliere Torrione
potrà leggere sulla relazione, a me interessa sottolineare altri
due elementi, e cioè il fatto del terminal degli autobus previsto a
livello del piazzale. In un primo progetto, il terminal degli
autobus era previsto al primo piano interrato; su richiesta
esplicita del Comune di Aosta di prevedere tutti i piani interrati,
quindi compreso anche il primo, a parcheggio pubblico per
automobili, si è provveduto a eliminare il terminal degli autobus
al primo piano interrato. Posso dare al Consigliere Torrione copia
della lettera inviata a suo tempo dal Comune di Aosta, mi pare nel
1983 (ed era una conditio sine qua non per il rilascio della
concessione edilizia), firmata dal Sindaco Bich. Immediatamente da
parte dell'Amministrazione regionale è stata accettata la conditio
sine qua non, successivamente il fatto di eliminare gli autobus dal
primo piano seminterrato ha permesso di diminuire l'altezza dei
piani e l'altezza di scavo, è stato previsto quindi il terminal
degli autobus al piano strada. Su questo è stata fatta una
richiesta esplicita al Comune di variante di concessione edilizia,
sulla quale (mi pare in data 19 maggio, ma si può verificare) è già
stato dato il nulla osta della Sovrintendenza delle Belle Arti, ma
non c'è ancora la concessione edilizia del Comune. I lavori che
stiamo eseguendo in questo momento sono da concessione edilizia;
vorrà dire che se il Comune non concederà di predisporre il
terminal degli autobus, ci metteremo mezzo metro di terra e
semineremo l'erba.
Con questo intendo dire ancora che la palazzina, che poi è un
piccolo fabbricato, predisposto nel momento della prima concessione
edilizia nella variante delle stesse dimensioni, è alla stessa
distanza dalle mura romane di quella della prima concessione
edilizia.
Direi che non c'è altro da aggiungere.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Ho cercato di far precedere il mio
intervento da due considerazioni che non tiravano in ballo altro
che un atteggiamento dell'Amministrazione, poi in aula tutto si
fraintende come polemica ed allora è difficile incanalare la
discussione su un binario di reciproca correttezza.
Dico solo che l'affermazione che ha fatto l'Assessore Borbey,
quella che non c'è pericolo per le mura romane, mi tranquillizza,
se non altro abbiamo scongiurato questo pericolo. Che sia un ente
pubblico che deve tutelare le antichità a dire che non c'è pericolo
per lavori eseguiti da sè stesso, è un problema che lascio alla
libera interpretazione dell'Assessore Borbey. Io avrei fatto fare
gli scavi ad un'altra distanza di rispetto, ma questa è una mia
opinione; l'Assessore Borbey è tranquillo e lo ha appena
dichiarato, ed io apprendo con soddisfazione che le mura sono
intatte, la loro integrità non è messa minimamente in forse. Ognuno
si tiene le proprie opinioni.
Non ho ricevuto risposta ai punti c) e d) della mia
interpellanza, cosa che ritenevamo abbastanza qualificante; su
questo argomento non mi dichiaro assolutamente soddisfatto - lo
dico subito - per i motivi che ho cercato di esporre. Devo
riconoscere all'Assessore Fosson di avermi dato delle spiegazioni
dal punto di vista tecnico che sono inoppugnabili; dico solo, al di
là della distanza di rispetto delle mura, che è un problema che non
riguarda l'Assessore, il quale invece ha fatto una difesa di
ufficio sull'argomento che non avevo richiesto - che il
comportamento dell'Amministrazione pubblica deve essere un
comportamento uniforme e questo visto e considerato che ci sono
precise disposizioni di legge che stabiliscono le zone di rispetto
dalle antichità e dalle vestigia romane.
L'altra cosa che dico è che è un errore, dal mio punto di vista,
costruire un terminal in quella zona: ci sarà facilità di
collegamento, però si deturpano, a mio avviso, le mura mentre
potrebbero essere debitamente valorizzate.
Questo è un problema che attiene alla sensibilità di ognuno di
noi. Probabilmente in questo Consiglio ci saranno altri colleghi,
ci sarà la cittadinanza che non la pensa come me, ma ho avuto
l'opportunità di dire che, per conto mio e per la valorizzazione
del patrimonio archeologico della città di Aosta, si poteva evitare
la costruzione di questo parcheggio. Staremo a vedere cosa dirà il
Comune di Aosta per quanto riguarda l'autorizzazione edilizia.
Da parte mia, seguirò con molta attenzione lo svolgersi di
questa pratica e se non mi riterrò soddisfatto in questa sede vorrà
dire che adotterò i provvedimenti del caso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK