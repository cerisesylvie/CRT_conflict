Consiglio Regionale della Valle d'Aosta - Oggetto del Consiglio n. 3069 del 7 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3069 del 7 ottobre 1987 - Resoconto
OGGETTO N. 3069/VIII - RICERCA DI ALTERNATIVE OCCUPAZIONALI
PER COMPENSARE LA PREVISTA RIDUZIONE DI DIPENDENTI CONSEGUENTE ALLA
RISTRUTTURAZIONE DELLO STABILIMENTO DELTACOGNE DI AOSTA. -
Reiezione di mozione.
PRESIDENTE:
Do lettura della mozione in oggetto
presentata dal Consigliere Sandri:
IL CONSIGLIO REGIONALE
PREOCCUPATO per il grave problema occupazionale legato alla
ristrutturazione DELTACOGNE che prevede una riduzione dei
dipendenti dello stabilimento di Aosta da circa 2.800 attualmente
in matricola a 2.100/2.200 attivi a fine 1988;
TENUTO CONTO che le alternative occupazionali proposte
dall'I.R.I. non superano i 60 posti di lavoro per la nuova unità di
condizionamento e iniziativa dadi inox;
IMPEGNA
l'Esecutivo regionale a prendere contatti con il Governo
nazionale per verificare la possibilità di impiantare in Valle
d'Aosta industrie e lavorazioni dei grandi gruppi pubblici (IRI,
ENI, EFIM), tipologicamente compatibili con l'offerta occupazionale
presente nella nostra Regione.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Anche se questa mozione è stata
predisposta il 25 giugno 1987, mantiene, purtroppo, una notevole
attualità, per le difficoltà che la Regione incontra nel cercare di
porre rimedio al problema della DELTACOGNE.
La proposta contenuta in questa mozione, che faceva riferimento
ad una serie di trattative tra la Regione, l'IRI ed il Sindacato,
tendeva a spostare la discussione dal problema DELTACOGNE in senso
stretto ad altre e più grandi tematiche. Perché? I tempi ci hanno
ampiamente dimostrato l'estrema difficoltà di giungere ad un
accordo con l'IRI, sulla DELTACOGNE, che rispetti in modo dignitoso
i livelli occupazionali. Direi, anzi, che stiamo assistendo ad una
frana o ad uno stillicidio continuo, perché il numero degli
occupati viene ridotto drasticamente con grosse difficoltà anche
per la stessa sicurezza del lavoro in fabbrica.
Siamo coscienti, d'altronde, delle reali difficoltà del settore
siderurgico, in campo internazionale, che condizionano la stipula
di accordi, tra la Regione e l'IRI, che possano essere
correttamente onorati da parte di quest'ultima.
Nell'incontro che abbiamo avuto, come Comitato regionale per la
difesa dell'occupazione e per i problemi della siderurgia e della
DELTACOGNE, da fonte sindacale è stato ricordato che il numero
degli attivi si aggira intorno alle 1.800/2.000 unità. Dobbiamo
prevedere, quindi, che nei prossimi due anni ci sarà una notevole
riduzione nell'occupazione. Ne consegue che noi possiamo esprimere
un giudizio molto netto sul comportamento della Giunta regionale e
dell'IRI in merito alla DELTACOGNE. Di fatto la Giunta regionale
non è riuscita ad "incastrare" l'IRI sulle sue responsabilità, non
è riuscita a garantire l'occupazione alla DELTACOGNE ed oggi, visto
che si trova in difficoltà, cerca, d'accordo con la maggioranza, di
far salire su questa barca, che ormai sta andando alla deriva,
l'opposizione, i sindacati e le varie forze sociali.
È il sintomo di una grave debolezza e di un grave errore, che,
credo, sempreché vogliamo realmente difendere l'occupazione
all'interno della DELTA-COGNE, esiga come logica conseguenza un
cambiamento nella prospettiva di intervento. Il Presidente della
Giunta ha detto fin troppo chiaramente, nel corso dell'ultimo
incontro del Comitato regionale, che tutto ciò che può essere fatto
dalla Regione, per incentivare la DELTACOGNE e per fornirle
assistenza e servizi, in termini di promozione professionale, di
aggiornamento delle maestranze e di creazione di strutture di
servizio, è poca cosa in rapporto ai problemi più generali che
incontra l'I.R.I.
Questa sproporzione fa sì che gli assi nelle nostre mani siano
di scarsissimo valore. Noi giochiamo con delle carte di basso
valore e, pertanto, possiamo solo sperare che il centro siderurgico
di Aosta sia l'unico a rimanere in attività, dopo la grande
ristrutturazione che affronterà l'I.R.I. nel prossimo anno. Ripeto,
però, che si tratta solo di speranze, che sono da collegare alla
"frana" che già investe il settore dell'occupazione.
Di fronte a questa "impasse", che vede i sindacati incapaci di
svolgere una politica attiva e la Giunta regionale indecisa e
perditempo, che trascina negli anni questa sorta di trattativa,
senza di fatto riuscire ad ottenere neppure nei tempi stabiliti gli
incontri con l'I.R.I., io penso che si debba fare un salto di
qualità che consiste nell'aprire una vertenza non solo con
l'I.R.I., per quanto riguarda il problema della siderurgia, ma con
tutto il grande capitale di Stato, affinché si occupi del problema
occupazionale. Ciò significa che si deve investire del problema
l'I.R.I. nella sua totalità e quindi anche negli altri settori in
cui esso opera, come ad esempio nelle telecomunicazioni; ciò
significa che del problema devono essere investiti l'E.N.I.,
l'E.F.I.M. e tutte le grandi industrie e le grandi finanziarie
dello Stato.
Perché questo? Io non vedo la ragione in forza della quale la
Valle d'Aosta debba essere costretta a discutere sempre e soltanto
in termini di siderurgia. Non ha nessun senso il fatto che noi si
debba essere sempre costretti a misurarci sul problema della
siderurgia che attraversa una accentuata crisi internazionale nei
paesi industrializzati, ma che, ovviamente, torna a vantaggio di
qualche altro paese che possiamo riconoscere nel Brasile,
nell'Argentina ed in qualche altro che ha saputo inserirsi in
questo mercato in modo aggressivo e vincente.
Attraverso rapporti e pressioni politiche, nonché attraverso una
iniziativa a livello parlamentare, noi dobbiamo saper imporre alle
grandi imprese di Stato l'attuazione di investimenti non solo con
la FIAT - e mi riferisco al recente accordo con la TELIT - o con
altre imprese private, ma anche con la Regione Valle d'Aosta. Se si
devono creare delle nuove industrie per lo sviluppo tecnologico
nell'elettronica, per lo sviluppo di tecnologie alimentari
sofisticate, per il trattamento dell'alluminio o per qualsiasi
altro scopo, sempre nell'ambito dei settori in cui operano queste
grandi imprese di Stato, qualcosa di tutto ciò deve essere fatto
anche in Valle d'Aosta.
Io penso che questa mozione abbia, essenzialmente, una funzione
di stimolo nei riguardi della Giunta regionale, perché essa deve
rendersi conto che, se restringe la sua attenzione alla siderurgia.
la sua posizione risulterà sicuramente perdente. Parlando dai
banchi dell'opposizione, questa circostanza non mi preoccuperebbe
più di tanto, se non fosse che la sconfitta della Giunta regionale
sarebbe accompagnata anche dalla perdita di 300 o 400 posti di
lavoro in Valle d'Aosta.
Ritengo, quindi, che in Valle, a livello politico ed anche a
livello sindacale, si dovrebbe aprire un dibattito su altre
possibilità. L'E.N.I., l'I.R.I. e l'E.F.I.M. investono diverse
centinaia di miliardi all'anno per nuove iniziative, la maggior
parte delle quali finisce nelle "baronie" elettorali di esponenti
democristiani, socialisti,.... secondo la ripartizione del potere
effettuata in Italia. Io penso che noi, forti della sostanziale
unità che abbiamo mantenuto nel Comitato per la difesa dei
lavoratori della DELTACOGNE, dobbiamo imporre e pretendere che
vengano localizzate in Valle d'Aosta imprese ed iniziative, capaci
di rioccupare quei 300 o 400 posti di lavoro che sicuramente si
perderanno alla DELTACOGNE.
Vorrei sottolineare anche un altro aspetto della mozione e cioè
che questi posti di lavoro devono essere tipologicamente
compatibili con l'offerta occupazionale presente in Valle. Secondo
me, noi dobbiamo anche renderci conto delle difficoltà intrinseche
nel riciclaggio di persone che hanno operato quasi sempre e solo
nel settore siderurgico. Non mi pare che ciò sia molto arduo:
mettendosi di buon impegno e contribuendo in misura determinante
con l'avvio della formazione professionale verso settori nuovi e
trainanti, non dovrebbe essere difficile per la Regione trovare
industrie che, oltre al fatturato, abbiano anche la possibilità di
garantire una grande capacità occupazionale. Noi dobbiamo misurarci
con due forze diametralmente opposte: quella di avere lavorazioni
competitive a livello tecnologico e quindi dal sicuro avvenire, e
quella della nostra forza occupazionale che non garantisce sempre,
specie in questi settori, una elevata capacità professionale.
Credo che la mozione esprima, in questo senso, un grande
realismo ed una grande volontà di incidere nel settore
dell'occupazione in Valle d'Aosta, proprio perché, tenendo conto di
questi fattori, avanza una proposta che sposta l'asse della
discussione.
Credo che sia ormai nota a tutti coloro che hanno partecipato ai
lavori del Comitato la drammatica situazione che sta attraversando
la DELTACOGNE, che oggi è coperta non solo dalla Giunta regionale,
ma anche dai sindacati: in quell'azienda di Stato la situazione
rimane stazionaria, nel senso che si riduce la forza-lavoro e si
danno in appalto a varie imprese, esterne alla stessa azienda ed
alla Valle d'Aosta, lavorazioni, trasporti interni e tutta una
serie di attività che non si capisce bene perché non possano essere
svolte nella nostra Regione.
In cambio, però, noi siamo continuamente invitati a stare zitti,
buoni e calmi, perché non abbiamo forza contrattuale. È un
atteggiamento rinunciatario, soprattutto sotto l'aspetto culturale,
che deve essere stigmatizzato e denunciato: il vero problema.
infatti, sta nel non circoscrivere la trattativa all'I.R.I. o al
problema della FINSIDER, ma di estenderla anche ad altri settori.
Noi abbiamo le capacità di iniziativa per fare un briciolo di mente
locale su questi problemi e di proporre delle soluzioni concrete.
Solo così riusciremo ad uscire dall'"impasse" nella quale ci
troviamo.
Spero che la Giunta regionale accetti l'apporto costruttivo di
questa mozione, la quale, però, vuole anche stabilire un ultimo
termine, nel senso che, per quanto ci riguarda, noi abbiamo
grandissime difficoltà a rimanere in un Comitato regionale dove ci
viene sempre chiesto di dire di sì e quindi di accettare una
politica che viene gestita con eccessiva riservatezza dalla Giunta
regionale. Se la Giunta regionale non avvierà un'iniziativa che
comprenda queste nostre preoccupazioni, non saremo più disponibili
a permanere in questo atteggiamento.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi voteremo a favore della mozione,
perché riteniamo utile prendere contatti con i grandi enti citati,
per verificare la possibilità di creare attività diverse nella
nostra Regione.
Siamo un po' più cauti, invece, su alcune affermazioni del
Consigliere Sandri sul futuro della siderurgia e sul numero degli
occupati alla DELTASIDER. Nel chiedere conferma alla Giunta,
riteniamo che il numero degli occupati debba comprendere anche i
lavoratori in cassa integrazione. È troppo comodo per l'azienda
mettere tra i cassintegrati centinaia di persone e poi non contarle
più, nella distinzione tra attivi e non attivi. Noi crediamo che la
difesa dei posti di lavoro, perlomeno ai livelli dichiarati nel
protocollo d'intesa, vada fatta per tutti i posti di lavoro e che
non si debba facilmente accettare il passaggio da 2.200 a 2.100 e
poi da 2.100 a 2.000 occupati. Dal nostro punto di vista, ogni
posto di lavoro va difeso e quindi noi crediamo che la Giunta, per
ciò che le compete, debba stare molto attenta a queste cose.
La siderurgia è sicuramente un settore in crisi, nel quale,
però, ci sono anche qui in Italia privati che guadagnano e nel
quale, a livello mondiale, ci sono paesi che guadagnano. C'è anche
la questione delle produzioni che vengono fatte e della loro
qualità, nonché dei processi produttivi utilizzati.
Pur essendo d'accordo sul fatto che, essendoci già un rapporto
aperto con l'I.R.I., si vada, se possibile, alla ricerca di altre e
nuove attività, noi riteniamo che non si debba considerare
abbandonato quello che già esiste. Si cerchi di accelerare
l'intervento regionale, affinché siano realmente posti in esame gli
interventi necessari a rendere l'azienda sempre più competitiva sul
mercato. Sarebbe piuttosto semplicistico cercare il nuovo,
l'incerto, lasciando da parte il vecchio che comunque c'è e deve
essere salvaguardato, finché è possibile. Sollecitiamo, anzi,
l'Esecutivo a stringere i tempi, perchè è ormai da due anni che
siamo in questo frangente e dobbiamo cercare di uscirne al più
presto, altrimenti anche le capacità di contrattazione della
Regione, che sono soprattutto politiche, potrebbero essere
effettivamente travolte dai fatti.
Sollecitiamo, quindi, la Regione ad ampliare i rapporti con
l'I.R.I. e con gli altri Enti di Stato, però riteniamo che ciò non
debba essere in alternativa al grande impegno per la difesa e
l'ammodernamento della siderurgia valdostana. Le due iniziative
devono procedere di pari passo, perché, se realmente dovessimo
subire gravi contraccolpi occupazionali alla DELTASIDER, prima di
compensarli con altre attività, come abbiamo già avuto modo di
vedere purtroppo in altre circostanze, passerebbero degli anni e,
in ogni caso, si tratterebbe di attività molto più modeste.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Nell'ultimo Consiglio regionale,
l'Assessore competente aveva detto che il 15 ottobre ci sarebbe
stato un incontro con l'I.R.I.. Speriamo che quell'incontro sia
decisivo, perché il Comitato, del quale faccio parte, pur essendosi
riunito diverse volte, non ha ancora preso in esame fatti concreti
ed è, anzi, seriamente preoccupato per la cosiddetta "frana
dell'occupazione" della DELTACOGNE.
Assumendomene tutta la responsabilità, devo dire che
l'atteggiamento del sindacato è assolutamente censurabile. Poiché
ho fatto anche il sindacalista per diversi anni, posso dire di non
aver mai assistito ad uno stato di così palese assuefazione, come
mi è capitato di vedere, nel corso di queste riunioni, in qualche
rappresentante sindacale. È probabile che esso si trovi di fronte
ad una situazione particolarmente grave, e di questo gliene
possiamo dare atto, ma dobbiamo riconoscere che il sindacato non ha
il compito di adeguarsi ad una realtà politica che non ha prodotto
alcun risultato, ed è in questo senso che il sindacato è venuto
meno al proprio ruolo.
La Giunta, poi, non ha ancora proposto all'attenzione del
Consiglio, ma neppure dell'opinione pubblica, una soluzione
realistica o quanto meno praticabile. Si sono accavallate riunioni
su riunioni, si sono spostati i problemi, a volte sono stati anche
modificati e, secondo i casi, si sono fatte dichiarazioni più o
meno ottimistiche, mentre ora ci accorgiamo di incamminarci verso
una situazione pericolosa.
Probabilmente verrà sottoscritto quel protocollo d'intesa, di
cui si è parlato, tra la Regione e l'I.R.I.; ho il sospetto, però,
che verrà sottoscritto quando l'I.R.I. avrà già stabilito il numero
esatto dei lavoratori che dovranno essere licenziati dalla
DELTACOGNE, con una conseguente enorme diminuzione del numero degli
occupati. È inconcepibile, infatti, l'attuale atteggiamento non
positivo e non propositivo dell'I.R.I. Non vorrei dedurne che
l'I.R.I. sottoscriverebbe effettivamente il protocollo d'intesa
solo dopo aver fatto scendere la forza lavoro della DELTACOGNE a
1.200 o a 1.000 dipendenti. Occorre stare attenti e vigilare
affinché non si realizzi una simile eventualità.
Noi siamo effettivamente preoccupati. Abbiamo partecipato a
diverse riunioni del Comitato, ma in molte occasioni non abbiamo
preso la parola proprio perché, torno a ripetere assumendomene ogni
responsabilità, non abbiamo condiviso l'atteggiamento dei
sindacati. Non ci vengano a dire che non c'era niente da fare,
perché il sindacato all'occorrenza deve combattere anche
dall'interno di una struttura, che nel nostro caso era
rappresentata dal Comitato. Tuttavia non ha svolto questo compito,
nonostante la riconosciuta buona volontà del Presidente della
Giunta e dell'Assessore all'Industria, Commercio, Artigianato e
Trasporti, Lanivi, e questo atteggiamento non ci ha consentito di
percorrere alcun passo in avanti. Da qui discende la nostra
preoccupazione e la nostra posizione critica nei confronti della
situazione in cui versa la DELTACOGNE.
Noi voteremo questa mozione, anche se avremmo preferito chiedere
un suo rinvio a dopo l'incontro del 15 ottobre. Il votarla oggi non
comporta nulla di particolare, anche perché è solo il
riconoscimento di un principio e l'assunzione di un impegno da
parte della Giunta. Ribadisco, ovviamente, all'Assessore l'invito a
tener conto delle nostre preoccupazioni che sospettano che l'I.R.I.
tenda, di fatto, a ridurre l'occupazione prima di giungere alla
sottoscrizione del protocollo d'intesa con la Regione. Preferiremmo
che non venisse mai il momento in cui noi dovessimo essere
costretti ad accettare le condizioni imposteci dall'I.R.I. e dalla
forza dei suoi numeri.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Noi voteremo questa mozione, anche se
la richiesta in essa contenuta non è certamente nuova, perché era
già stata da noi esternata altre volte, sia in questo Consiglio
regionale sia in altre sedi, ed anche se è previsto un incontro con
l'I.R.I. per il 15 ottobre. L'approvazione di questa mozione,
semmai, potrebbe addirittura rafforzare la posizione della Regione
nella trattativa.
Noi voteremo questa mozione perché, nell'attuale fase di
ristrutturazione della DELTACOGNE, ci pare che l'unica prospettiva
valida sia proprio quella di creare degli insediamenti alternativi.
La crisi dell'acciaio, infatti, esiste realmente. Anche ieri
abbiamo avuto modo di leggere sugli organi di informazione notizie
di tagli occupazionali che colpiscono migliaia di lavoratori in
Giappone ed in America, perché i paesi in via di sviluppo sono,
ormai, autoproduttori di acciaio e quindi coprono il loro
fabbisogno, ma alcuni sono anche esportatori, perché riescono a
produrre a costi minori. Secondo me, quindi, la prospettiva per
l'Europa, per l'Italia ed in modo particolare per la DELTACOGNE, è
quella della specializzazione e cioè occorre arrivare alla
produzione di acciai speciali.
Se questa è la prospettiva, noi dobbiamo metterci bene in testa
che alla DELTACOGNE, per molti anni, ci sarà ancora una costante,
ma graduale, riduzione dell'occupazione. Pertanto, se vogliamo
salvare i livelli occupazionali, dobbiamo pensare ad insediamenti
alternativi.
Direi, però, che nel contempo - ed in questo non sono d'accordo
con il Consigliere Sandri - la Giunta dovrebbe accentrare la sua
attenzione anche su un altro problema e cioè sulla verifica attenta
dei piani di ristrutturazione che la DELTACOGNE ci propina ogni sei
mesi, smentendo tutte le precedenti previsioni. C'è effettivamente
qualcosa di poco chiaro nell'affidamento di tante lavorazioni a
ditte esterne, che si insediano nello stabilimento, come ad esempio
la SIDERCOVALA od altre delle quali si parla. Può sorgere il dubbio
che si tratti di società di comodo alle quali vengono affidate le
lavorazioni a più alto profitto, mentre quelle meno remunerative
rimangono alla DELTACOGNE.
Io credo che, su questo problema, la forza contrattuale della
Regione esista e sia, forse, maggiore di quella che si potrebbe
ipotizzare in un eventuale accordo con i grandi gruppi pubblici
nazionali, proprio perché la Regione è in fase di trattativa per
acquistare alcuni immobili della DELTACOGNE, anche per mettere a
disposizione dell'azienda dei finanziamenti piuttosto consistenti.
Credo che in questa fase di trattative la Regione dovrebbe
esprimere una richiesta ed una più pressante vigilanza su tutto
questo problema.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Anche noi siamo fortemente preoccupati
per la situazione occupazionale della DELTACOGNE che, a nostro
avviso peggiora di giorno in giorno, senza che se ne intraveda la
fine. Si continua a discutere, a trattare e ad affrontare sempre i
soliti problemi, che ormai si trascinano da anni, senza giungere ad
una conclusione che valga a risolvere concretamente, almeno in
parte, il problema dell'azienda.
Mi rendo certamente conto delle notevoli difficoltà di carattere
internazionale nelle quali si viene ad operare, ma resta il fatto
che si parla, ci si incontra e si discute, ma alla fine i problemi
rimangono tali e quali, quando addirittura non peggiorano.
Non sto a ripetere le osservazioni che sono state illustrate da
coloro che mi hanno preceduto, ma noto che all'interno dell'azienda
c'è un atteggiamento che contrasta con l'intento di avviare una
vera ristrutturazione aziendale. Basta pensare al centro
meccanografico che qualcuno cerca di trasferire altrove: ciò
dimostra che i dirigenti non vogliono ristrutturare e potenziare la
DELTACOGNE, ma la vogliono ridimensionare ad una consistenza molto
lontana dall'attuale e da quella che essa aveva nel passato.
Osservo, quindi, che l'Esecutivo regionale, pur dimostrando
buona volontà, nel condurre questa battaglia per la salvaguardia
dell'occupazione, non giunge a risultati concreti. A mio avviso, ci
vuole una maggiore energia nei rapporti con lo Stato e con le
aziende statali, per salvare l'unica industria esistente oggi in
Valle d'Aosta e per contribuire efficacemente a salvare
l'occupazione nella nostra Regione. Questa è la ragione principale
che esige dall'Esecutivo una maggiore determinazione negli incontri
e contatti con la controparte, anche perché quest'ultima ha già
dimostrato nel passato di non essere molto affidabile. L'Assessore,
infatti, mi deve dare atto che si è discusso e ci si è incontrati
piuttosto spesso con la FINSIDER, con l'I.R.I. e con altre aziende
di Stato, tuttavia, alla fine, o cambiava il Governo o cambiavano i
dirigenti, e si era costretti a ricominciare tutto da capo.
Invito quindi l'Esecutivo a dare prova di una maggiore
determinazione in questi incontri, puntando i piedi e, se
necessario, battendo anche i pugni, nei confronti delle autorità di
Governo, proprio perché la DELTACOGNE è l'unica azienda regionale
che possa dare una certa garanzia di occupazione e noi dobbiamo
fare quanto è possibile per contribuire alla sua salvaguardia.
Espresse queste indicazioni, posso dire di condividere la
mozione presentata dal Consigliere Sandri, che sollecita nuovi
incontri e contatti con il Governo e con le grandi aziende a
partecipazione statale, per cercare di sopperire alla mancanza di
occupazione con la creazione di nuovi posti di lavoro. Dichiaro,
pertanto, che voterò a favore della mozione presentata da Nuova
Sinistra.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Illustro ora le ragioni che spingono la
maggioranza ad astenersi.
La mozione ha un taglio decisamente politico e noi, pur
potendone condividere alcuni aspetti, non possiamo accettarla nel
suo complesso, perché non la riteniamo utile, durante questa
delicata fase di trattative con le autorità politiche centrali e
con i responsabili della direzione delle grandi aziende pubbliche
del nostro Paese.
Vorrei precisare, inoltre, che i Consiglieri che hanno fatto
parte delle rappresentanze della Regione nei diversi incontri sulle
crisi che hanno interessato i grandi settori industriali della
nostra Valle, conoscono bene le difficoltà che si sono incontrate a
Roma. Tali difficoltà non sono derivate certo dall'impostazione
metodologica scelta dall'intero Consiglio regionale, e quindi non
solo dalla Giunta, ma sono derivate dalle difficoltà che a livello
nazionale si sono riscontrate all'interno delle stesse forze
politiche parlamentari. Quando esse confrontano la situazione della
Valle d'Aosta con quella delle altre realtà regionali o nazionali,
esprimono un atteggiamento che non tende certamente a favorire la
soluzione dei problemi valdostani.
Voglio essere molto chiaro, anche perché non si possono
certamente fare dei "giochini". Tengo a precisare che questa
circostanza non è ravvisabile solo nelle forze politiche, ma anche
in quelle sindacali: i rappresentanti valdostani di forze politiche
e sindacali nazionali hanno difficoltà a far accettare certi
atteggiamenti comuni di questo Consiglio, alle loro stesse centrali
politiche e sindacali nazionali, perché occorre dire con molta
chiarezza che, a livello nazionale, i confronti tra la realtà
valdostana e le altre realtà fanno pendere l'ago della bilancia
dell'attenzione su queste ultime, piuttosto che sulla realtà
valdostana.
Ecco perché l'unità conseguita all'interno del Comitato,
nonostante i tentativi di alcuni per strumentalizzarla, aveva ed ha
lo scopo di creare una unità di intenti per tonificare la forza di
tutta la Regione, e non solo del suo Esecutivo, nelle trattative
con Roma. Il poterci presentare come delegati di un'intera
comunità, quindi come rappresentanti di tutti gli interessi che in
questa comunità agiscono, è per noi il vero punto di forza della
trattativa della Regione con il Governo o con i grandi enti
pubblici nazionali ed a questa unità noi teniamo in modo
particolare.
Verso il Comitato noi abbiamo voluto mantenere un atteggiamento
molto corretto, predisponendo documenti ed avanzando proposte da
presentare unitariamente nelle opportune sedi centrali. Ciò ha
portato ad alcuni risultati positivi. È vero, ad esempio, che la
parte più sottolineata del protocollo d'intesa con l'I.R.I. è
quella relativa alla DELTACOGNE, perché è quella che ci preoccupa
di più; è altrettanto vero, però, che quello stesso protocollo
prefigura un rapporto complessivo che sollecita la ricerca di
alternative occupazionali sul territorio regionale e non si limita
al problema DELTACOGNE. Il problema della ricerca alternativa con
l'I.R.I. è aperto dal luglio 1985, da quando ci siamo preoccupati
di inviare alla direzione dell'Istituto per la Ricostruzione
Industriale un documento in cui, fatta salva la nostra
preoccupazione per la DELTACOGNE, ci siamo anche preoccupati di
presentare una relazione sulla situazione socioeconomica regionale
e di suggerire, agli enti pubblici di Stato, linee e direzioni di
intervento sul territorio regionale in campi alternativi e di
avanguardia rispetto a quelli attuali. È dal luglio del 1985 che
insistiamo perché si concretizzino queste nostre attese.
Alcuni dati, relativi a ricerche sulla situazione dei
cassintegrati, dei disoccupati, dell'offerta e della domanda di
lavoro, sono in fase di stampa, quindi tra qualche settimana saremo
in grado di fornire non solo ai Consiglieri regionali, ma anche
all'opinione pubblica, il quadro conoscitivo della reale situazione
occupazionale, del disagio, della disoccupazione e della cassa
integrazione esistente nella Valle d'Aosta, che ci consentirà di
esprimere una valutazione obiettiva sulla nostra realtà. Insisto,
quindi, nel dire che noi assegniamo all'unità raggiunta nel
Comitato un valore essenziale per la tutela degli interessi della
nostra Regione.
Nel merito del nostro atteggiamento politico, io ricordo le
discussioni che si facevano alcuni anni fa su due punti essenziali:
il mantenimento della siderurgia in Valle d'Aosta e la
disponibilità, o meno, della Regione ad intervenire per
salvaguardare questa presenza siderurgica a livelli qualificati. La
volontà politica di questo Consiglio, portata avanti dalla Giunta e
tesa al mantenimento di una presenza anche qualificata del settore
siderurgico in Valle d'Aosta, non è posta in discussione da
nessuno.
Rispondendo ad una interpellanza o ad una mozione precedente ho
avuto modo di precisare che il settore siderurgico sta
attraversando una fase molto delicata. Una sottovalutazione del
protocollo d'intesa per un particolare rapporto con l'I.R.I.,
siglato ad Aosta il 21 aprile, è un fatto puramente strumentale. Io
credo, invece, che quel protocollo assuma oggi un'importanza molto
rilevante, proprio perché stanno suonando campane che annunciano,
forse, la chiusura di molte presenze siderurgiche pubbliche.
Questo, invece, non avviene per lo stabilimento di Aosta, così come
non è messa in discussione la disponibilità della Regione ad
effettuare interventi capaci di mantenere la presenza della
DELTACOGNE.
I problemi e le difficoltà, come abbiamo già detto, non stanno
nella disponibilità della Regione, ma nella individuazione di
meccanismi tecnici in grado si superare positivamente gli ostacoli
non frapposti da noi, ma da direttive o da congiutture nazionali o
internazionali.
Vorrei solo ricordare al Consiglio regionale lo strumento,
altrettanto importante ma inefficace perchè non ancora
utilizzabile, rappresentato dalle norme di attuazione in materia di
industria. Anche in questo caso, pur ricordando la lunga ed intensa
battaglia condotta dall'Amministrazione, si deve riconoscere che
questo documento, che sancisce e specifica alcune competenze e
diritti della Valle d'Aosta in materia di industria, dopo aver
superato numerosi scogli e difficoltà, come l'approvazione da parte
del Consiglio dei Ministri e, pare, anche la firma del Presidente
della Repubblica, a tutt'oggi non è stato ancora approvato.
Concludo ricordando che l'atteggiamento della maggioranza è
conseguente ad una impostazione politica che si intravede dietro la
presentazione della mozione. Nel merito dei suoi contenuti abbiamo
già detto che a metà ottobre avremo un incontro con l'I.R.I., nel
corso del quale ci auguriamo di poter stabilire numeri certi, in
termini occupazionali, e di poter confermare il trasferimento in
Valle d'Aosta della sede della DELTACOGNE.
Sottolineo che il protocollo con l'I.R.I. non si esaurisce con
il tema siderurgia-DELTACOGNE, perché esso contiene l'impegno
dell'I.R.I. di concordare con l'Amministrazione regionale
interventi diversificati in altri settori, con eventuali interventi
della Regione. È una trattativa che manteniamo costantemente aperta
con gli organi centrali.
Le difficoltà stanno anche in settori politici, nel senso che
nelle sedi decisionali vi è un certo atteggiamento verso la Valle
d'Aosta, per la sua situazione socio-economica ritenuta
privilegiata rispetto ad altre realtà.
A mo' di corollario vorrei fare solo alcune precisazioni. Mi
sembra che il Consigliere Baldassarre abbia parlato di
licenziamenti. Ribadisco che sono da escludere licenziamenti. Le
riduzioni di personale, per raggiungere i livelli concordati,
avverranno o con misure governative adottate "ad hoc" per il
settore siderurgico e mi riferisco ai pre-pensionamenti, oppure con
l'utilizzo della cassa integrazione. Tanto per chiarire il problema
e per non creare allarmismi fuori luogo, ribadisco che non sono
assolutamente previsti licenziamenti.
Alcuni rappresentanti del Partito Comunista hanno partecipato a
vari incontri a livello ministeriale, come membri degli appositi
comitati istituiti per affrontare questi problemi e, pertanto, non
trovo difficile concordare con l'affermazione del Consigliere
Mafrica sui guadagni di alcuni imprenditori privati e di alcuni
Paesi che operano nel campo dell'acciaio. È vero, ci sono
effettivamente dei privati che guadagnano nel settore siderurgico,
e credo anche che ce ne siano anche diversi disposti a rilevare la
DELTA-COGNE, ma con volumi occupazionali decisamente ridotti, pari
a meno del 50 per cento di quelli attuali. L'intervento della
Regione trova la sua giustificazione proprio nell'intento di
impedire che questo avvenga.
Con la dichiarata volontà di impedire che l'azienda DELTACOGNE
finisse in mano a privati, decisa all'unanimità dal Consiglio, mi
pare che sia stato stabilito anche un altro punto qualificante.
Proprio perché sapevamo fin dall'inizio che ciò non sarebbe
coinciso con la scomparsa della DELTACOGNE, ma con la comparsa di
notevoli tagli agli attuali livelli occupazionali, così come
avviene in certi Paesi dove guadagnano lavorando l'acciaio, ma a
certe precise condizioni...
(...Interruzione del Consigliere SANDRI...)
LANIVI (A.D.P.):
Certo, è un Paese esportatore per due
motivi. In primo luogo, perché la magnetite viene estratta da cave
a cielo aperto, senza bisogno di perforare la terra con lunghissime
gallerie ed in secondo luogo perché... Ecco.
Per concludere in termini di prospettiva, posso ricordare che
siamo in presenza di una certa logica, che interessa tutti i Paesi
europei o industrializzati, e che si identifica nel calo di
occupati nel settore industriale. Non è un problema esclusivo della
Valle e dell'Italia, perché interessa tutti i Paesi sviluppati che
oggi stanno spostando la loro attenzione verso attività del settore
terziario. Il nostro obiettivo è di far sì che investimenti del
tipo prospettato, sui quali può convergere un ampio accordo
politico ed economico, possano dare alla DELTACOGNE una produzione
qualificata e specializzata che le consenta di essere "leader" in
un mercato non solo nazionale, ma anche sovrannazionale. Intendiamo
raggiungere, quindi, l'obiettivo di effettuare investimenti per
avere un'azienda non più assistita, ma capace di produrre acciaio,
traendone magari anche un certo guadagno. Questa è la prima
condizione perché l'azienda possa continuare ad operare.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je tiens seulement à réitérer les
paroles de l'Assesseur, à savoir que l'on ne peut accepter cette
motion dans son ensemble lorsqu'il est dit:
"...l'esecutivo a
prendere contatto con il governo nazionale per verificare la
possibilità...".
Je crois que les conseillers sont renseignés sur l'activité de
la Junte et des parlementaires sur les possibilités
d'investissement au niveau régional; avant qu'il y ait la chute du
Gouvernement, nous avions eu des contacts avec le ministère des
Participations de l'Etat, avec le ministère du Travail, pour
examiner les possibilités susceptibles d'intéresser la Vallée
d'Aoste dans les différents secteurs publics. Une analyse avait été
faite et ces contacts sont maintenus pour avoir la possibilité de
s'insérer à chaque instant dans ce discours. Pour le restant, je
souhaite - comme disait M. Sandri - que quelqu'un doive faire cela;
hélas, ce verbe n'est guère à la mode. Lorsqu'on envisage des
contacts avec les grandes industries pour des investissements, il y
a des conditions à respecter, mais non la possibilité d'imposer aux
autres des investissements en Vallée d'Aoste; on ne peut
qu'examiner ensemble les conditions pour obtenir ces
investissements. C'est dans ce sens, justement, que nous avons
travaillé. Il ne faudrait quand même pas oublier les problèmes de
l'énergie pour les avantages que pourraient en tirer les
établissements du Val d'Aoste. Toute une série de possibilités que
l'Administration régionale prévoit pour les investissements en
Vallée d'Aoste ont été mises en évidence. Malgré cela, seuls des
résultats partiels ont été obtenus jusqu'à présent.
L'engagement commun, à mon avis, est positif; la participation
de toutes les forces politiques est nécessaire.
Compte tenu de notre engagement en vue d'obtenir certains
résultats, nous nous abstiendrons sur la motion.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Vorrei fare alcune osservazioni
sull'atteggiamento delle varie forze politiche nei confronti della
mozione presentata da Nuova Sinistra.
Io penso che abbia ragione il Consigliere Mafrica, quando pone
l'accento sul fatto che la mozione potrebbe far presupporre
l'esistenza di una certa tendenza all'abbandono della siderurgia.
Questo non è affatto vero, ed è giusto che questa circostanza venga
sottolineata anche da chi se ne è fatto promotore, proprio perché
la mozione dà per scontato il principio che la siderurgia riveste
un ruolo fondamentale nell'economia regionale, anche se, purtroppo,
non sufficiente. Ne consegue che, accanto alla lotta per la difesa
dell'occupazione alla DELTACOGNE, occorre anche combattere
strenuamente per ottenere altri insediamenti.
Penso anche di poter condividere le osservazioni del Consigliere
Baldassarre sulla credibilità da accordare ai protocolli con
l'I.R.I., visto che, ogni tanto, vengono modificati in peggio. Non
sono, neppure, altrettanto fiducioso che dopo il 15 ottobre, o dopo
la sottoscrizione di qualche altro protocollo con l'I.R.I., ci si
possa fidare delle promesse di questo grande ente di Stato.
Anche se il discorso è stato ampliato dal Consigliere Mafrica,
mi sembra di aver già detto che si possa effettivamente pretendere
qualche chiarimento su questi aspetti confusi della trattativa:
sulla situazione all'interno della fabbrica, sui protocolli che,
pur essendo firmati, vengono poi sempre disattesi, in parte anche
dalla Regione che si era assunta l'impegno di avanzare delle
proposte entro il 15 maggio, ma che poi le ha presentate con
qualche mese di ritardo. Come mai succedono queste cose?
Visto, poi, che l'Assessore competente ci viene a raccontare
che, sulla base di sue impressioni, e non di notizie confermate,
esistono dei privati intenzionati a rilevare la DELTACOGNE, non
vorrei che le manovre sulla società potessero essere interpretate
come una specie di cavallo di Troia per entrare nella
DELTACOGNE.
Io penso che nessuno sottovaluti le difficoltà che si incontrano
nell'affrontare un certo tipo di politica del Governo centrale e
dei grandi capitalisti di Stato. Ognuno di noi fa la sua parte, ed
è giusto che sia così: come voi svolgete il vostro ruolo di
maggioranza, noi svolgiamo il nostro di opposizione. Non credo,
tuttavia, che si possa accettare quella specie di "ricatto
dell'unità", che più volte ci è stato ricordato, sia in sede di
Comitato sia nel corso del presente dibattito, perché comunque le
responsabilità della gestione ricadono sulla maggioranza e sulla
Giunta. Ritengo, pertanto, che questo richiamo all'unità debba
essere considerato più come un condizionamento che non come una
effettiva decisione politica.
Sotto questo aspetto, vorrei far presenti le gravi
responsabilità che si sta assumendo la Giunta su una serie di
punti, nei confronti dei quali il Comitato aveva assunto una
decisione che la Giunta, però, non è riuscita a difendere. Parlo,
soprattutto, del Centro Meccanografico, settore nei confronti del
quale si sono avute delle prese di posizione molto chiare da parte
della Presidenza della Giunta e del Comitato, anche se oggi
dobbiamo drammaticamente riconoscere che si è trattato di una
scelta sbagliata, economicamente falsa e per la quale non vediamo
sbocchi positivi. Io mi auguro che, quando si parla di unità, ci si
riferisca anche ad una unità per fare queste cose e non per non
farle.
La Giunta regionale non accetta questa mozione e gioca
sull'astensione, perché la stessa mozione, a suo dire,
sottintenderebbe non si sa bene quale politica, che, del resto, non
è stata ben delineata né dal Presidente della Giunta né
dall'Assessore competente. Sia chiaro, però, che la politica di
Nuova Sinistra tende ad avere un'azienda sana, capace di
sopravvivere autonomamente e, magari, anche di espandersi, con il
fine ultimo di garantire l'occupazione in Valle d'Aosta. A noi
interessa, certamente, anche l'utile, perché le aziende devono
sapersi reggere e autofinanziare, ma tutto ciò, ovviamente, per noi
ha un peso decisamente secondario rispetto all'obiettivo primario
che è quello della tutela dell'occupazione.
Se voi non siete d'accordo con questa politica, va bene; ma se
siete d'accordo con essa, non si capisce bene perché non vogliate
accettare questa mozione. Dalle parole dell'Assessore mi è parso di
capire, in effetti, che si tratta della stessa politica che cerca
di attuare e di perseguire, almeno a parole, anche la Giunta
regionale. Quando ci dice, infatti, che, nel caso la DELTACOGNE
passasse nelle mani di un privato, l'occupazione al suo interno
verrebbe addirittura dimezzata, ci dimostra chiaramente che non
intende accettare il metodo privatistico del rapporto tra
occupazione e profitti, a favore, ovviamente, di questi ultimi.
Se devo tener conto di tutte queste cose, ringrazio fin d'ora i
Consiglieri che avranno il coraggio di votare la mia mozione e,
nello stesso tempo, voglio interpretare le parole del Presidente
della Giunta come una specie di accettazione della mozione, perché,
praticamente, ha detto che gli va bene tutto, salvo che la stessa
sia stata presentata dall'opposizione. Egli condivide le mie
richieste e dice che già in passato la Giunta si era mossa in
questa direzione e che nella stessa direzione si impegna a muoversi
per il futuro. Pertanto, anche se la mozione sarà bocciata, crederò
ugualmente che la Giunta abbia votato a suo favore col cuore.
Io rivendico il principio che l'I.R.I., l'E.N.I. (non la FIAT,
perché quelli, semmai, dovrebbero essere problemi suoi) debbano
interessarsi della Valle d'Aosta, perché io sono un cittadino
italiano e contribuisco, con le tasse che pago, come le pagano
tutti, al sostegno della cosa pubblica e la Regione ha sempre dato
un grande contributo, di vincoli ambientali e di penalizzazioni
varie al ruolo di canale di scambi internazionali che essa svolge
in Italia. Ma questi grandi enti di Stato devono fare i conti con
noi, non c'è niente da fare! Secondo me, l'accettare una condizione
diversa coincide con il porsi in una posizione perdente.
Ritenendo, pertanto, che la presentazione di questa mozione
abbia già sortito l'effetto sperato, colgo l'occasione per
ringraziare i Consiglieri che la vorranno votare.
PRESIDENTE:
Ha chiesto la parola per dichiarazioni di
voto il Consigliere Baldassarre; ne ha facoltà.
BALDASSARRE (P.S.D.I.):
Vorrei solo precisare
all'Assessore che le critiche da me avanzate nei confronti di
alcuni rappresentanti sindacali non avevano alcuno scopo
strumentale, perché io credo nell'unità di intenti del Comitato;
questa unità, però, non deve essere raggiunta a tutti i costi.
È vero, come ha affermato l'Assessore, che il Consiglio
regionale si era espresso contro la privatizzazione della
DELTACOGNE, però, come ho già sottolineato poco fa e come ribadisco
ora, stiamo correndo il rischio che l'I.R.I. si comporti proprio
come i privati, prima di sottoscrivere il protocollo d'intesa con
la Regione. Queste sono le mie preoccupazioni.
Io voterò a favore di questa mozione e colgo l'occasione per
invitare il Consigliere Sandri a modificarne il testo, là dove si
dice:
"...l'Esecutivo regionale a continuare..."
PRESIDENTE:
Consigliere Baldassarre, non è possibile fare
nessun emendamento, perché siamo in sede di dichiarazione di
voto.
BALDASSARRE (P.S.D.I.):
Signor Presidente, non lo
sapevo.
PRESIDENTE:
Gliel'ho detto prima di darle la parola.
BALDASSARRE (P.S.D.I.):
Va benissimo.
PRESIDENTE:
Ha chiesto la parola per dichiarazioni di
voto il Consigliere Mafrica; ne ha facoltà.
MAFRICA (P.C.I.):
Nel ribadire il voto favorevole del
nostro gruppo alla mozione, credo che meriti un certo rilievo
un'affermazione dell'Assessore all'Industria, Commercio,
Artigianato e Trasporti.
È indubbio che la firma del protocollo d'intesa non debba essere
sottovalutata, perché viene dopo un notevole impulso unitario della
Regione su alcuni argomenti e ciò, forse, ha reso possibile una
trattativa più facile con l'I.R.I.. Non vogliamo assolutamente,
quindi, ridimensionare il significato della sottoscrizione di
questo protocollo e non vogliamo neanche venir meno alla necessaria
unità, fino a quando le lentezze della Giunta o le diversità di
opinioni non ci faranno cambiare idea.
Riteniamo, però, di contrastare quella che potrebbe essere una
giustificazione un po' comoda, ma non tanto valida, addotta
dall'Assessore. Egli ci ha detto: "Quando i nostri rappresentanti
si presentano in Parlamento, o quando i sindacati valdostani si
presentano per difendere la realtà della Cogne, si trovano a fare i
conti con realtà forse più povere, o forse più forti come numero di
abitanti, per cui noi non veniamo adeguatamente sostenuti".
Questo può essere anche vero in parte, perché, come c'è un
tentativo unitario da parte nostra per difendere l'occupazione, è
comprensibile che la stessa cosa avvenga altrove. Voglio, invece,
rilevare che questo capita perché in questi anni c'è sempre stata
una tendenza politica verso il neo-liberalismo, verso
l'affermazione del principio del profitto rispetto al principio
dell'occupazione, verso l'affermazione del valore dell'individuo
rispetto al collettivo, dell'intraprendenza rispetto alla
solidarietà... Tutto questo, ovviamente, ha provocato dei guasti
anche all'interno delle organizzazioni dei lavoratori ed ha
originato la situazione nella quale oggi noi siamo costretti ad
operare.
Cerchiamo, quindi, di operare insieme, nei limiti del possibile,
senza cercare giustificazioni nel fatto che la stessa cosa venga
fatta anche da altri, perché così facendo indeboliamo la nostra
stessa prospettiva. Cerchiamo di fare il possibile mettendo a
disposizione le nostre risorse, la nostra unità e la nostra volontà
per stare al passo del mercato con la qualità delle produzioni e
con il contributo di tutta la Regione.
PRESIDENTE:
Se nessuno chiede la parola, pongo in
votazione la mozione presentata dal Consigliere Sandri:
ESITO DELLA VOTAZIONE
Presenti: 28
Votanti: 11
Favorevoli: 11
Astenuti: 17 (Bondaz, Beneforti, Chabod, De Grandis, Faval,
Fosson, Lanivi, Maquignaz, Martin, Perrin, Pollicini, Ricco,
Rolando, Rollandin, Stévenin, Tamone e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK