Consiglio Regionale della Valle d'Aosta - Oggetto del Consiglio n. 2095 del 15 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2095 del 15 dicembre 2022 - Resoconto
OGGETTO N. 2095/XVI - Interpellanza: "Mantenimento ed
eventuale incremento per l'anno 2023 degli sconti in bolletta
applicati da CVA energie e interventi migliorativi per le imprese
valdostane.".
Marguerettaz (Presidente) -
Signori possiamo riprendere.
Siamo al punto 34 dell'ordine del giorno. Si è prenotata la collega
Minnelli, ne ha facoltà.
Minnelli (PCP) -
Questa ulteriore iniziativa sul caro
bollette e su CVA era stata presentata il 17 di novembre e aveva lo
scopo di fare il punto su quanto successo nei quindici giorni
precedenti a quella data, quindi per la discussione nel Consiglio
di inizio dicembre, considerato che c'erano e in parte ci sono in
ballo delle questioni rilevanti legate al caro bollette e al ruolo
di CVA. Il Consiglio ricorderà che lo scorso 21 ottobre avevamo
presentato come gruppo consiliare una mozione che chiedeva una cosa
semplice, a nostro avviso doverosa, cioè quella di aprire una
interlocuzione con la CVA, per mantenere e incrementare le misure
di sconto per famiglie e imprese che erano già in atto. Nel
Consiglio del 3 novembre quella mozione non è stata approvata ed è
stato affermato in sostanza che non era corretto, non era nei
poteri della Giunta interloquire con CVA e inoltre, questa è una
cosa che è stata ripetuta varie volte, che CVA aveva le mani
legate, perché il prezzo dell'energia elettrica viene fissato a
livello nazionale. Queste affermazioni si sono poi anche rilevate
non fondate, tanto è vero che poi una interlocuzione con CVA c'è
stata non da parte della Giunta, come richiedeva la mozione, ma da
parte della Commissione competente in materia di energia, presenti
anche gli assessori competenti. E poi successivamente CVA ha preso
delle decisioni che influiscono sul costo delle bollette.
Una settimana dopo quella mozione, che non è passata, tutti i
maggiori vertici di CVA sono venuti in Commissione per illustrare
il comportamento aziendale e anche per ascoltare, come hanno fatto,
le osservazioni dei consiglieri. In quell'occasione tra l'altro
avevano annunciato che stavano valutando con i loro legali dei
possibili provvedimenti nel senso che era stato auspicato da noi,
da quel dibattito e anche dalle osservazioni che sono emerse in
Commissione. Tra l'altro, poi noi ci siamo un po' sorpresi che a
seguito di quella audizione non ci fosse stato nessun comunicato
ufficiale della Commissione, anche perché era la prima volta che il
dottor Argirò partecipava ai lavori consiliari, quindi ci
aspettavamo che venisse in qualche modo evidenziato.
Giovedì 17, mentre noi depositavamo questa iniziativa che
discutiamo a distanza di molto tempo, proprio in quella giornata,
io l'ho ricevuta la sera, hanno cominciato ad arrivare le lettere
della CVA ai loro clienti, lettere che annunciavano la conferma per
il 2023 dello sconto già in essere per il 2022, per chi aveva
ricevuto la comunicazione a fine 2021 con partenza degli sconti a
febbraio 2022; quegli sconti del 40 percento sulle bollette per uso
domestico e del 10 percento per gli altri usi, con la differenza a
seconda della tipologia di utenza.
Noi siamo contenti di aver sollecitato in qualche modo
un'iniziativa che ha prodotto dei risultati positivi per decine di
migliaia di utenti, però quello che vorremmo capire sono gli esatti
contorni di quello che effettivamente CVA farà. Anche perché,
tranne che per le lettere che sono state inviate ai clienti, non ci
risulta che ci sia stata da parte dell'azienda e nemmeno da parte
della Regione nessuna comunicazione ufficiale, nel momento in cui
sono iniziate ad arrivare queste lettere e nemmeno successivamente.
Quello che sappiamo, appunto, è di queste comunicazioni e ne
abbiamo letto il contenuto.
Da questa lettera emerge che per quanto riguarda le utenze
domestiche lo sconto è stato rinnovato, ma con una diversa
impostazione rispetto a quello che era stato applicato a partire da
febbraio 2022. Lo sconto non viene più calcolato in modo
sistematico sul PE, cioè sul prezzo dell'energia stabilito da
ARERA, ma il parametro può anche essere un altro, cioè il PUN, il
prezzo unico nazionale che, come sappiamo e ci è stato spiegato in
Commissione, sono due sistemi di calcolo del prezzo dell'energia
diversi, uno a base trimestrale e uno giornaliero. A noi però non
sembra molto trasparente e forse nemmeno utile avere due diversi
sistemi di calcolo, non ci è ben chiara questa cosa e vorremmo
comprendere le motivazioni di questo cambiamento.
Alla prima domanda della nostra interpellanza, quali risultati
ha prodotto il prosieguo dell'interlocuzione, una parziale risposta
adesso ce l'abbiamo, perché sappiamo che sono stati confermati
questi sconti. Però quello che noi vorremmo capire bene è se la
conferma dello sconto per il 2023 è stata inviata a tutte le utenze
che già fruivano di quello sconto nel 2022, o soltanto a una parte,
e quante sono queste utenze, visto che in una intervista del 30
novembre alla
Gazzetta Matin
, l'ingegnere De Girolamo ha
parlato di 52 mila contatori che beneficerebbero di questo sconto,
mentre in Commissione la cifra di chi aveva lo sconto era risultata
più alta. E poi sarebbe interessante anche avere dei chiarimenti
sulla modifica dei meccanismi di calcolo degli sconti: capire se il
nuovo meccanismo verrà applicato anche a coloro che avevano
sottoscritto lungo l'anno il contratto con CVA e cioè quelli che
avevano già uno sconto stabilito fino alla fine di dicembre 2023, o
se ci saranno, invece, due sistemi di calcolo diversi in vigore
contemporaneamente, cosa che però ci sembrerebbe un po' incongrua.
Chiediamo poi di conoscere quale valutazione è stata fatta della
richiesta di ampliare lo sconto, così come avevamo avanzato anche
in quella Commissione, ad almeno il 50 percento, perché non ne
abbiamo più saputo niente, ma in quella riunione in Commissione la
questione era stata lasciata un po' in sospeso. Non è a nostro
avviso una cosa secondaria e sarebbe un atto opportuno; la stessa
cosa per gli sconti alle imprese, non sappiamo che cosa è stato
deciso.
La terza questione che poniamo con l'interpellanza è più di
carattere generale e riguarda il tema del ruolo di CVA. Ci è stato
detto in Commissione che per l'87 percento l'attività si svolge
fuori Valle e per il 13
in loco
: si produce molto in Valle,
però si vende fuori. Quindi qual è il ruolo che si intende affidare
a CVA? Si vuole una CVA che faccia principalmente da cassaforte
della Regione o si ritiene che quella è solo una delle funzioni e
neanche la principale? Perché abbiamo la sensazione che ci sia
ormai come idea diffusa e radicata questa della CVA come il
salvadanaio della Regione; tra l'altro è un'idea che è un po'
radicata nella tradizione: nei primi anni dell'autonomia c'era un
casinò, poi i TIR e via di questo passo.
Quello che noi crediamo è che CVA dovrebbe avere tre obiettivi:
fornire dell'energia a basso costo alle famiglie e alle imprese che
vivono e operano in Valle d'Aosta; essere il fulcro di un'autonomia
energetica possibile e auspicabile, ma dalla quale siamo lontani,
visto che la maggioranza dei consumi che abbiamo sono fatti con
combustibili fossili che importiamo; accompagnare la transizione
ecologica della società valdostana. La Valle d'Aosta nei prossimi
anni continuerà a consumare molta energia elettrica, dovrà produrre
anche arricchendo le tipologie di produzione: non c'è solo l'acqua,
c'è anche l'energia solare e quella eolica con le quali attualmente
stiamo facendo poco. Riteniamo poco interessante che vengano
acquistati i campi fotovoltaici fuori valle, mentre ci sarebbe la
possibilità di fare una robusta diffusione del fotovoltaico nella
nostra regione, però questo ovviamente richiede un indirizzo da
parte della Regione che in questo momento non ci sembra lo stia
esercitando.
Presidente -
Per la risposta, la parola all'assessore
Caveri.
Caveri (AV-VdA Unie) -
Io intanto risponderò alle domande
che mi ha posto per iscritto e non a quelle che ha fatto in più.
Per quelle che ha fatto in più, mi fa avere cortesemente le domande
e le risponderò, perché se la logica è che lei fa un intervento in
cui aggiunge a braccio delle domande, io non sono in grado di darle
delle risposte sui numeri; mi sembra una cosa di buon senso.
Peraltro la rassicuro che non c'è nessun rapporto causa-effetto e
cioè non avete alcun merito sugli sconti. È l'ennesima volta che
dice "È merito nostro se hanno deciso di rifare gli sconti"; il
merito non è vostro ma è di CVA. Mettiamo un po' le cose a posto,
perché se no la strumentalizzazione politica cade addirittura nel
grottesco.
CVA Energie a seguito delle valutazioni svolte ha comunicato ai
clienti, con lettera inviata a far data 17 novembre, come lei ha
ricordato, la proroga dei propri sconti per tutto il 2023. In
particolare, per tutto il prossimo anno CVA Energie applicherà lo
sconto del 40 percento - lei mi ha chiesto qual è la modalità e io
gliela spiego - sul corrispettivo che mensilmente risulterà
inferiore tra il corrispettivo variabile, prezzo unico nazionale,
applicato con la seguente modalità a prezzo unico nazionale per
1,102, e il corrispettivo variabile pari alla componente del prezzo
energia PE, prevista per il servizio di maggior tutela e aggiornata
trimestralmente da parte dell'autorità di regolazione per l'energia
reti e ambienti, cioè l'ARERA. La società ritiene che si avrà
quindi un incremento rispetto allo sconto del 40 percento in vigore
che scadrà il 31 dicembre 2022, in quanto l'attuale sconto viene
applicato sul corrispettivo variabile per l'acquisto di energia
elettrica pari alla componente prezzo energia PE previsto per il
servizio di maggior tutela, che è controllato trimestralmente da
parte dell'ARERA. Quindi, è più vantaggioso dello sconto
esistente.
Seconda domanda. CVA Energie, sempre a seguito delle valutazioni
svolte, ha comunicato a far data dal 17 novembre 2022 ai clienti
titolari di partita IVA e di piccola impresa la proroga dei propri
sconti per tutto il 2023. In particolare, è stato comunicato che
per tutto il prossimo anno CVA Energie applicherà lo sconto del 10
percento al corrispettivo che mensilmente risulterà inferiore tra
il corrispettivo variabile del prezzo unico nazionale, quindi con
la stessa modalità prezzo unico per 1,102, e il corrispettivo
variabile pari alla componente del prezzo energia previsto per il
servizio di maggior tutela, come ho già detto aggiornata ogni tre
mesi da ARERA.
Per quanto riguarda, come dire, la
mission
, diciamo che
non la vediamo allo stesso modo. Voi siete per una specie di
società piccola piccola, un po' umile, e per fortuna non governate,
perché altrimenti non so che fine farebbe CVA! Diventerebbe una
scatolina e non quell'impresa che oggi per fortuna fa lavorare
molti valdostani e dà copiosi dividendi e una forte fiscalità. Ma a
voi, come da tempo immemorabile, avendo seguito la carriera
politica di Elio Riccarand, i soldi non piacciono, sono "lo sterco
del Diavolo", quindi ogni volta che in qualche maniera si pensa di
avere delle società che guadagnino e diano i loro benefici alla
comunità valdostana, questo è ritenuto il male assoluto.
Per quanto riguarda la risposta, occorre sottolineare che le
norme sulla libera concorrenza non consentono trattamenti specifici
di favore per una categoria di clienti in base all'appartenenza
territoriale: si chiama politica di concorrenza di fonte europea,
non derogabile. Anche se uno vive in un monastero deve sapere che
esistono le norme della concorrenza. Si può affermare nel contempo,
con le scontistiche applicate già durante quest'anno e prorogate al
prossimo anno, che CVA ha dimostrato un'attenzione particolare alla
comunità valdostana e sicuramente ci sarà un'azione futura per
calmierare al massimo l'impatto dell'aumento del costo dell'energia
elettrica. Poi, naturalmente, gli investimenti esterni a voi non
piacciono; noi riteniamo che gli investimenti esterni, dopo
l'uscita dalla Madia, siano un
core business
dell'azienda,
che altrimenti non potrà reggere il peso di un mercato in cui la
taglia della società è importante. A meno che voi non preferiate
che sia qualche multinazionale, magari del petrolio, che ci mangi
CVA.
Presidente -
Per la replica, la parola alla collega
Minelli.
Minelli (PCP) -
Grazie all'Assessore per la risposta. Sì,
le ho chiesto alcune cose in più rispetto a quello che era scritto
nella interpellanza, anche considerato che nel frattempo comunque
c'è stata un'evoluzione e io pensavo che avendo avuto delle
informazioni su alcuni dati, che erano diversi da quelli che sono
stati presentati in Commissione, forse interloquendo con CVA
qualche elemento in più potevamo averlo, ma mi riservo appunto di
fare per iscritto le domande.
In buona sostanza quello che lei ha detto rispondendo alle prime
due domande, è la conferma degli sconti del 40 e del 10 percento,
con un meccanismo nuovo che lei ha spiegato e su cui magari
chiederò poi qualche chiarimento in più.
Quello che mi lascia un po' perplessa è questo: lo sconto
confermato del 40 percento e del 10 percento, è stato dichiarato
sempre in questa intervista, dovrebbe costare alle casse della
società circa 11 milioni 632 mila euro a fine anno per 52 mila
contatori, noi ne avevamo calcolati di più. È una cifra di tutto
rispetto, 11 milioni di euro di costo per la società, però io
ricordo che la stessa società fa degli extra profitti per oltre 100
milioni di euro. Quindi, un aumento dal 40 al 50 percento di sconto
ai consumatori potrebbe pesare con un incremento di altri, credo,
7/8 milioni di euro. Tanto è vero che in quell'intervista
l'ingegnere De Girolamo ha anche detto - io mi riferisco solo alle
fonti di stampa, perché questo c'è, comunicati ufficiali non ce ne
sono stati - che se fosse stato mantenuto come valore di
riferimento il mercato di maggior tutela, ed è per questo che io
chiedevo perché i due meccanismi, che vengono usati in modo misto
da quello che mi è stato spiegato, lui ha detto che se fosse stato
mantenuto come riferimento il mercato di maggior tutela sarebbe
schizzata questa cifra da 11 milioni 630 mila a 19 milioni di euro.
Quindi la manovra sarebbe costata a CVA circa 8 milioni di euro in
più, che però avrebbe voluto dire avere per la popolazione, per i
consumatori, uno sconto, da quello che mi sembra di capire, più
significativo, se poi alla società veniva a costare questa cosa. Mi
resta una perplessità su questo, ma chiederò una spiegazione per
iscritto un po' più chiara.
Noi riteniamo che davvero un'attenzione, una valutazione più
ponderata sulla possibilità... lei mi ha parlato della legge, della
concorrenza, eccetera, però qui decide l'azienda. Se decide
l'azienda e se il costo di una manovra di questo genere all'azienda
va a incidere per una percentuale più o meno alta, beh, è una
valutazione, certo, che deve fare lei. Ma ricordo che questa
società, per quanto sia stata estromessa dal controllo della Madia,
resta una società al momento del tutto pubblica.
Sulla questione che lei ha evidenziato: per fortuna non
governiamo perché altrimenti CVA sarebbe una scatolina, invece è
una forte società che aspira a essere ancora più competitiva e più
forte sul mercato e quindi a fornire dei copiosi dividendi alla
Regione. Io credo che dire che i soldi non piacciano è un po'
banale, abbiamo parlato addirittura di "sterco del Diavolo". Quello
che crediamo è che se ci sono dei soldi e ce ne sono in abbondanza,
devono andare il più direttamente possibile in benefici diretti
alla comunità valdostana. Sappiamo tutti benissimo che con i soldi
che arrivano dai dividenti poi si fanno delle operazioni dal punto
di vista delle scelte dell'Amministrazione, ma darli direttamente
ai cittadini a noi sembrerebbe più logico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK