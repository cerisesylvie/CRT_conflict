Consiglio Regionale della Valle d'Aosta - Oggetto del Consiglio n. 1222 del 29 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 1222 del 29 marzo 2000 - Resoconto
OGGETTO N. 1222/XI Espletamento della libera professione
medica all'interno delle strutture ospedaliere.
(Interpellanza)
Interpellanza Rilevato che su 250 medici ospedalieri della
regione ben 229 hanno optato per il rapporto esclusivo di lavoro
con l’azienda;
Richiamata la L.R. 25 gennaio 2000, n. 5 ed in particolare
l’art. 8 che, in attuazione del Piano
socio-sanitario, prevede la definizione degli orari e degli spazi
per l’espletamento della libera professione
intramuraria;
Atteso che un così alto numero di medici richiedenti di
esercitare la libera professione all’interno della
struttura ospedaliera provocherà, almeno nella fase
d’avvio, non pochi problemi per la determinazione
degli orari e la localizzazione degli spazi;
i sottoscritti Consiglieri regionali
Interpellano
l’Assessore per conoscere:
a) se, e in quale modo, si intenda intervenire per far sì che vi
siano meno problemi possibili per l’avvio della fase
dell’"intramoenia";
b) se esistono (o si ritiene utile che esistano) dei criteri
trasparenti per l’assegnazione degli spazi (ad
esempio quelli ambulatoriali) e degli orari ai diversi medici.
F.to: Marguerettaz - Collé - Comé
Président
La parole au Conseiller Marguerettaz.
Marguerettaz (Aut)
Alcune settimane fa è scaduto, come
tutti voi sapete, il termine fissato dal Ministero della sanità per
l'opzione da parte dei medici ospedalieri tra lo scegliere il
rapporto di lavoro esclusivo con l'Ospedale o invece di esercitare
la libera professione all'esterno della struttura ospedaliera.
Com'era prevedibile, e come anche noi Autonomisti avevamo
facilmente previsto quando discutemmo in quest'aula la legge n.
5/2000, i medici valdostani hanno scelto con una percentuale
superiore a quella che è stata la media nazionale di optare per il
rapporto esclusivo di lavoro con l'azienda ospedaliera.
I dati sono riportati nell'interpellanza stessa, sempre che
siano esatti, io li ho attinti da notizie degli organi di
informazione per cui su 250 medici ospedalieri della regione
sembrerebbe che ben 229 hanno optato per il rapporto esclusivo.
Quando discutemmo in quest'aula la legge n. 5/2000 e in
particolare quando affrontammo l'articolo 8, ricordo che si
convenne sulla necessità di definire sia gli orari che gli spazi
per permettere l'espletamento della libera professione
intramuraria.
Questa interpellanza intende chiedere all'Amministrazione
sostanzialmente due cose: come si pensa che sia possibile
intervenire per limitare gli inevitabili problemi che ci saranno
nella fase di avvio "dell'intramoenia" e se esistono, oppure se
questa Amministrazione ritiene utile che esistano, dei criteri che
normino in maniera il più possibile trasparente l'assegnazione
degli spazi e degli orari ai medici che hanno fatto questa
opzione.
Devo dire che una parte di risposte a questa interpellanza mi è
giunta sempre tramite gli organi di stampa, o meglio televisivi in
questo caso. Ho infatti visto circa dieci giorni fa una conferenza
stampa rilasciata dal Commissario Dr. Bosso il quale aveva reso
pubblici i dati della scelta dei medici e al tempo stesso dava già
alcune indicazioni sulle iniziative che si intendevano prendere per
organizzare al meglio l'esercizio di questa professione
"intramoenia".
Devo dire che alcune cose dette dal Dr. Bosso non mi hanno
pienamente convinto, faccio un inciso: non ho ascoltato
direttamente la conferenza stampa, ho solo sentito le cose
riportate, quindi può darsi che l'intervento del Dr. Bosso sia
stato più completo ed esaustivo, quindi pregherei l'Assessore se
possibile di ampliare il ragionamento in modo da permettere a noi
consiglieri di fare una riflessione più ampia rispetto ai dati che
finora sono in nostro possesso.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
In effetti, per quanto riguarda i dati c'è
una leggera variazione rispetto a quelli che erano stati pubblicati
perché il dato ufficiale è che presso l'USL della Valle d'Aosta 23
medici su 246, pari a una percentuale del 9,35 percento, ha optato
per l'esercizio della libera professione "extramoenia".
Il fatto che i restanti 223 medici abbiano quindi optato per il
rapporto di lavoro esclusivo con l'azienda USL non significa di per
sé che tutti potranno o vorranno esercitare attività di libera
professione "intramoenia". Questo è un punto importante a mio
parere e premetto subito che a nostro parere non ci sarà un
grossissimo problema organizzativo perché il numero dei medici che
espleta attività libero professionale in Valle d'Aosta è minimo sia
per scelta personale, sia perché l'attività libero professionale in
Valle d'Aosta, ambulatoriale finora, è assolutamente un'eccezione
alla regola rispetto a quella che è l'abitudine del cittadino e non
c'è domanda rispetto alla possibile offerta di attività libero
professionale.
Da una prima stima dei dati a disposizione, derivanti sia da
quanti medici già esercitavano l'attività di libera professione
"intramoenia" prima della data dell'opzione del 14 marzo, sia da
quanti medici hanno deciso di passare dall'attività "extramoenia"
nel proprio studio a un'attività "intramoenia" alla data del 14
marzo, risulta infatti che soltanto circa il 50 percento, ma è un
dato sovrastimato, dei medici a rapporto esclusivo potrà o vorrà
esercitare effettivamente l'attività di libera professione
"intramoenia", salvo smentite clamorose.
La possibilità è legata al fatto che non tutte le discipline
mediche e chirurgiche si prestano ad un effettivo esercizio
dell'attività in regime libero professionale; la volontà deriva dal
fatto che la libera professione "intramoenia" non costituisce un
obbligo, ma è una libera scelta individuale del medico. Molti
medici, pur avendone la possibilità, non hanno infatti alcuna
intenzione di esercitare altra attività oltre quella
istituzionale.
Per avviare in modo proficuo e meno problematico possibile
l'attività "intramoenia" dei medici alla luce delle nuove normative
vigenti, va detto comunque che la libera professione "intramoenia"
in regime ambulatoriale era già stata avviata presso l'USL prima
del 14 marzo, l'USL ha attivato una serie di atti, di procedure e
di iniziative tali da consentire un esercizio di tale attività
accettabile per tutti almeno in questa prima fase.
In primo luogo è stato predisposto e adottato con deliberazione
del Commissario n. 522 del 21 febbraio 2000 un nuovo regolamento
aziendale per l'esercizio della libera professione "intramoenia"
dei medici che già recepisce le nuove normative vigenti e che
dispone nuove modalità organizzative dell'attività libero
professionale del personale medico e delle altre professionalità
del ruolo sanitario. Dico nuovo regolamento perché ne esisteva uno
precedente, approvato con delibera n. 1.885 del 17 settembre 1998,
in seguito all'istituzione di un gruppo di lavoro a livello
assessorile e di USL che aveva già all'epoca regolamentato, dopo
due anni di discussioni sindacali, questa attività definendo a quel
momento anche il numero dei posti letto da assegnare all'attività
libero professionale a differenza di quella nuova che invece non ha
definito la percentuale esatta, ma ritornerò su questo punto.
In secondo luogo l'USL, con circolare in data 9 marzo 2000,
inviata a tutti i dirigenti medici dipendenti, ha stabilito quali
fossero le nuove procedure per l'esercizio della libera professione
"intramoenia" in regime ambulatoriale e per la determinazione,
comunicazione, incasso e versamento delle tariffe inerenti
l'attività di libera professione "intramoenia" dei medici in regime
ambulatoriale e di ricovero.
Da notare che la predetta circolare, essendo stata predisposta e
inviata agli interessati prima della data dell'opzione del 14
marzo, ha potuto offrire tutta una serie di elementi e di criteri
oggettivi e chiarificatori anche al fine dell'opzione stessa in
modo tale da consentire di effettuare una scelta ragionata e serena
fra "extra" e "intramoenia".
Può essere anche questo uno dei motivi per cui l'opzione per la
libera professione "intramoenia" ha interessato in Valle d'Aosta
quasi il 91 percento dei medici con una percentuale tra le più alte
delle regioni italiane, ben superiore alla media nazionale che è
intorno all'80-85 percento.
Infine, ma non meno importante, è che l'USL, sempre prima della
data dell'opzione del 14 marzo, con circolari dell'8 e del 24
febbraio e del 7 marzo 2000, nn. 160, 251 e 310 ha anche stabilito
quali fossero le procedure per l'avvio dell'esercizio dell'attività
chirurgica dei medici in regime di libera professione "intramoenia"
e per la determinazione, comunicazione e incasso delle tariffe
relative all'effettuazione di interventi chirurgici in regime di
libera professione "intramoenia". Ho già avuto modo e occasione di
dire che l'unico che ha attuato e sta attuando l'attività
chirurgica è per il momento il Dr. Parini che ha effettuato una
quindicina di interventi chirurgici a pagamento, preferibilmente di
cittadini non valdostani, così mi si dice, ma non ho la casistica
sottomano.
In tal modo si è finalmente consentito, come previsto dalle
normative vigenti, da una parte ai medici chirurghi di poter
svolgere anch'essi attività di libera professione "intramoenia" e
d'altro canto al cittadino che ne ha l'esigenza e la possibilità di
scegliere come, dove, quando e da chi farsi operare.
Per quanto riguarda i criteri per l'assegnazione degli spazi e
degli orari ai diversi medici, ed è la seconda domanda, in attesa
di poter reperire all'interno dell'USL o più facilmente all'esterno
in eventuali strutture convenzionate idonei spazi distinti in cui
poter concentrare gran parte dell'attività di libera professione
"intramoenia" di medici in regime ambulatoriale, il sistema
attualmente in uso consente ai medici, ferma restando la priorità
di utilizzo degli spazi e degli orari per le attività
istituzionali, di poter scegliere dove e quando svolgere la propria
attività di libera professione "intramoenia" in regime
ambulatoriale.
Aggiungo che, come ben si sa, l'opzione del 14 marzo è stata
fortemente voluta dal Ministro e dal Governo nel suo insieme, ma
nel contempo è stata messa in atto una politica di transizione
fortemente favorevole ai medici, questo è un mio giudizio, ma se i
medici da un lato hanno spuntato un fortissimo incremento
contrattuale che a regime costerà alle casse dell'USL e di
conseguenza alle casse regionali un aumento lordo di circa il 30
percento delle indennità sia per quanto riguarda il rapporto
esclusivo, sia per quanto riguarda le altre voci stipendiali,
d'altro lato ha mantenuto in essere una situazione già esistente,
infatti l'attività libero professionale in regime di ricovero è la
novità in assoluto e potrà essere fatta solo in ambito ospedaliero,
ma in regime ambulatoriale può essere fatta sia in ambito
ospedaliero, sia in ambito di studio privato, sia in ambito di
struttura convenzionata esterna.
È questa una delle possibilità che stiamo valutando assieme
all'USL, ma a una condizione: che il costo della locazione da parte
dell'USL di eventuali locali esterni alla struttura stessa, per
agevolare i medici e per far sì che abbiano la possibilità di
definire degli orari e degli spazi in modo autonomo rispetto a
quelli che sarebbero i vincoli a livello ambulatoriale
istituzionale, sia a costo zero. Questa è la condizione che ho
posto io: che sia a costo zero, nel senso che la percentuale che
l'USL tratterà e che sarà del 5 o del 10 percento, e comunque una
percentuale minima, deve poter essere sufficiente per coprire il
costo della locazione. Non pretendiamo che sia a fini di lucro nei
confronti dell'USL, ma non accettiamo neppure che sia a un costo
qualunque per il servizio sanitario perché l'attività libero
professionale così com'è e così come sono i numeri in Valle d'Aosta
potrebbe essere svolta quasi tutta in ambito di ambulatori
istituzionali ovviamente definendo degli orari forse più vincolanti
rispetto a una scelta esterna.
Chi vorrà potrà scegliere di continuare a svolgere in questa
prima fase l'attività nello studio privato. Sapete che dietro tutta
questa problematica c'erano anche grossi aspetti di tipo fiscale
che sono stati risolti in sede di contrattazione con il ministero
in modo da dare la possibilità a tutti i medici di scegliere come
meglio ritengono.
Concludo dicendo che per quanto riguarda i posti letto in
definitiva dovrebbero essere un posto letto ogni reparto dedicato
all'attività libero professionale.
Nel precedente regolamento che ho citato prima erano tutti
individuati e tranne la Nefrologia e l'Oncologia, a cui erano stati
destinati due letti, e l'Odonto, Otorino e Oculistica a cui erano
stati destinati tre letti, tutte le altre unità operative avevano
come destinazione un letto solo per l'attività di ricovero.
Nell'ultimo regolamento approvato si è preferito, di intesa con le
organizzazioni sindacali e il gruppo di lavoro che aveva stilato
questo documento, non elencare nel dettaglio il numero di posti
letto proprio anche in una logica più dipartimentale e perché si
vuole verificare sul campo quale sarà l'effettiva domanda di
prestazioni in regime di ricovero rispetto alle necessità.
È chiaro che il letto dedicato all'attività libero professionale
- questo è detto nel regolamento - se non occupato come attività
libero professionale, dovrà essere occupato come attività
istituzionale apportando delle semplicissime modifiche in corso
d'opera consistenti nel togliere la poltrona letto a disposizione
del parente e nell'aggiungere un posto letto a disposizione di un
cittadino ricoverato perché dal punto di vista del comfort
alberghiero si intende predisporre un sistema modulare che sia a
disposizione del pagante che consiste in un frigo, in un televisore
che c'è già, in una filodiffusione, in piccoli comfort alberghieri
che non vengono forniti al cittadino che viene ricoverato in ambito
istituzionale.
Questo è quanto posso dire allo stato dell'arte. Aggiungo che
rispetto ai 23 che hanno optato per l'attività "extramoenia", come
si sa, questi possono recedere, cioè possono da un momento
all'altro decidere per l'attività "intramoenia", preferibilmente
questi sono due medici della Cardiologia, uno della Traumatologia,
uno della Chirurgia vascolare, alcuni medici dell'Ostetricia
Ginecologia per evidenti motivi, i medici dei servizi, anestesisti,
eccetera che non hanno la possibilità pratica di svolgere molta
attività libero professionale, comunque sono numeri che ci si
aspettava e che non sconvolgono assolutamente l'organizzazione
dell'attività ospedaliera.
Sicuramente questo è un tema di difficile gestione perché al di
là del contenuto dei regolamenti è molto difficile far capire alla
cittadinanza come mai per una risonanza magnetica e una TAC si
devono aspettare i famosi 60-90 giorni se è in ambito
istituzionale, come mai non si aspetta se è in attività libero
professionale. La risposta è elementare: la domanda di prestazione
a pagamento è inesistente o bassissima, mentre la domanda di
prestazioni in ambito istituzionale è molto elevata.
Certo è che sarà ancora più difficile regolamentare il flusso
dei pazienti in regime di ricovero anche se il regolamento dà delle
disposizioni precise, nel senso che in una lista di attesa per
ricoverati spetta al medico curante decidere, secondo scienza e
coscienza, quale dei pazienti in lista di attesa deve essere
ricoverato o meno.
La difficoltà operativa è verificare sul campo se il criterio
principale del giudizio secondo scienza e coscienza del medico
verrà rispettato a tutti gli effetti oppure no e questa è la
difficoltà pratica. Ho molte perplessità sull'attività libero
professionale in regime di ricovero anche se la filosofia di fondo
è giusta perché pone in concorrenza ospedale e ospedale e pone in
concorrenza anche medico rispetto a medico perché chi fa l'attività
libero professionale guadagna di più rispetto a chi non la fa.
Sperimentiamolo, verifichiamolo sul campo e vedremo quali
saranno i risultati, ma è una tematica che dovremo monitorare con
moltissima attenzione.
Président
La parole au Conseiller Marguerettaz.
Marguerettaz (Aut)
Ringrazio l'Assessore per la parte
conclusiva del suo intervento quando ha assicurato un monitoraggio
continuo della situazione perché credo che questo sia
indispensabile.
Chiaramente siamo in una fase di avvio della fase "intramoenia",
quindi possiamo forse solo fare delle stime di quella che potrà
diventare la gestione di questa operazione.
Forse per natura non sono così ottimista come mi è sembrato
l'Assessore perché credo che se anche solo il 50 percento di questi
246 opererà effettivamente la libera professione all'interno della
struttura ospedaliera, credo che 120 medici che devono impiegare il
loro orario extralavorativo inteso come dipendenza diretta
dall'ente ospedaliero all'interno di quella struttura non sia così
di semplice gestione.
Sono confortato da questo anche dalla stessa ammissione, se
posso dire così, del Commissario Dr. Bosso, il quale come primo
punto che ha messo sul tavolo della conferenza stampa è stato
l'ammettere la difficoltà di gestire questa fase di transizione
dati gli spazi a disposizione tant'è vero che quelle scelte a cui
lei faceva cenno, presenti nel regolamento, sono scelte che mi
auguro non diventino definitive anche perché risultano essere
antieconomiche per l'USL. Se è vero, come è vero, e sempre se ho
capito correttamente quello che ha detto il Dr. Bosso, che, siccome
vi è una carenza di spazi ambulatoriali, sarà permesso ai medici
che lo vorranno di continuare ad esercitare la loro libera
professione all'interno dei loro ambulatori privati extraospedale
con una ritenuta per l'USL dell'1 percento rispetto al 30 percento
che invece sarebbe quella se l'attività fosse svolta all'interno
dell'Ospedale, va da sé che è un discorso antieconomico ed è
un'impostazione che fa sorgere la domanda che ponevo. È più che mai
necessario che ci siano dei criteri trasparenti perché se affidati
alla discrezionalità dei medici, soprattutto in quell'ambito che
lei, Assessore, descriveva bene, cioè di concorrenza fra medico e
medico, pur dando ampia fiducia alla professionalità dei medici, si
intuisce che ciascuno cercherà di portare più acqua al proprio
mulino rispetto ad un altro, da qui la necessità dei criteri il più
possibile oggettivi a monte, criteri che invece mi sembra non vi
siano. Qual è la considerazione che mi viene da fare? Quanti di
questi medici, fatta la scelta il 14 marzo, hanno potuto esercitare
la loro attività ambulatoriale "intramoenia" dal 15 marzo? Sarebbe
interessante saperlo questo perché è un dato sul quale si può poi
basare un ottimismo o un pessimismo, ma quello che ci interessa è
un realismo.
Probabilmente, dato quel regolamento a monte, che correttamente
devo dire è stato presentato prima che i medici avessero fatto la
scelta e comunque sapevano come era impostata la questione,
probabilmente solo una minima percentuale dei medici ha ad oggi e
soprattutto al 15 marzo la disponibilità di un ambulatorio
extraospedaliero; di questo 50 percento di persone che
effettivamente hanno scelto il rapporto di lavoro esclusivo non so
quanti siano in grado di operare perché, ad esempio, molti di
coloro che avevano già scelto per l'attività a tempo pieno presso
l'Ospedale anni fa, l'ambulatorio che avevano l'hanno disdetto,
quindi oggi si trovano senza locale. Non tutti perché sappiamo che
una certa categoria di medici in genere l'ambulatorio lo ha tenuto
ben stretto e ora potrà continuare ad esercitare con una trattenuta
minima rispetto a chi l'ambulatorio non lo possiede.
Invece all'interno dell'Ospedale il discorso è molto delicato ed
ecco perché i criteri. Facciamo un esempio degli spazi; gli spazi
non sono tutti uguali nell'Ospedale, c'è l'ambulatorio decoroso,
decente, ampio, illuminato e ben servito e c'è l'ambulatorio che sa
di sottoscala, allora in base a quale criterio a un medico sarà
dato il sottoscala e a un altro il salone? Come vede, sono tutti
discorsi abbastanza delicati ricordando anche quello che lei,
giustamente, ha detto che la cosa può essere positiva in sé perché
crea una competizione, ma attenzione che nella competizione i
giocatori devono giocare ad armi pari perché se uno è più armato di
un altro, la competizione è falsata e quello che ne va di mezzo è
la qualità del servizio erogato.
Assessore, non ho niente da rimproverarle attualmente; le chiedo
di continuare a monitorare la situazione e realisticamente cercare
di dare pari opportunità a tutti i medici che hanno dimostrato di
preferire un certo tipo di rapporto lavorativo piuttosto che un
altro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK