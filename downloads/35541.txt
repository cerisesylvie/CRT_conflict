Consiglio Regionale della Valle d'Aosta - Oggetto del Consiglio n. 41 del 24 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 41 del 24 luglio 2013 - Resoconto
OGGETTO N. 41/XIV - Interpellanza: "Determinazioni per la
concessione di contributi a sostegno della meccanizzazione
agricola".
Presidente -
La parola per l'illustrazione al collega
Donzel.
Donzel (PD-SIN.VDA)
- Grazie Presidente.
Cari colleghi, torniamo in questa nuova legislatura su un
argomento che abbiamo seguito anche nella legislatura passata,
riuscendo in qualche modo ad imprimere un'attenzione su un tema che
sta diventando sempre più delicato nel settore delle aziende
agricole e, in particolare, nel settore zootecnico, che vede
ridurre costantemente il numero delle aziende del settore, mentre
paradossalmente si fanno proclami di rilancio dell'agricoltura, di
rilancio di questo settore in un momento di crisi economica che
vede la chiusura di molte aziende, di molte imprese. È quindi una
speranza importante per i nostri giovani, investimenti importanti
anche dal punto di vista della loro formazione, e non a caso
l'Institut agricole régional è un grosso investimento che si fa
sulla formazione giovanile proprio per riuscire a creare le nuove
leve in questo settore.
Ci occupiamo quindi di un tema, che è quello di riuscire a
rendere in qualche modo competitive queste aziende agricole anche
attraverso un'attrezzatura adatta a quelle che sono, diciamo, le
esigenze dell'agricoltura di oggi, tenuto conto anche delle
difficoltà che vi sono in un territorio montano come quello della
Valle d'Aosta. Da questo punto di vista, visto che c'era un certo
numero di aziende che necessitava di avere macchinari e c'era una
pressione in questa direzione, si è in qualche modo dovuto
regolamentare anche il meccanismo delle domande, una volta si
facevano le domande e poi, in base all'ordine con cui pervenivano,
se erano riconosciute valide, se erano accolte, venivano ovviamente
sostenute con un contributo. Il meccanismo attuale prevede invece
che sia realizzata una graduatoria secondo una serie di punteggi e
che quindi si vada poi ad erogare in base all'ordine della
graduatoria.
Naturalmente tutti sanno che nel mondo agricolo la stagionalità
ha la sua importanza e quindi vedo qui che la Giunta regionale si
era attivata nel febbraio 2013 e quindi, diciamo, nei mesi
invernali, in cui certamente non è che non ci siano attività
agricole, ci sono le attività che si svolgono al chiuso, nelle
stalle, all'interno delle nostre
caves
, ma sicuramente
l'attività più intensa è quella che si svolge dalla primavera
all'autunno. A febbraio quindi si fa questa nuova iniziativa e il
provvedimento dirigenziale con cui si concede l'erogazione del
contributo arriva a giugno, insomma siamo già oltre il tempo
massimo, perché tutti sanno che, per esempio, ho visto che nelle
domande molti chiedevano una motofalciatrice e probabilmente i
fieni in data di giugno per molti erano già iniziati, certo non
nelle località in più alta quota, ma dalle parti di
Pont-Saint-Martin sicuramente le cose erano già piuttosto avanti al
momento dell'arrivo di quest'erogazione...
Con mia grande sorpresa, ho scoperto che le aziende autorizzate
alla contribuzione sono in numero di 46 rispetto a 301 domande.
Sono andato allora a vedermi un po' i criteri con cui viene fatta
la graduatoria e devo dire che sono dei criteri sensati,
sicuramente privilegiare i giovani agricoltori è una cosa senza
dubbio importantissima. In alcuni casi viene introdotto un
principio che a me sta molto a cuore...nel dare un punteggio,
diciamo, nella valutazione del tipo di attrezzatura che viene
utilizzata si danno punti 50 a quei mezzi che sono indispensabili
per l'inizio e la continuazione dell'attività agricola, ciò vuol
dire che, se sono indispensabili, vuol dire che, se non ce l'hai,
l'attività agricola non la fai. Sono andato allora a vedermi quante
sono queste aziende che hanno, diciamo, titolo ad avere questo
punteggio e ho scoperto che il punteggio, diciamo, per avere in
base alla tipologia di attrezzo ce l'hanno anche aziende che si
trovano magari in posizione n. 78, in posizione n. 68, quindi ben
lontane da quelle che hanno avuto l'erogazione del contributo.
Queste aziende che avevano richiesto un contributo per
un'attrezzatura indispensabile a giudizio dell'Amministrazione -
non a giudizio loro, è l'Amministrazione che dice: "quest'attrezzo
è indispensabile per quest'azienda" - quindi non hanno il
contributo. Le cose non vanno tanto meglio sul fronte dei giovani
agricoltori, perché anche qui, come giovani agricoltori, noi
arriviamo in graduatoria al n. 76 e l'erogazione dei contributi
arriva al n. 46. Ci sono quindi 30 giovani agricoltori che si
mettono in gioco, si mettono in campo e a questi gli si dice: "per
voi non ce n'è". "Per voi non ce n'è" che cosa vuol dire? Che
andando a dare così un'occhiata alla tipologia di alcuni attrezzi
che sono richiesti...beh, sono attrezzi fondamentali. Se
quest'attrezzo è indispensabile per l'inizio e la continuazione
dell'attività della produzione agricola, pensate quando è un
giovane agricoltore che chiede un trattore, ma, se non ha un
trattore, come fa a fare l'agricoltore? Se non ha una
motofalciatrice, me lo spiegate come fa a fare l'agricoltore, cioè
come fa a tagliare, soprattutto calcolate che questo giovane
agricoltore ha approfittato dell'occasione, magari durante
l'inverno ha detto: "ma, diciamo, quel prato non me la sento più di
tenerlo, beh, un altr'anno mi faccio aiutare, compro una nuova
motofalciatrice, vado, prendo in affitto due o tre terreni" e si
ritrova all'inizio della fienagione con la Regione che gli dice:
"ma no, non ci sono soldi". Lui che fa? Va dagli affittuari e gli
dice: "tieniti il terreno perché non ho l'attrezzo, non ho il
trattore, non posso far niente, non posso fare i fieni", "non posso
coltivare questo frutteto", "non posso coltivare questo vigneto".
Magari è da anni che sta dietro ad una persona per riuscire ad
ottenere quel prato in affitto...sapete com'è duro lo
spezzettamento dei terreni in Valle d'Aosta, questo è il risultato
in cui ci veniamo a creare...
Che cosa dire del fatto che un giovane agricoltore, naturalmente
perché ne ha titolo, o un'azienda riceve un contributo, e qui
parliamo di contributi che, insomma, sono anche significativi come
entità, perché sono veramente degli aiuti non indifferenti:
parliamo di aziende che superano i 20 mila euro di
contributo...allora, un'azienda riceve 20 mila euro di contributo
dalla Regione, che è praticamente in alcuni casi più di quanto
l'azienda messa lì vicino, gomito a gomito con te, riuscirà ad
avere come guadagno in quell'anno. Creiamo anche delle situazioni
con un'applicazione di questo tipo di squilibrio competitivo fra i
giovani, cioè un giovane si ritrova al mercato col suo collega e
dice: "io ho comprato il trattore nuovo col contributo regionale",
"io sono giovane come te, solo che sono due posti indietro in
graduatoria, non ho potuto comprare niente e quest'anno cosa
faccio? Non faccio il fieno, non faccio la mia attività?". Mi
chiedo dove andiamo in questa direzione, mi chiedo se non sia il
caso di valutare urgentemente un'iniziativa a sostegno di
finanziamenti urgenti ad un settore come questo, dove si stanno
creando squilibri.
Scusatemi, poi voi sapete, l'ho detto in premessa, quanto sia
importante l'Institut agricole, per la formazione eccetera, no,
dentro questo provvedimento si dice: "anche l'Institut agricole,
che è finanziato dalla Regione, può accedere ai finanziamenti come
le altre aziende agricole". L'Institut agricole, che riceve
finanziamenti dalla Regione, quindi concorre insieme ai piccoli,
piccolissimi agricoltori nella graduatoria, e dove finisce in
graduatoria l'Institut agricole? Finisce tra i giovani agricoltori
e pensate l'Institut agricole deve comprare delle attrezzature
indispensabili all'inizio dell'attività, mi sono chiesto: ma che
attività sta facendo? Vado a vedere quali sono le attrezzature
indispensabili dell'Institut agricole...una legatrice? Ma perché
l'Institut agricole non ha una legatrice? Ma, scusatemi, da questo
punto di vista, con delle aziende, dei giovani agricoltori che
stanno provando, sperimentando un'attività - io glielo auguro con
tutto cuore di riuscire in quest'attività -, se vedo delle
graduatorie così, dico: Signori non ci siamo, trovate i soldi per
finanziare urgentemente questo capitolo e vediamo di mettere
serietà anche nel modo di redigere queste graduatorie.
Si dà atto che alle ore 15,36 assume la presidenza il
Vicepresidente Lanièce.
Lanièce (Presidente)
- Grazie. Ha chiesto la parola
l'Assessore Testolin per la risposta, ne ha la facoltà.
Testolin (UV) -
Grazie Presidente.
Colleghi, pur condividendo alcuni dei passaggi del collega
Donzel, io mi limiterò a dare una risposta per quella che è
l'interpellanza, a citare i numeri che vengono in essa richiesti e,
nella fattispecie, sottolineo come nel provvedimento dirigenziale
n. 2506 del 7 giugno sia stata effettivamente approvata la
graduatoria relativa alle domande pervenute ai sensi del bando per
la concessione dei contributi previsti dalla legge regionale 32 del
2007, nell'ambito della meccanizzazione agricola per l'anno 2013.
La concessione di contributo ha toccato effettivamente 46 aziende
sulle 301 domande pervenute, dando un apporto complessivo per
289.353 euro di contributi. Con una successiva deliberazione della
Giunta regionale, la n. 1082 del 21 giugno, è stata rideterminata
l'entità delle risorse necessarie per l'erogazione degli aiuti per
l'acquisto di mezzi agricoli, con un aumento, in seguito a questo
provvedimento, di circa 175 mila euro, che consentirà un ulteriore
finanziamento di 23 domande ammesse successive in graduatoria. Al
momento per il resto si è in attesa degli sviluppi in merito al
patto di stabilità, per poi verificare le disponibilità di bilancio
che potrebbero garantire ulteriori possibilità di finanziamento
delle domande attualmente ancora in graduatoria. Grazie.
Presidente
- Grazie. Ha chiesto la parola il Consigliere
Donzel per la replica, ne ha facoltà.
Donzel (PD-SIN.VDA)
- Grazie Assessore.
Scusi, stavo spulciando la graduatoria, perché mentalmente mi
ero fatto un calcolo delle 23 domande aggiuntive, siamo arrivati
quindi a quota 79 se non vado errato...a quota 69, quindi
esattamente arriviamo all'Institut agricole, abbiamo salvato la
possibilità per l'Institut agricole di continuare l'attività,
perché è la sessantanovesima domanda, cioè sembra un gioco
dell'oca...siamo arrivati all'Institut agricole e ci rallegriamo di
questo... Ecco, ho l'impressione che non ci sia - e glielo dico con
tutta la fiducia che si deve dare ad un neo-Assessore - una
programmazione di lungo periodo. Occorre cioè capire se davvero
questo settore è strategico e vogliamo investire su questo settore
e quali siano i mezzi che voi definite come indispensabili per le
aziende e quindi capire quali sono quei mezzi che assolutamente
vanno finanziati e quali sono le risorse globalmente, perché se
quest'anno si va avanti con l'idea che 230 domande non ricevono
corso...anche perché se lei mi stanzia i soldi per la
motofalciatrice ad ottobre, che faccio? Questa qui cioè se ne sta
ferma lì tutto l'inverno, ma l'agricoltore dirà: "ma va beh, me la
tengo lì pur di averla, perché sennò l'anno prossimo non ce l'ho",
però è chiaro che non è un buon investimento tenere un attrezzo
fermo per un anno...sicuramente è già un pessimo investimento. Il
ragionamento però che sto cercando di fare è o si fa una seria
programmazione...io glielo chiedo veramente con uno spirito
costruttivo, che cerca di inquadrare la grandezza di questo
problema...ho 200 domande inevase quest'anno, significa che l'anno
prossimo non ne copriamo 400, 500, vuol dire che questo settore va
in una direzione di insostenibilità e si crea con questo meccanismo
- ripeto - una sperequazione enorme tra l'azienda che riceve un
contributo di 20 mila euro, che in alcuni casi è il guadagno
complessivo di un'intera azienda, e l'azienda che riceve zero. Non
possiamo aiutare una persona con 20 mila euro e all'altra dirgli
zero, lo spirito che abbiamo avuto in Valle d'Aosta è sempre stato
quello di cercare di aiutare tutte le aziende, altrimenti si creano
degli squilibri insostenibili all'interno del settore, quindi
questo meccanismo necessita di trovare: uno, risorse aggiuntive e
di trovare meccanismi redistributivi che non creino disparità in un
settore dove già c'è una difficoltà enorme per molte aziende di
sopravvivere, questo glielo chiedo davvero con forza.
Per quanto mi riguarda, lei ha dato una risposta che
naturalmente, essendo neo-Assessore, non può che essere tecnica,
non è che gliene faccio una colpa, ma lei in questo campo specifico
sta prendendo in mano una difficile eredità, la invito a non
indugiare, a mettere subito mano a questa situazione, perché sta
veramente degenerando.
Presidente
- Grazie. Punto 26 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK