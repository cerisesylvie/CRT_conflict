Consiglio Regionale della Valle d'Aosta - Oggetto del Consiglio n. 627 del 4 luglio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 627 del 4 luglio 1989 - Resoconto
OGGETTO N. 627/IX - COMUNICAZIONI DEL PRESIDENTE DEL
CONSIGLIO.
BICH (Presidente del Consiglio):
Nei giorni 7 e 8 luglio
si svolgerà a Trieste la Conferenza dei Presidenti dei Consigli e
delle Province Autonome d'Italia. L'ordine del giorno dei lavori di
tale conferenza è particolarmente interessante ed importante,
perché concerne le questioni attinenti all'autonomia organizzativa
e funzionale dei Consigli regionali, nonché quelle inerenti la
riapprovazione delle leggi rinviate che sono state sollevate
davanti alla Corte Costituzionale. Penso che la Conferenza dei
Presidenti dei Consigli regionali, coadiuvata da tecnici di
rilevanza nazionale, possa darci un ulteriore chiarimento
all'approfondimento di queste problematiche.
In data 29 e 30 giugno una delegazione di giornalisti delle
principali testate svizzere è stata in visita in Valle d'Aosta.
Nel corso dell'incontro svoltosi presso questa Presidenza, ho
avuto modo di sottolineare la necessità di sempre più stretti
contatti con gli organi di informazione dei Paesi dell'area
francofona.
Do altresì notizia dell'attività del Consiglio regionale e dei
suoi organi dal 21 giugno in poi.
Disegni di legge presentati:
Disegno di legge n. 95, presentato dalla Giunta regionale in
data 26 giugno 1989, concernente: "Norme per l'istituzione di aree
naturali protette" (2a Commissione)
Disegno di legge n. 96,
presentato dalla Giunta regionale
in data 26 giugno 1989, concernente: "Piano di politica del lavoro
per il triennio 1989/1991" (3a Commissione)
Disegno di legge n. 97,
presentato dalla Giunta regionale
in data 30 giugno 1989, concernente: "Interventi straordinari di
sostegno ai settori del turismo e del commercio" (1a - 3a e 4a
Commissione)
Disegno di legge n. 98,
presentato dalla Giunta regionale
in data 3 luglio 1989, concernente: "Normative in materia di
contrattazione collettiva" (1a Commissione)
Disegno di legge n. 99,
presentato dalla Giunta regionale
in data 3 luglio 1989, concernente: "Discipline del rapporto di
lavoro a tempo parziale" (1a Commissione)
Disegno di legge n. 100,
presentato dalla Giunta
regionale in data 3 luglio 1989, concernente: "Norme risultanti
dalla disciplina prevista dall'accordo per il triennio 1988-1990
relative al personale regionale" (1a Commissione)
Disegno di legge n. 101,
presentato dalla Giunta
regionale in data 3 luglio 1989, concernente: "Norme per l'elezione
del Consiglio regionale" (1a Commissione).
Darò ulteriori notizie su tematiche concernenti questo disegno
di legge.
Disegni di legge vistati:
Progetti di legge nn. 62 e 65, concernenti: "Modifiche ed
integrazioni alle leggi regionali 11 novembre 1977, n. 66 e 23
giugno 1983, n. 59, recanti disposizioni sul funzionamento, sullo
stato giuridico e sul trattamento economico del Corpo Forestale
Valdostano"
Disegno di legge n. 63, concernente:
"Acquisto di unità
immobiliari facenti parte di un fabbricato sito in Comune di Aosta
(ex Albergo Splendor) di proprietà della Società "Immobiliare
Splendor s.r.l.", da destinare a sede provvisoria della costituenda
banca regionale"
Disegno di legge n. 66,
concernente: "Determinazione del
contributo annuo di gestione di cui all'art. 9 della legge
regionale 30 luglio 1986, n. 36, da attribuire all'Istituto
regionale Bartolomeo Gervasone a decorrere dall'anno 1989"
Disegno di legge n. 67,
concernente: "Modifica alla legge
regionale 25 agosto 1980, n. 43 recante istituzione del
l'I.R.R.S.A.E. per la Valle d'Aosta"
Disegno di legge n. 69,
concernente: "Rifinanziamento per
l'anno 1989 della legge regionale 6 luglio 1984, n. 30, recante
interventi regionali in materia di agricoltura, art. 4, comma 2°,
lettera a)"
Disegno di legge n. 70,
concernente: "Sottoscrizione di
capitale azionario della Centrale Laitière d'Aoste S.p.A."
Disegni di legge non vistati:
In data 23 giugno 1989 il Presidente del Consiglio dei Ministri
ha presentato ricorso alla Corte Costituzionale per la
dichiarazione di illegittimità costituzionale delle leggi regionali
concernenti: "Acquisto di partecipazione azionaria della Air Vallée
S.p.A. con sede in Saint-Christophe - Aosta" e "Interventi
finanziari a favore delle imprese aderenti al Consorzio garanzia
fidi tra gli industriali della Valle d'Aosta".
Tali leggi erano state approvate dal Consiglio regionale in data
26 aprile 1989, rinviate dal Presidente della Commissione di
Coordinamento e riapprovate, ai sensi dell'ultimo comma dell'art.
31 dello Statuto, in data 7 giugno 1989.
Deliberazioni vistate: n. 4
Riunioni di Commissioni:
- Ufficio di Presidenza: 1
1a Commissione: 4
2a Commissione: 2
3a Commissione: 2
4a Commissione: 1
5a Commissione: 1
- Una riunione della Commissione speciale per le riforme
istituzionali è andata deserta per mancanza del numero legale.
Si dà comunicazione che quasi tutti i Consiglieri hanno
depositato presso questa Presidenza la dichiarazione corredata da
copia del Mod. 740, come previsto dall'art. 2 della legge regionale
11 agosto 1981, n. 48 (Istituzione dell'anagrafe patrimoniale dei
Consiglieri regionali). I Consiglieri che ancora non l'hanno fatto
sono pregati di provvedere al più presto, anche perché il termine è
già scaduto.
L'Ufficio Commissioni di questa Presidenza ha comunicato che
nelle premesse del testo dei pareri predisposti per la riunione del
29 giugno 1989 della 2a Commissione permanente, e già distribuiti
ai Consiglieri con l'ordine del giorno suppletivo, c'è una
imprecisione dovuta alla fretta con la quale gli uffici hanno
dovuto operare in questo periodo. Infatti non vi si fa cenno al
fatto che il Consigliere Beneforti ha partecipato alla riunione in
sostituzione del Consigliere Vesan e che l'ha presieduta con il
consenso unanime dei presenti.
Questa Presidenza aveva trasmesso all'Ambasciata della Romania
in Italia copia della risoluzione, approvata dal Consiglio il 7
giugno scorso, di solidarietà con le popolazioni dei villaggi di
quel Paese destinati a scomparire per un'assurda decisione
governativa.
Il plico contenente la risoluzione, giunto a destinazione, è
stato aperto, quindi richiuso e rispedito al mittente senza alcun
commento e con una semplice pinzatura, come atto di estremo
disprezzo.
E' stata depositata in Segreteria una lettera del Presidente
della Giunta che comunica una nota del legale della Regione in
ordine all'esito del giudizio di appello su un procedimento penale
per presunti prelievi illeciti da parte di personale tecnico della
SITAV, in danno della Società stessa e quindi della Regione.
La nota è consultabile in Segreteria.
In relazione all'impegno assunto nel corso della precedente
adunanza consiliare di costituire una Commissione per affrontare i
problemi della distribuzione dei locali per servizi ed uffici della
Regione, questa Presidenza ha già segnalato alla Presidenza della
Giunta i nominativi di propria competenza.
Il Consiglio sarà rappresentato dal sottoscritto e dai
Consiglieri Andrione Mario, per la maggioranza, e Mafrica Demetrio,
per la minoranza.
La Commissione non si è ancora riunita e sarà convocata non
appena la Giunta avrà indicato il proprio rappresentante.
Risulta a questa Presidenza che è stata fissata per le ore 12,30
di oggi una riunione della 1a Commissione consiliare
permanente.
Detta determinazione è in contrasto con il preciso disposto del
settimo comma dell'art. 30 del Regolamento interno, che recita: "Le
Commissioni non possono riunirsi durante le sedute del Consiglio,
salvo autorizzazione dell'Assemblea".
Questa Presidenza, nel corso della seduta, sottoporrà la
questione all'Assemblea perché deliberi l'autorizzazione, senza la
quale la riunione non potrà aver luogo.
Detto questo, io non avrei altro da aggiungere.
Ha chiesto la parola il Consigliere Mafrica; ne ha facoltà
MAFRICA (PCI):
A nome del Gruppo comunista devo protestare
contro il modo irrazionale e soffocatore del confronto con cui si
giunge all'ultimo Consiglio di questa fase dei lavori.
Per mesi abbiamo avuto Consigli di durata molto breve (ricordo
il record assoluto di 40 minuti) per esaurire l'ordine del giorno.
Per mesi la Giunta regionale non ha presentato alcun disegno di
legge alla discussione ed all'attenzione del Consiglio. Quando ci
si approssima all'ultima possibilità del Consiglio di esprimere le
sue opinioni, prima della parentesi estiva, si addensano e si
ammucchiano i disegni di legge e tra essi ve ne sono anche di
importanti.
Qual è il risultato? Tali disegni di legge vengono esaminati in
modo molto affrettato e non vengono approfonditi; le Commissioni
lavorano in modo disordinato, fanno fatica a raggiungere il numero
legale, vengono convocate e riconvocate negli orari e nelle
giornate più impensati. Il risultato è che in realtà da tempo manca
in questo Consiglio il confronto sui problemi.
Io chiedo se un tale modo di procedere è produttivo e se è
nell'interesse della popolazione che rappresentiamo. Mi chiedo dove
ed in quale sede di questa Regione avviene il confronto politico.
Credo che si possa dire che ormai da un anno il confronto politico
non avviene in Consiglio regionale.
Mi chiedo se avviene all'interno della Giunta, ma ho i miei
dubbi, perché la Giunta è impegnata nella produzione settimanale di
centinaia di deliberazioni ed i suoi tempi di lavoro sono piuttosto
ristretti.
Ho l'impressione che il confronto ed il dibattito politico non
avvengano in alcuna sede e che quindi i provvedimenti che noi
variamo dipendano forse dalla illuminata capacità di qualche
consulente, ma non da una riflessione collettiva, da un'analisi
delle forze politiche e da una conoscenza diretta di ciò che si
vota da parte dei Consiglieri.
Ci è stato portato qualche documento importante, per esempio il
conto consuntivo: è stato presentato molto in ritardo e non è stato
possibile esaminarlo come sarebbe stato opportuno. Ci è stato
portato il disegno di legge sul progetto per il lavoro: anche
questo avrebbe meritato un confronto approfondito, ma credo che i
tempi non lo consentiranno.
Noi solleviamo questo problema e ci chiediamo se stiamo facendo
tutti il nostro dovere, se questo è il modo razionale ed opportuno
di portare avanti il confronto in questa Regione.
Siamo in una fase in cui tutti si preoccupano di verificare
ipotesi per il futuro, di mettere in campo iniziative per trovarsi
nelle migliori condizioni per la competizione del mercato unico
europeo. Io credo che se la nostra Regione permarrà in questo stato
di conformismo e di assenza di dibattito, noi ci troveremo nelle
condizioni di mantenere a fatica l'esistente, ma sicuramente non ci
troveremo nelle condizioni migliori, dopo approfonditi con fronti,
per il futuro di questa Valle.
Noi crediamo quindi di dover fare un appello a tutti i
Consiglieri ed a tutte le forze politiche affinché d'ora in poi si
proceda in altro modo, ci si confronti nel tempo e con maggiore
continuità e non si arrivi sempre all'ultimo Consiglio regionale
con 30 disegni di legge, dopo che per mesi e mesi il Consiglio ha
esaurito il suo dibattito in poche ore.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Mi associo senz'altro alla protesta del
Consigliere Mafrica rispetto al modo in cui arriviamo a questo
Consiglio regionale, al modo in cui hanno dovuto lavorare le
Commissioni consiliari in questi ultimi quindici giorni ed ai
problemi stessi di gestione dell'ordine del giorno che si pongono
per questo ultimo Consiglio regionale prima della chiusura
estiva.
Come ha già detto il Consigliere Mafrica, all'ordine del giorno
ci sono già una trentina di disegni di legge. Alcuni erano stati
iscritti in base al normale ordine del giorno, ma sono una minima
parte, mentre tutti gli altri sono stati inseriti con un ordine del
giorno suppletivo e sappiamo che ci sono ancora numerosi disegni di
legge di cui la Giunta intende proporre l'iscrizione in via
d'urgenza e che non sono mai stati visti, letti o esaminati dalle
competenti Commissioni.
Nella scorsa settimana le Commissioni consiliari hanno dovuto
tenere delle lunghissime riunioni per dare un parere che, da parte
della Giunta, viene spesso considerato soltanto formale, mentre in
realtà si tratta di un lavoro sostanziale, tant'è che, ad esempio,
abbiamo visto che c'è stata anche una profonda riscrittura dei
testi di alcuni disegni di legge da parte della Commissione.
Ora, se le Commissioni devono avere un ruolo importante, come
credo che istituzionalmente sia previsto, è chiaro che non possono
essere fatte lavorare, come in questi ultimi quindici giorni, sotto
l'affanno della fretta e la spinta dell'urgenza, senza avere il
tempo di esaminare la documentazione e di chiedere quei pareri che,
specie in una fase istruttoria, sono indispensabili per fare delle
buone leggi.
Anche noi, quindi, protestiamo nei confronti di questo metodo,
perché riteniamo che abbia come risultato leggi carenti dal punto
di vista della tecnica legislativa: abbiamo visto che la Giunta ha
presentato all'esame delle Commissioni delle proposte
indecenti.
Dico fin d'ora che noi siamo contrari all'iscrizione d'urgenza
di nuovi oggetti all'ordine del giorno di questo Consiglio ed alla
riunione di Commissioni contemporaneamente ai lavori del Consiglio,
con procedure che vanno a stravolgere lo stesso Regolamento del
Consiglio regionale.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Voglio associarmi alle parole di protesta
dei colleghi che mi hanno preceduto e sottolineare che si tratta di
un atteggiamento di estrema gravità.
A suo tempo in quest'aula noi denunciammo che il voler nominare
Presidenti delle Commissioni solo esponenti della maggioranza
significava piegare il lavoro delle Commissioni al volere della
Giunta regionale. Così è stato in questa occasione: le Commissioni
non lavorano, non approfondiscono e pagano l'inefficienza ed i
ritardi della Giunta regionale; ma a pagarne, in definitiva, sarà
la produzione legislativa di questo Consiglio, sempre più scadente
e sempre più raffazzonata.
Si è abusato anche del Regolamento: noi siamo stati convocati ad
una Commissione dello scorso venerdì 30 giugno, convocata ad Aosta
per le ore 9, mentre il telegramma, del quale lascio una fotocopia
alla Presidenza del Consiglio, è arrivato a Donnas alle ore 9,15
dello stesso giorno.
Ecco, io chiedo al Presidente del Consiglio, che è garante del
lavoro delle Commissioni, se i lavori di quella Commissione sono
validi.
Sarebbe stato buon gusto del Presidente di quella Commissione
non ritener valida quella seduta. Così non è stato...
Voce fuori microfono):
I pareri...
... I pareri sono stati estorti ai componenti, chiamandoli per
telefono.
Si tratta ovviamente di un esempio di come non dovrebbe essere
il lavoro di una Commissione e dimostra, se ce ne fosse ancora
bisogno, che in realtà la volontà di questa maggioranza è di non
far funzionare i lavori delle Commissioni.
Abbiamo visto anche in pratica che, per discutere, non per fare
altro, ma per discutere nel merito della legge istitutiva del Parco
del Mont Avic, che è stata opportunamente riscritta dalle
Commissioni, c'è stato addirittura un braccio di ferro. Voglio dire
che si perdono delle mezzore per chiedere di discutere dei
provvedimenti! Signor Presidente, siamo a questo livello.
Credo di avere il diritto di protestare, perché, torno a
ripetere, non è una questione che riguarda un gruppo o un altro, ma
riguarda le regole democratiche e alla fine riguarda anche la
qualità di quello che viene prodotto dal Consiglio regionale.
BICH (Presidente del Consiglio):
La ringrazio, Consigliere
Tonino, per aver sottolineato un aspetto molto delicato, che
concerne la notifica ai Commissari ed ai Consiglieri degli atti
relativi a riunioni obbligatorie di Commissioni o di altre istanze
del Consiglio regionale. Ne abbiamo parlato ieri in seno
all'Ufficio di Presidenza e ci siamo ripromessi di emanare una
norma, che poi il Consiglio regionale dovrà votare, concernente una
regolamentazione precisa per la convocazione delle Commissioni e
delle riunioni che, per Regolamento, devono esprimere un parere
preventivo sulle leggi e sugli atti amministrativi. Sarà cura
dell'Ufficio di Presidenza proporre poi un articolato concernente
questo tema importante.
Per quanto concerne il merito, chiaramente ogni Presidente di
Commissione è responsabile del "prodotto" della Commissione stessa
e del regolare funzionamento della Commissione. Pertanto, la
raccomandazione del sottoscritto e dell'Ufficio di Presidenza non
può che andare nella direzione di una scrupolosa osservanza del
Regolamento consiliare, che regola tutta l'attività delle
Commissioni.
Abbiamo già fatto una riunione con i Segretari delle
Commissioni, ai quali abbiamo raccomandato il rispetto di questa
direttiva.
Ha chiesto la parola il Consigliere Vesan; ne ha facoltà.
VESAN (DC):
Ho chiesto la parola per giustificare la mia
assenza da due Commissioni. Nella prima mi sono fatto sostituire
dal Consigliere Beneforti, perché il 29 giugno è anche la festa
patronale del mio paese. Per quanto concerne la seconda, mi associo
a quanto detto dal Consigliere Tonino, perché ho ricevuto il
telegramma alle ore dieci meno dieci. Appena il telegramma è
arrivato alla posta, mi hanno telefonato. Quasi contemporaneamente,
esattamente alle ore 9,10, mi era stato telefonato dalla Presidenza
della Commissione, per cui ho cercato rapidamente qualcuno che mi
potesse sostituire e così sono stato sostituito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK