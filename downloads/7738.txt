Consiglio Regionale della Valle d'Aosta - Oggetto del Consiglio n. 2118 del 25 giugno 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2118 del 25 giugno 1986 - Resoconto
OGGETTO N. 2118/VIII - APPROVAZIONE DEL PIANO DI RIPARTO DEI
FINANZIAMENTI DA ASSEGNARE PER IL 1986 AGLI ENTI GESTORI DI
ASILI-NIDO IN APPLICAZIONE DELLA L.R. 9.1.1986, N. 3 ("NUOVE NORME
SUGLI ASILI-NIDO"). DETERMINAZIONE DELLA PARTECIPAZIONE DEGLI
UTENTI ALLE SPESE.
PRESIDENTE:
Do lettura del testo della delibera:
Il Consiglio
- vista la L.R. 9.1.1986, n. 3, recante "Nuove norme sugli
asili-nido" ed in particolare l'art. 36 il quale prevede che il
piano annuale di riparto dei finanziamenti agli enti gestori di
asili-nido sia approvato dal Consiglio regionale, su proposta della
Giunta;
- visti i programmi per l'anno 1986, formulati, ai sensi e per
gli effetti del 2° comma dell'art. 35 della predetta L.R., dai
Comuni di Aosta, Châtillon, Pont-Saint-Martin e dal Consorzio per
l'asilo-nido di Nus, nonchè la documentazione ad essi allegata,
dimostrativa degli oneri e delle attività previsti, del numero dei
bambini frequentanti i rispettivi asili-nido, delle quantità del
personale impiegato con le relative qualifiche;
- ritenuta congrua la previsione delle spese degli enti
interessati e ravvisata l'opportunità di assegnare i finanziamenti
da loro richiesti;
- visto anche l'art. 37 della citata L.R. il quale prevede che
la partecipazione dei genitori o di chi ne fa le veci alle spese
del servizio (asilo-nido), è stabilita dal Consiglio regionale,
sentita l'Associazione dei Sindaci della Valle d'Aosta,
contestualmente all'approvazione del piano annuale di cui all'art.
36;
- dato atto che l'Assessorato alla Sanità ed Assistenza Sociale
ha concordato in data 17 giugno 1986, con l'Associazione dei
Sindaci della Valle d'Aosta i criteri di contribuzione, specificati
nella parte dispositiva della presente deliberazione, da parte dei
genitori dei bambini ammessi all'asilo-nido.
Delibera
1°) di approvare il sottoriportato piano di riparto dei
finanziamenti per l'anno 1986 da assegnare agli enti gestori di
asili-nido in applicazione della L.R. 9.1.1986 n. 3 ("Nuove norme
sugli asili-nido).
Comune o Finanziamento Finanziamento
Consorzio per spese di per spese in
Gestione c. capitale
Aosta
(V.le Europa) 332.000.000 18.000.000
Aosta
(Via Brocherel) 278.000.000 3.000.000
Aosta
(M. Berra)
per 4 mesi
di finanzia-
mento 125.000.000 50.000.000
Nus 227.000.000 20.000.000
Châtillon 278.000.000 27.000.000
P. S. Martin 310.000.000 --
2°) di dare atto che la relativa spesa ammontante a complessive
£ 1.668.000.000 graverà sui capitoli e Residui sottoelencati del
bilancio di previsione della Regione per l'anno 1986;
- n. 22807: Contributi ai Comuni nelle spese di gestione di
asili nido.
- n. 22810: Contributi ai Comuni sui fondi assegnati dallo stato
per gli oneri derivanti dal trasferimento delle funzioni
amministrative già esercitate dell'O. N. M. I.
- n. 22815: Contributi ai Comuni sui fondi assegnati dallo Stato
quale concorso nelle spese di gestione, funzionamento e
manutenzione degli asili-nido.
- n. 22822: Contributi ai Comuni nelle spese di investimento per
gli asili-nido.
- n. 22825: Contributi ai Comuni sui fondi assegnati dallo Stato
quale concorso nelle spese di costruzione, impianto e arredamento
degli asili-nido.
3°) di stabilire che alla liquidazione dei finanziamenti
assegnati agli enti interessati provveda la Giunta regionale ai
sensi degli articoli 36 e 38 della L.R. 9.1.1986, n. 3;
4°) di fissare, come seguono, i criteri della partecipazione
pro-capite dei genitori (o di chi ne fa le veci) alle spese di
frequenza dei bambini all'asilo-nido da applicare dagli enti
gestori dal 1° ottobre 1986:
A) quota fissa mensile £ 16.000 con esenzione temporanea per
casi sociali eccezionali documentati dai servizi sociali;
B) quota giornaliera differenziata di effettiva frequenza
all'asilo-nido in base al reddito dei genitori e secondo gli
scaglioni di reddito di cui. alla allegata. tabella B1; il reddito
è così determinato:
a) redditi imponibili ai fini IRPEF;
b) redditi esenti da IRPEF o assoggettati a ritenuta di imposta
alla fonte o ad imposta sostitutiva;
c) i redditi di lavoro dipendenti o da pensione sono conteggiati
nella misura dell'80%;
d) dal reddito complessivo viene detratta la somma di £
1.000.000= per ogni figlio a carico oltre il primo.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Così come prevede la legge che abbiamo
approvato il 9 gennaio 1986, per la prima volta si porta in
Consiglio la suddivisione dei fondi per il funzionamento degli
asili-nido. La legge diceva che dopo due mesi dall'entrata in
vigore della legge stessa si sarebbe portata in Consiglio la
suddivisione dei finanziamenti; questo non è stato possibile perchè
alcuni Comuni non ci avevano mandato i dati esatti, pertanto non
era possibile quantificare assieme a loro quale fosse la spesa per
l'anno 1986.
La spesa prevista di circa 1 miliardo 668 milioni è stata
discussa insieme ai Sindaci interessati e nello stesso tempo si è
concordato con loro che tutti i Comuni e gli asili-nido versassero
la stessa quota da parte dei bambini ospiti.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Il 14 di questo mese c'è stato un
interessante convegno sugli asili-nido nel Salone delle
manifestazioni di questo Palazzo e credo che la materia debba
essere ripresa in considerazione. Dalle indicazioni uscite in quel
convegno è emerso che sarebbe opportuno effettuare una revisione
dell'impostazione stessa degli asili-nido, facendo un ulteriore
passo in avanti rispetto alla legge regionale e accentuando quindi
il carattere formativo ed educativo di questo che oggi è un
servizio, per dargli un carattere di maggiore collegamento con la
scuola materna e con le strutture per l'infanzia.
In quel convegno si è discusso anche del ruolo che hanno gli
asili-nido in Valle d'Aosta e del numero. Secondo dati lì forniti
sono circa 150 i bambini che possono usufruire di asili-nido su una
popolazione di quell'età di circa 2000 bambini e risultano
insoddisfatte domande in modo particolare nella città di Aosta.
Esistono anche richieste in altre zone, quindi a materia
meriterebbe un approfondimento che probabilmente sarà opportuno
avere sulla base di iniziative di legge.
Vedo che in questo provvedimento per Aosta è previsto un
finanziamento di 125 milioni per quattro mesi dell'Asilo Berra:
vorrei sapere dall'Assessore a che punto si trovano i lavori, se si
pensa che da settembre si possa partire.
Un'altra domanda per l'Assessore mi viene dall'esame del conto
consuntivo in cui ho verificato che ci sono tre capitoli di spesa
per gli asili-nido. Il primo capitolo ha uno stanziamento di un
miliardo 200 milioni e questi se non vado errato sono soldi della
Regione e sono rimasti quasi tutti inutilizzati; su un miliardo e
200 milioni, un miliardo e 100 milioni di soldi messi a
disposizione per la gestione degli asili-nido, sono andati in
economia, mentre sono stati poco utilizzati in competenza, cioè sul
bilancio di quest'anno le somme stanziate dallo Stato per gli
asili-nido, e invece sono stati utilizzati in conto residuo sempre
questi fondi stanziati dallo Stato. La domanda è la seguente:
questo miliardo e 200 milioni che mettiamo come Regione, lo
mettiamo solo proforma e poi li mandiamo in economia per avere la
coscienza a posto, utilizzando nel frattempo i soldi che vengono
dallo Stato, o vogliamo fare una iniziativa che prenda in
considerazione le effettive necessità delle Comunità Montane in
questo campo? Direi che è inutile stanziare a novembre un miliardo
200 milioni e poi nel consuntivo vedere che un miliardo e 100 vanno
in economia.
Ultima domanda: vorrei sapere come sono stati stabiliti questi
criteri per la retta, finora mi risulta si pagasse ad Aosta per
persone al di sopra di un certo reddito una quota di £ 7.000, qui
invece c'è tutta una scala di contributi da parte delle famiglie
che arriva fino a £ 10.000. Come si situa questa scala di
contributi rispetto alle somme che venivano pagate nei cinque asili
in precedenza?
PRESIDENTE:
È chiusa la discussione generale. Ha chiesto
di parlare l'Assessore alla Sanità ed Assistenza Sociale Voyat, ne
ha facoltà.
VOYAT (U.V.):
Non sono in grado adesso di rispondere a
tutte le domande sulla questione dei finanziamenti di cui parlava
il Consigliere Mafrica, comunque i fondi che ci vengono assegnati
dallo Stato sono insufficienti e ci vogliono degli stanziamenti
regionali.
Essendo il primo anno che viene applicata questa legge, non
sapevamo quanto fosse la spesa complessiva. Per i finanziamenti
degli anni precedenti, già lo scorso anno pensavamo che la legge
sarebbe entrata in vigore nel 1985, invece con i vari rinvii che
abbiamo avuto è stata approvata solo verso la fine del 1985 ed è
entrata in vigore nel 1986.
Per la questione delle rette è stato scelto il principio che
aveva il Comune di Aosta, in quanto avevamo altri asili-nido con
sistemi diversi: ad es. Pont-Saint-Martin versava da 35 a 70 mila
lire al mese in base al reddito, Châtillon indistintamente 50 mila
lire per ogni bambino, Nus 35 mila lire fisse al mese sino a 11
giorni di presenza e poi 3.200 lire al giorno senza rapporto con il
reddito.
Pertanto si è scelto (d'accordo tutti i Sindaci interessati) un
sistema con una quota fissa, come scritto in delibera, di 16 mila
lire, dopo di che una quota variabile a seconda del reddito. Qui
sono riportate anche le fasce di reddito su cui si viene a
pagare.
Sembra che ci sia in costituzione un consorzio
Saint-Christophe-Quart-Brissogne con la richiesta della costruzione
di un asilo-nido, inoltre vi è in costruzione un altro asilo-nido
alla scuola Berra dove i lavori stanno andando avanti, però non so
a che punto siano. Abbiamo previsto che per il mese di ottobre
possa entrare in funzione ed abbiamo già previsto un
finanziamento.
Sulla questione del convegno non entro in merito perchè è
inutile parlare fra sordi. Se uno crede che agli asili-nido si
possano mettere dei professori universitari o anche insegnanti
delle scuole medie, dico che non ci siamo, così come mi pare
inutile disquisire con coloro che dicono che il solo fatto di
passare gli asili-nido da un Assessorato ad un altro possa cambiare
il sistema di formazione di questi bambini.
PRESIDENTE:
Ha chiesto di parlare il Consigliere Mafrica
per dichiarazione di voto, ne ha facoltà.
MAFRICA (P.C.I.):
Votiamo a favore del provvedimento
nonostante l'ultima affermazione fatta dall'Assessore Voyat.
Egli si stupisce che si possa richiedere il diploma o la laurea
per il personale che opera negli asili-nido, a me invece sembra una
cosa opportuna perché si tratta di personale che interviene su
bambini in un momento fondamentale di formazione per il loro
futuro, e che quindi deve avere più competenza e sensibilità di
colui che ha a che fare con gli adulti, perchè gli adulti si
difendono da soli.
PRESIDENTE:
Metto in approvazione la delibera in
oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK