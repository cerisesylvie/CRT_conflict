Consiglio Regionale della Valle d'Aosta - Oggetto del Consiglio n. 2714 del 10 luglio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2714 del 10 luglio 2002 - Resoconto
OGGETTO N. 2714/XI Tempi di riapertura della linea ferroviaria
Aosta/Pont-Saint-Martin/Chivasso. (Interrogazione)
Interrogazione Richiamate le proprie iniziative in tema di
riapertura ferroviaria della linea Aosta/Chivasso;
Osservato che in occasione del dibattito scaturito a seguito
dell'interrogazione prot. n. 82/02, discussa l'8.5.2002, il
sottoscritto consigliere aveva manifestato perplessità circa
l'ottimistica comunicazione data dall'Assessore competente, secondo
cui la riapertura sarebbe avvenuta il prossimo mese di
settembre;
Appreso ora che il Governo ritiene che la riapertura della
tratta Aosta/Borgofranco avverrà non prima del 15 novembre
2002;
Rilevato che sul problema regnano l'incertezza e la confusione,
alimentate anche dall'insufficienza delle iniziative politiche del
governo regionale e dei parlamentari valdostani;
il sottoscritto Consigliere regionale
Interroga
l'Assessore competente per sapere:
1) quando riaprirà la linea Aosta/Chivasso;
2) quando riaprirà la tratta Aosta/Pont-St-Martin.
F.to: Curtaz
Presidente
La parola all'Assessore al turismo, sport,
commercio e trasporti, Lavoyer.
Lavoyer (SA)
Due osservazioni sulle premesse.
Là dove si dice:
"Osservato che in occasione del dibattito
scaturito a seguito dell'interrogazione prot. n. 82/02, discussa
l'8.5.2002, il sottoscritto consigliere aveva manifestato
perplessità…"
, è
vero… ma le mie non erano in quel
momento comunicazioni ottimistiche. Avevo solo trasmesso al
Consiglio una documentazione firmata dai responsabili delle
Ferrovie che davano questi tempi; fino a prova contraria, le
comunicazioni erano anche realistiche e non ottimistiche, poi
spiego perché.
Per quanto riguarda la frase:
"Rilevato che sul problema
regnano l'incertezza e la confusione, alimentate anche
dall'insufficienza delle iniziative politiche del governo regionale
e dei parlamentari valdostani;"
, tralasciando il Governo
regionale, sui Parlamentari, lasciamo stare, perché ci sono perfino
troppe iniziative che alimentano confusione!
Tutti si mettono i pennacchi in testa, anche quei Parlamentari
che, fino all'altro giorno, erano in maggioranza e nulla hanno
fatto per accelerare le cose! Comunque questa è una parentesi.
Ripeto, ci sono perfino troppe iniziative per alimentare
confusione, ma veniamo all'interrogazione.
Sulla prima domanda, è vero, Consigliere Curtaz, che
probabilmente c'è un ritardo rispetto alle previsioni fatte a suo
tempo dalla LFI, che avevo distribuito in Consiglio, ma una
motivazione c'è ed è la seguente: in occasione degli ultimi eventi
atmosferici, le ultime piogge piuttosto abbondanti, in quella zona,
il livello del fiume si è alzato di cinque metri, asportando le
isole che erano state fatte per lavorare.
In secondo luogo, è stato asportato l'impianto di betonaggio
installato nei pressi dell'alveo del fiume, al di là di
danneggiamenti ad altre due o tre macchine operatrici. Questo ha
fatto sì che bisognava ricostruire la situazione preesistente con
un corso d'acqua e un livello di acqua notevolmente superiore a
quello precedente. L'impresa, come è suo diritto, ha chiesto alla
direzione lavori - lavori che, lo voglio premettere, non sono
seguiti direttamente dall'Amministrazione regionale - un
prolungamento di circa 45 giorni per l'ultimazione dei lavori,
quindi la linea Aosta/Chivasso, in base ai dati attuali che ci sono
stati forniti, sarà riaperta entro le prime settimane di novembre,
con un ritardo di circa un mese, ma questa non è un'invenzione di
chi ha fatto l'interrogazione al Governo, caro Fiou; questo è stato
detto…
(interruzione del Consigliere Fiou, fuori microfono)
… ma non ho detto che è colpa, ho
detto solo che creano confusione perché questo era già stato detto!
I Parlamentari dovrebbero interessarsi affinché i lavori
accelerino, non a chiedere informazioni, che abbiamo monitorate
giorno per giorno dalle nostre strutture (l'ultimo sopralluogo è
stato fatto il 26 giugno!).
Quanto alla seconda domanda, la totalità della tratta
Aosta/Pont-Saint-Martin riaprirà entro le prime settimane di
novembre, mentre per quanto attiene Aosta/Châtillon la tratta è già
riaperta da qualche giorno. Se poi l'interrogante vorrà avere una
copia degli orari… adesso ci sono corse
ancora limitate legate alla situazione di pendolarismo, che vanno a
soddisfare le situazioni di maggiore affluenza di pendolarismo al
mattino e al pomeriggio.
Il motivo per cui non è ancora riaperta con tutte le corse è che
il presidio nelle varie stazioni nei passaggi a livello non può
essere fatto con gli automatismi precedenti, perché non c'è il
collegamento con la centrale di controllo, quindi c'è un controllo
fatto con personale molto più complesso. Questo è comunque un primo
sforzo che è stato fatto, un primo obiettivo, anche se pur minimo,
che è stato raggiunto. Per la riapertura fino a Pont-Saint-Martin,
bisognerà purtroppo aspettare la data della riapertura totale.
Presidente
La parola al Consigliere Curtaz.
Curtaz (PVA-cU)
Chiedo, se possibile, anche in via
informale, che l'Assessore mi indichi la data dei fenomeni
alluvionali che ha indicato; può dirmelo per cortesia? Che giorno
era?
Lavoyer
(fuori microfono)
… 5, 6 giugno.
Curtaz (PVA-cU)
A proposito del giudizio che lei dà,
Assessore, sulle iniziative di altri Parlamentari, mi permetta di
dissentire perché, ancora una volta, se noi abbiamo avuto notizie
più certe sui tempi della riapertura, lo dobbiamo ad iniziative di
Parlamentari di Ivrea e non ad iniziative di nostri Parlamentari, o
del Governo regionale. Infatti, l'ultimo dato ufficiale che avevamo
rispetto all'apertura, lo avevamo a seguito di quell'interrogazione
che feci l'8 maggio 2002, e alla quale l'Assessore rispose - sulla
base di documentazione delle Ferrovie - che la riapertura si
sarebbe avuta il prossimo mese di settembre. Ritengo quindi che le
iniziative di questi Parlamentari, che sono ugualmente interessati
ai problemi della linea, abbiano, quanto meno, il merito di fare
chiarezza su queste date.
A me sembra, peraltro, che il ruolo di un Parlamentare sia assai
diverso da quello del Governo, quindi mi pare persino banale
evidenziare come un Parlamentare di Ivrea o un Parlamentare
valdostano possa ovviamente fare delle pressioni attraverso
opportune iniziative, ma non abbia certo la responsabilità di una
riapertura o di una chiusura di una linea, poiché questa spetta
interamente al governo. Abbiamo dunque appreso che effettivamente
il termine di apertura slitterebbe di un altro paio di mesi.
Sulla Aosta/Pont-Saint-Martin non abbiamo novità, perché anche
questa idea di una riapertura parziale della tratta viene
vanificata dal fatto che di riapertura si parlerà, solo in
riferimento all'intero tratto Aosta/Chivasso. Quanto al tratto
Aosta/Châtillon, leggiamo anche noi i giornali.
Non è la prima volta - e non voglio neanche far polemiche -; è
anzi una consuetudine di qualche Assessore, quando si presentano da
parte nostra interrogazioni, fare una conferenza stampa tre o
quattro giorni prima del Consiglio, per svuotare di significato
l'interrogazione o l'interpellanza.
Questo è ancora il caso, perché sulla problematica ferroviaria
lei poteva dare oggi questa comunicazione nella sede ufficiale, che
è quella del Consiglio regionale, invece ha preferito farla, come
spesso le succede, in conferenza stampa! Ne prendiamo atto!
Premesso che, dal punto di vista dei principi, mi sembra
positivo che ci sia stato questo minimo di riapertura, mi sembra
però anche, così come è fatta, un dato poco più che altro
propagandistico perché vengono utilizzati i vagoni della tratta
Aosta/Pré-Saint-Didier che, nel frattempo, viene chiusa.
Mentre questa chiusura totale avvalorava l'idea di una Valle
d'Aosta priva di qualsiasi mezzo ferroviario da Pré-Saint-Didier
fino a Pont-Saint-Martin, si fanno alcune corse su un tratto
modesto e credo anche con un'utenza modesta, perché contestualmente
alla riapertura di questo breve tratto - che, per carità, può
essere pure positiva - ci saranno comunque i pullman che devono
fare il servizio sostitutivo con tutti i problemi che abbiamo più
volte evidenziato da Aosta fino a Borgofranco.
Noi ribadiamo il giudizio negativo che diamo su come è stata
gestita questa vicenda, e ci auguriamo che veda finalmente il suo
epilogo!
Si dà atto che dalle ore 9,52 presiede il Vicepresidente
Viérin Marco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK