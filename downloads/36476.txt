Consiglio Regionale della Valle d'Aosta - Oggetto del Consiglio n. 548 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 548 del 26 giugno 2014 - Resoconto
OGGETTO N. 548/XVI - Interrogazione: "Situazione dei
finanziamenti a favore dei piani di riordino fondiario".
Presidente -
Passiamo al punto 7, perché per una
comunicazione che faccio il punto 5 verrà discusso quando
affronteremo il punto 13, in quanto inerente agli stessi argomenti.
Punto 7, quindi, all'ordine del giorno. La parola all'Assessore
Testolin.
Testolin (UV) -
Merci Président.
Nel ringraziare i colleghi per aver riportato nuovamente
all'attenzione del Consiglio la tematica dei riordini, e
considerata la scelta di ripresentare l'interrogazione con la
stessa formulazione dell'11 marzo scorso, dovrò ribadire alcuni
concetti già espressi nella precedente risposta. Ovviamente,
aggiornati e completati dalle azioni che hanno permesso
un'evoluzione della pratica.
In merito al primo quesito - quanti e quali siano i piani di
riordino che avendo riportato i maggiori punteggi sono utilmente
collocati nella graduatoria per ricevere il finanziamento
necessario a riattivare il piano entro il triennio 2014-2016 - si
segnala che alla scadenza del 15 novembre 2013 sono state
presentate quaranta domande di riattivazione. Di quelle pervenute,
a seguito delle verifiche ottemperate dagli uffici della struttura
Politiche regionali di sviluppo rurale, trentanove sono state poste
in graduatoria. Sono stati attribuiti, attualmente, punteggi utili
alla formazione della graduatoria stessa. Tali punteggi sono da
considerarsi ancora provvisori, poiché uno dei criteri di
attribuzione degli stessi è legato ai costi di completamento dei
riordini, nei quali si annoverano i costi di trasferimento della
proprietà, che comprendono il regime fiscale da applicare in sede
di registrazione del decreto a firma del Presidente della Regione.
Tuttavia l'applicazione di tali costi non dovrebbe costituire una
discriminante rispetto all'attuale graduatoria.
Per quanto riguarda il secondo punto - in base a quale tasso di
intervento saranno finanziati i piani di riordino fondiario - si
ricorda che ai sensi delle disposizioni della delibera di Giunta
regionale 2148 del 2012, gli aiuti in conto capitale per le opere
di miglioramento fondiario, anche quelle da realizzarsi all'interno
dei perimetri di riordini fondiari, erano concessi nella misura del
cento per cento. Si segnala, tuttavia, come la delibera della
Giunta regionale 715 del 2013, che recepiva gli indirizzi per la
concessione di contributi al fine del contenimento della spesa per
il rispetto del Patto di Stabilità di cui alla deliberazione 1952
del 2012, abbia disposto la riduzione di dieci punti percentuali
dell'intensità massima di aiuto. Pertanto, pur nel sottolineare
come la deliberazione della Giunta regionale 434 del 4 aprile 2014,
relativa alle determinazioni della concessione di contributo nel
settore dell'agricoltura e dell'agriturismo, ai sensi della legge
regionale 32 del 2006 e della legge regionale 29 del 2006, per le
domande giacenti alla data del 4 ottobre 2013, prevedeva per i
consorzi di miglioramento fondiario, in merito ai lavori di
investimento, già da subito cantierabili, un aiuto che è stato
determinato nella misura dell'ottantacinque per cento della spesa
ammessa. Si ritiene che, fatte salve ulteriori variazioni normative
e verifiche con gli uffici competenti, l'attuale contributo è
comunque da considerarsi pari al novanta per cento della spesa
ammessa.
Per il punto tre - a che punto di realizzazione è giunto il
piano pilota, previsto dall'articolo 17 delle disposizioni allegate
alla delibera di Giunta 715-2013 - si segnala che il provvedimento
dirigenziale 5609 del 17/12 ha impegnato la somma necessaria al
completamento delle procedure di riordino di Gaspard Gros de Vin di
Montjovet. In data 27 dicembre 2013 è stata richiesta alla
competente Agenzia del Territorio di Roma, da parte
dell'Assessorato, l'autorizzazione ad avviare le procedure
catastali semplificate di cui alla circolare 28 del 21/11/75, della
ex Direzione Generale del Catasto e dei Servizi Tecnici Erariali.
In riferimento a tale richiesta, l'Agenzia del Territorio di Roma
ha inviato una mail il 15 maggio del 2014 all'Agenzia del
Territorio di Aosta prescrivendo una serie di passaggi tecnici e
procedure catastali puntuali. Tali procedure sono ora all'esame del
Consorzio di miglioramento fondiario ru d'Arlaz e dei tecnici
incaricati da detto Consorzio.
Si segnala, inoltre, che gli uffici dell'Assessorato hanno
predisposto, a seguito di vari incontri con i competenti uffici
dell'Agenzia delle Entrate, una istanza di interpello trasmessa
all'Agenzia medesima. Nell'interpello si chiede all'Agenzia delle
Entrate la possibilità di applicare un regime di imposizione
forfettario unico per tutti i trasferimenti di proprietà previsti
dal decreto a firma del Presidente della Regione, ai sensi del
Regio decreto 215 del 1933. Una volta ricevuta la risposta a tale
interpello da parte dell'Agenzia delle Entrate e terminata
l'esecuzione degli adempimenti tecnici da parte del Consorzio, tra
i quali la stesura definitiva dei nuovi lotti e la pubblicazione
all'Albo Pretorio del Comune per trenta giorni, si potrà addivenire
alla conclusione del riordino con il decreto di trasferimento delle
proprietà, a firma del Presidente della Regione.
Per il punto quattro - se sarà riconosciuto un rimborso almeno
parziale alle spese tecniche sostenute dai consorzi per la
riattivazione dei piani - si evidenzia che, come già segnalato
nella risposta alla medesima interrogazione dell'11 marzo scorso,
la legge regionale 20 del 2012, articolo 19, prevede che all'atto
dell'attivazione della procedura di riordino, iniziate con la
previgente legge debba essere allegata una relazione descrittiva
delle opere già realizzate e da realizzare e degli adempimenti
necessari per la conclusione del procedimento di riordino
fondiario. Si ribadisce, pertanto, che tali prestazioni
professionali non possono essere riconosciute separatamente dal
tariffario semplificato di cui alla deliberazione della Giunta
regionale 715 del 2013, articolo 25, e neppure in aggiunta alla
parzializzazione del tariffario stesso, prevista dall'articolo
26.
Presidente -
La parola al collega Chatrian.
Chatrian (ALPE) -
Grazie Presidente. Buongiorno
colleghi.
Ieri abbiamo avuto un dibattito serrato sulla situazione
economico finanziaria della nostra regione, sulle difficoltà del
nostro modello, che, a nostro avviso, va rivisto e ristrutturato.
Nel contempo, ieri abbiamo discusso, e mi è sembrato di capire che
la volontà era condivisa da parte di tutto il Consiglio, che avendo
meno risorse, avremmo dovuto essere più bravi, più rapidi dal punto
di vista amministrativo, di efficienza e di efficacia del nostro
modello pubblico, il nostro modello sistema regionale, e quindi
essere più virtuosi, più capaci, più bravi, più veloci per dare
delle risposte puntuali con meno risorse perché il calderone è
ridotto.
Assessore Testolin, io capisco le prime settimane, il momento in
cui è stato incaricato in un dicastero di grande difficoltà,
capisco i primi mesi, ma ha dell'incredibile la sua risposta.
Avremmo gradito, colleghi, una risposta molto puntuale, ma
soprattutto onesta.
Abbiamo impiegato cinque anni per riempire il vuoto normativo e
fare una legge, abbiamo fatto una delibera per inserire, creare i
criteri, ci avete messo un anno e dopo tredici mesi - un anno
abbondante - non abbiamo ancora la graduatoria. Ecco, Assessore
Testolin, avrebbe fatto più bella figura a dire: non si
completeranno mai più in Valle d'Aosta i riordini fondiari. Avrebbe
fatto bella figura dal punto di vista politico, ma probabilmente a
lei non interessa. Abbiamo capito, scarica sull'Agenzia delle
Entrate, su problemi comunque interni o che cosa, ma lei dopo
quattro mesi ci fornisce l'identica risposta rispetto all'11 marzo
2014 e scuote la testa, Assessore Testolin.
L'unica risposta in più rispetto all'11 marzo - lei ride e noi
siamo veramente preoccupatissimi, siamo molto preoccupati - è che
c'è una graduatoria provvisoria. Allora, noi diciamo che così lei
non può operare e noi non possiamo accettare una non efficienza ed
efficacia del suo Assessorato, e soprattutto avremmo gradito avere
una risposta puntuale, vogliamo dare gambe e corso per completare i
riordini fondiari in Valle d'Aosta, sì o no?
Avremmo gradito al punto due, che nel momento in cui, dopo gli
investimenti che l'Amministrazione regionale ha fatto in questi
trent'anni, richiedere un dieci per cento per chiudere il cerchio
dei riordini fondiari, vuol dire metterci una pietra tombale sui
riordini fondiari, e vuol dire che i riordini fondiari in Valle
d'Aosta non si completeranno mai, perché non siete onesti?
Non è onesto verso chi ci ascolta soprattutto verso tutte quelle
persone che avete illuso il 26 di aprile 2013, approvando una
delibera di Giunta, lei non era ancora stato incaricato Assessore,
prima delle elezioni, dicendo che avreste comunque messo in campo
non solo una graduatoria, non solo le assemblee si sono posizionate
a livello di consorzi di miglioramento fondiario, ma avreste
comunque reperito delle risorse. Ieri, parlando di assestamento,
non abbiamo sentito che ci sia un euro, un euro sul suo settore, un
euro, e non solo lei non ha battuto i pugni nelle sedi opportune
dal punto di vista politico, cioè in Giunta, nella sua maggioranza,
ma peggio ancora, anche dal punto di vista amministrativo, siete lo
zimbello della Valle d'Aosta come Assessorato, ed è risaputo da
tutti, siete sulla bocca di tutti. Invece di correggere le virgole,
mandando fuori centinaia di lettere ai consorzi, ai privati, alle
aziende agricole, forse è il momento di dire, Perron, lei Assessore
alle finanze: a noi, a noi quel settore non interessa più, perché
siamo interessati su altri settori e in altri settori.
E termino, anche sul quesito numero tre e sul numero quattro,
termino Presidente Viérin: si rende conto Assessore che dopo
quattordici mesi non siete capaci neanche di dare gambe e corso a
un progetto pilota, che doveva essere l'inizio del percorso per il
completamento degli altri quaranta riordini fondiari. Faceva più
bella figura, Assessore Testolin, poi lo so che non gliene frega
niente, scuote la testa, sorride, capisco perfettamente, ma una
cosa, un consiglio, perché non dite a quel settore che non ci sono
soldi, che non volete reperirli, e di conseguenza non date gambe e
corso. Non mi sembra che ieri l'Assessore Perron e il relatore La
Torre abbiano parlato tanto così del settore agricolo e non mi
sembra che in assestamento questo settore abbia trovato un po' di
copertura e un po' di, chiamiamola, soddisfazione. Grazie.
Presidente -
Per fatto personale parla l'Assessore.
Testolin (UV) -
Per fatto personale, perché non mi sembra
corretto sfruttare questa diretta televisiva, che a voi è tanto
cara, per sottolineare degli atteggiamenti che non mi appartengono.
Se permette, Consigliere Chatrian, lei può fare le considerazioni
politiche, che ha voglia, però senza tirare in mezzo delle
precisazioni personali, che non stanno, diciamo, all'interno di un
contesto in cui ci si può confrontare sulle scelte politiche e
nelle quali lei si ritrova. Io cerco di lavorare per dare corso
anche alle sue istanze, ma non dal punto di vista personale, perché
io non mi permetterei mai di ridere rispetto a delle problematiche
che sto comunque affrontando con serietà. Quindi questo è un
aspetto che non gradisco e non condivido assolutamente da parte
sua.
Presidente -
Chatrian, per cosa? Ma i fatti
personali...collega Chatrian lei ha utilizzato anche un termine che
l'Assessore ha evitato di ripetere, che è un po' improprio e quindi
credo che l'Assessore abbia chiesto il fatto personale, anche in
merito a quel termine. Mi sembra che l'Assessore non abbia
utilizzato termini offensivi sulla persona, in questo momento.
Ritiene ancora di dover chiedere per fatto personale? Mi precisa
solo la motivazione?
Chatrian (ALPE) -
Grazie Presidente Viérin.
Ho richiesto di intervenire per fatto personale, perché non
siamo delle persone qualunque, all'interno di questo Consiglio.
Abbiamo un ruolo, che ci è stato dato dai cittadini valdostani, e
colleghi scusateci, scusatemi, non siamo dei nominati. E dato che
non siamo dei nominati, sentire delle affermazioni sulla mia
persona, che sfrutterei la diretta televisiva in un ruolo ben
preciso, che è quello di dare gambe e corso a un programma
elettorale che noi abbiamo presentato ai cittadini, di spiegare dal
punto di vista politico, non personale. Se io non posso
permettermi, Presidente Viérin, in quest'aula di affermare una
posizione del gruppo ALPE, del sottoscritto, che per quanto
riguarda questo dossier, che mi sembra che è da anni portiamo le
istanze, le proposte, le modifiche di legge e le proposte di legge
in quest'aula, se io non posso permettermi di dire che
politicamente non c'è nessun interesse di dare gambe e corso ai
riordini fondiari, che è una presa in giro, rispetto ai riordini
fondiari, che farebbe meglio, questa è una mia considerazione, a
dire ai valdostani che non c'è nessun interesse da parte di questa
maggioranza, di questo Governo e che qualcuno sorride, perché sta
sorridendo, io non posso utilizzare questi vocaboli, mi scusi
Presidente Viérin, ma mi sembra che il nostro ruolo non sia quello
di eventualmente sfruttare la diretta televisiva.
Il nostro ruolo è di fare lo stato dell'arte (il Presidente
Rollandin è rientrato, siamo felici, è sorridente, siamo
sorridenti), oggi non c'è corso, non c'è volontà dal punto di vista
politico di dare delle risposte puntuali a tale dossier, a tale
sistema. Ecco che rimando al mittente, collega Assessore Testolin,
perché dal punto di vista personale nessun problema, assolutamente.
Abbiamo un ruolo diverso, nessuno penso l'ha obbligato a fare
l'Assessore all'agricoltura, nessuno. Potremmo dire che noi non
vediamo orizzonti. Ieri ne abbiamo discusso, Presidente Rollandin,
dell'assestamento, non un euro su tale dossier, non un euro su
questo argomento. Grazie Presidente Viérin.
Presidente -
Grazie Consigliere Chatrian. Nulla da ridire
su quello che è stato l'intervento, il secondo intervento, preciso,
e chiederei di fare solo proprio attenzione tutti, Assessori
compresi e Consiglieri ad utilizzare certe terminologie, che poi
alla fine ci creano solo degli scontri così, che non è che servano
ai lavori del Consiglio.
Punto 8 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK