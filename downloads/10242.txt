Consiglio Regionale della Valle d'Aosta - Oggetto del Consiglio n. 1235 del 9 maggio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1235 del 9 maggio 1990 - Resoconto
OGGETTO N. 1235/IX - LAVORI DI COSTRUZIONE DELLO STADIO DEL
GHIACCIO NEL COMUNE DI COURMAYEUR (1° LOTTO) - PERIZIA SUPPLETIVA E
DI VARIANTE - CONCESSIONE PROROGA DEL TERMINE DEI LAVORI -
APPROVAZIONE NUOVI PREZZI - APPROVAZIONE ED IMPEGNO DI
SPESA.
Si dà atto che alle ore 16,36 assume la Presidenza il
Vicepresidente Beneforti
PRESIDENTE:
Do lettura della proposta di deliberazione
iscritta al punto 32 dell'ordine del giorno.
IL CONSIGLIO
- visto il parere della IIa Commissione permanente;
DELIBERA
1. - di approvare la perizia suppletiva e di variante
sottoriportata relativa all'esecuzione di nuove e maggiori opere
occorrenti per il completamento dei lavori di costruzione dello
stadio del ghiaccio nel comune di Courmayeur, 1° lotto, per un
importo netto di spesa previsto in Lire 1.400.000.000
(unmiliardoquattrocentomilioni);
2. - di affidare l'esecuzione dei lavori di cui sopra al
Raggruppamento d'Imprese avente Impresa mandataria Meggiolaro Enzo
& C. snc con sede ad Aosta, alle condizioni già praticate per
l'esecuzione dei lavori principali, per l'importo netto presunto di
Lire 1. 400. 000. 000, con un aumento al termine fissato dal
Capitolato Speciale d'Appalto di giorni 100 (cento);
3. - di approvare il finanziamento della somma suddetta oltre a
lire 56.000.000 (cinquantaseimilioni) per IVA 4%, e la somma
residue di cui in premessa di lire 347.033.752
(trecentoquarantasettemilionitrentatremilasettecentocinquantadue),
per l'importo totale di Lire 1.803.033.752
(unmiliardoottocentotremilionitrentatremilasettecentocinquantadue),
mediante impegno e imputazione al Capitolo 37575 del bilancio
preventivo per l'anno 1990 "Spese per il potenziamento delle
attrezzature turistiche e sportive" che presenta la necessaria
disponibilità;
4. - di approvare i sottoelencati nuovi prezzi unitari in base
ai quali saranno valutate le opere non previste nell'elenco prezzi
dei lavori in oggetto, previa deduzione del pattuito ribasso d'asta
del 3,76%:
(... omissis ...)
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
Abbiamo ritenuto di proporre al Consiglio
questo provvedimento, perché è di una certa importanza. Poteva
essere approvato direttamente dalla Giunta regionale e poi portato
alla ratifica del Consiglio, ma abbiamo ritenuto che fosse più
corretto proporlo direttamente al Consiglio.
Si tratta di un ulteriore impegno, che si configura come perizia
suppletiva di 1,4 miliardi, su un importo iniziale previsto in 6
miliardi.
Il provvedimento è già stato esaminato in sede di Commissione
consiliare competente, dove è stato illustrato dal funzionario
dell'Assessorato che segue direttamente questo lavoro, e penso che
in quella sede siano stati dati tutti i chiarimenti tecnici
necessari a fornire sufficienti spiegazioni ai
Consiglieri-commissari.
Voglio dire che sostanzialmente i lavori in più sono imputabili
a maggiori opere di fondazione, ad alcune varianti dovute a lavori
di interesse comunale eseguiti nelle vicinanze, ad una
modificazione, per ragioni di maggiore sicurezza, dello spessore
del pannello di copertura e nell'adozione di lastre prefabbricate
per l'esecuzione dei solai. Queste lastre costano di più in questa
fase, ma ci permetteranno di risparmiare nel secondo lotto, quando
verranno eseguiti i completamenti del palazzetto dello sport.
Penso che questo sia quanto io debbo dire al Consiglio e chiedo
ai Consiglieri di approvare il provvedimento che viene sottoposto
alla loro attenzione.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Anche se 1,4 miliardi non sono un record
assoluto, costituiscono sicuramente una cifra notevolissima per una
perizia suppletiva, specie tenendo conto che a volte si appaltano
anche opere di poche decine di milioni.
Quello che più sorprende, però, sono le motivazione della
perizia, che sostanzialmente sarebbero riconducibili ad uno scarso
coordinamento fra enti pubblici: da una parte la Regione, che
costruisce lo stadio del ghiaccio, e dall'altra il Comune che aveva
od ha maturato successivamente al progetto alcune esigenze di un
fabbricato comunale ad uso parcheggio e mercato e che avrebbe poi
reso necessarie alcune varianti in corso d'opera, che però sono
notevolissime e si configurano come un vero e proprio progetto.
Noi quindi non possiamo che ribadire un giudizio negativo su una
perizia suppletiva di queste dimensioni, derivante da una
insufficiente programmazione degli interventi, per cui il voto del
nostro gruppo sarà contrario.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Anche il nostro gruppo voterà contro questa
perizia suppletiva.
Il Consigliere Riccarand diceva che forse è la più alta. Io, che
forse ho più memoria di lui perché ne ricordo anche qualcuna di
oltre due miliardi, posso dire che l'Assessore Fosson, in quanto a
perizie suppletive, ha stabilito dei
record
che
difficilmente potranno essere battuti in futuro da altri
assessori.
Mi pare opportuno comunque dover sottolineare due aspetti della
perizia.
Ad un certo punto si dice:
"Viste le prove di carico ed i
sondaggi sul terreno, si sono rese necessarie opere
eccezionali...".
La logica vorrebbe che i sondaggi e le prove
di carico sul terreno fossero fatti, non so se attraverso una
perizia geologica o direttamente dal progettista, prima
dell'appalto dell'opera che poi viene sottoposta a perizia
suppletiva.
Concordo anche sul fatto che in una regione così piccola, dove
tutti i progetti dell'Amministrazione possono essere confrontati
con quelli del Comune, si debba giudicare negativamente la mancanza
di coordinamento tra i due enti pubblici. Come è possibile che il
Comune di Courmayeur costruisca proprio nella stessa area in cui la
Regione sta facendo per conto suo un'opera, costringa poi la
Regione a rifare tutte le tubazioni e che con i suoi lavori
provochi, come si dice qui, delle difficoltà al sistema idraulico e
dei franamenti nel terreno? Ci sono stati degli scambi di opinioni
tra l'Assessorato regionale ai lavori pubblici ed il Comune di
Courmayeur, prima di giungere a questa perizia suppletiva?
Mi sembra proprio che qui si sia andati avanti "alla carlona",
senza la dovuta attenzione e senza il dovuto collegamento tra un
palazzo ed un palazzetto.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
Voglio soltanto dire che, per quanto riguarda
le prove di carico, erano state fatte delle valutazioni geotecniche
nella fase della progettazione. Successivamente, con una campagna
di sondaggi più puntuale, si sono verificate delle condizioni di
terreno molto peggiori rispetto a quelle precedenti.
La perizia suppletiva di 1,4 miliardi rappresenta senza dubbio
una cifra cospicua, che però rappresenta meno del 25%, precisamente
il 24%, sull'importo iniziale di 6 miliardi. Voglio dire inoltre
che una parte della spesa verrà poi risparmiata nel lotto
successivo. Non si tratta, quindi, in assoluto di una maggior spesa
di 1,4 miliardi.
PRESIDENTE:
Se nessuno chiede la parola, pongo in
votazione la proposta di deliberazione in oggetto.
ESITO DELLA VOTAZIONE
Presenti: 26
Votanti: 26
Favorevoli: 21
Contrari: 5
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK