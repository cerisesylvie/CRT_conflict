Consiglio Regionale della Valle d'Aosta - Oggetto del Consiglio n. 2323 del 12 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2323 del 12 novembre 1986 - Resoconto
OGGETTO N. 2323/VIII - ORGANIZZAZIONE DI UNA CONFERENZA
REGIONALE SUI TRASPORTI. - APPROVAZIONE DI MOZIONE.
PRESIDENTE
: Do lettura della mozione in oggetto
presentata dal Consigliere Viberti:
MOZIONE
PREMESSO che le scelte in materia di trasporti rivestono una
importanza strategica, devono essere sorrette da un preciso ed
organico progetto; debbono infine tener conto delle peculiari
caratteristiche ambientali della nostra Regione;
RILEVATO che recenti provvedimenti (qua li le direttive CEE per
privilegiare il collegamento ferroviario attraverso le Alpi; la
sentenza del TAR del Lazio e le conseguenti decisioni del Ministro
dei Trasporti di potenziare il trasporto ferroviario ecc...)
indicano una generale inversione di tendenze che parevano
consolidate;
RILEVATO che importanti decisioni in materia di trasporto stanno
per essere definite o assunte in Valle d'Aosta senza un Piano
preciso;
RILEVATO altresì che tale questione è al centro dell'interesse
delle forze politiche e sociali come dimostra il dibattito svoltosi
nei Congressi delle Confederazioni Sindacali della scorsa primavera
e come emerge anche dal recente, ampio e articolato, documento
delle ACLI valdostane;
RICORDATO che la Giunta regionale si era formalmente impegnata
ad organizzare entro il mese di marzo 1986 la Conferenza regionale
sui trasporti;
RIBADITA l'opportunità di un momento di pubblico confronto fra
le forze politiche, sociali ed economiche sul problema dei
trasporti e la necessità di dotarsi di un ben definito piano di
intervento;
IL CONSIGLIO REGIONALE DELLA
VALLE D'AOSTA
IMPEGNA
la Giunta regionale:
1)
ad organizzare, entro quattro mesi, una Conferenza
regionale sui trasporti in cui porre in discussione le principali
scelte in materia di trasporti;
2)
ad invitare a tale Conferenza tutte le forze
politiche, sociali ed economiche interessate nonché gli Enti
statali e ministeri che (come l'ANAS, le Ferrovie dello Stato, il
Ministero dei Trasporti, il Ministero dell'Ambiente) sono
cointeressati alle nostre scelte.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Questa mozione non ha avuto bisogno
dell'inversione dell'ordine del giorno, ma ha aspettato, come
purtroppo è ormai consuetudine, di venire iscritta in seguito alla
sua duplice frequentazione...
(...Interruzione del Consigliere TAMONE...)
Consigliere Tamone, io cercavo di stemperare un pochino gli
animi, ma se cominciamo "a muso duro" facciamo la stessa fine del
Consiglio Comunale di Aosta! Non è che a me la cosa spiacerebbe, ma
preferirei eventualmente che ciò avvenisse per motivi politici e
non per le "rabbie" che si manifestano all'interno della
maggioranza.
Dicevo che questa mozione è già stata presentata nel mese di
settembre, è stata iscritta all'ordine del giorno del primo
Consiglio di ottobre ma, finalmente, solo oggi c'è la possibilità
di illustrarla, di discuterla e di votarla. Se l'impegno della
Giunta fosse stato rispettato, ci sarebbe già stata la possibilità
di svolgere questa conferenza sui trasporti, anche se ci rendiamo
conto che non sempre gli impegni possono essere rispettati, perché
molteplici sono gli avvenimenti che possono accadere e disturbare,
come è già successo, il normale svolgimento dell'attività
amministrativa della Giunta regionale. Pertanto abbiamo ritenuto
necessario ed importante sottoporre nuovamente all'attenzione del
Consiglio regionale la discussione e l'approvazione di una
deliberazione che impegnasse la Giunta ad organizzare questa
conferenza regionale.
Noi riteniamo che nella nostra Regione non si sia ancora messa
la parola "fine" sulle scelte di una politica dei trasporti.
Speriamo che questo non sia vero, come noi crediamo, perché certe
scelte relative all'organizzazione dei trasporti coinvolgono anche
energie economiche che, se indirizzate in una particolare
direzione, darebbero all'economia regionale una pericolosa svolta
che condurrebbe al depauperamento delle risorse regionali, anche se
a breve termine le condizioni di vita e di lavoro dei cittadini
valdostani potrebbero apparentemente migliorare. Più volte,
infatti, abbiamo sostenuto che la politica dell'autoporto, dello
sdoganamento senza freni e dell'incentivazione del traffico
pesante, è una politica sbagliata non solo nell'ambito dei
trasporti ma anche in funzione delle politiche economiche che essa
presuppone.
Noi crediamo che una conferenza dei trasporti, adeguatamente
preparata, con la partecipazione di tutte le forze politiche e
sociali della nostra Regione, con contributi di competenze
specifiche anche e soprattutto (come noi ci auguriamo) esterne alla
nostra Regione, che riescano ad individuare un orizzonte non solo
nazionale ma internazionale ed in particolar modo europeo nella
politica dei trasporti, possa permetterci di avere sufficienti
informazioni per effettuare una scelta precisa, non negativa per il
futuro della nostra Regione.
Noi abbiamo le nostre posizioni, ma questo non vuol dire che non
siamo disponibili ad un confronto. Ci auguriamo che da parte della
maggioranza che governa il Consiglio regionale ci sia altrettanta
disponibilità. Ci stupiremmo certamente del contrario, proprio
perché un impegno in tal senso era già stato assunto.
Ritengo di aver già sufficientemente illustrato la mozione che,
tra l'altro, ha avuto tutto il tempo di essere meditata dalle forze
della maggioranza e dell'opposizione, per cui resto in attesa di
conoscere le opinioni dei Colleghi in merito al deliberato
proposto.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Noi siamo d'accordo con il deliberato
della mozione. Ci pare anzi che una conferenza regionale debba
essere convocata rapidamente e che quattro mesi siano da
considerare come un tempo limite per una riflessione sul ruolo che
possono svolgere le grandi vie di comunicazione e sul ruolo che la
Valle d'Aosta intende assumere in quel contesto.
Voglio fare un riferimento alla conferenza-stampa di
presentazione dell'inizio degli studi relativi al collegamento
ferroviario internazionale Aosta-Martigny "inserito", si disse in
quella occasione, "nella rete europea dei treni a grande vitesse".
Stupisce il fatto che di questo problema non siano state investite
le Ferrovie dello Stato, lo Stato italiano, gli altri Stati europei
e la Comunità Economica Europea, proprio in un momento in cui, come
ha dichiarato prima il Consigliere Viberti, rispetto alle ferrovie
c'è proprio una inversione di tendenza che interessa gli Stati ed
anche, come è stato rilevato proprio in quella occasione, gli
stessi gruppi economici ed industriali europei, per ragioni che non
è qui il caso di ricordare ma che riguardano l'economicità dei
trasporti ferroviari e quindi i loro minori costi, e che riguardano
la questione della tutela ambientale dagli inquinamenti.
Fondamentale, pertanto, sarà nei prossimi anni il ruolo che in
questo contesto verrà ad assumere la ferrovia.
Possiamo noi fare questo tipo di scelta o anche solo studiare
questo problema senza metterlo in stretta relazione con le scelte
che facciamo per la viabilità su gomma? A noi pare di no. Il piano
nazionale dei trasporti ha una sua logica rispetto a tutto ciò ed è
importante che anche la Valle d'Aosta abbia un piano regionale
dotato di una sua logica interna sulle scelte relative ai
trasporti, in modo che sia possibile fare un confronto organico e
non solo episodico.
Queste sono le ragioni che ovviamente ci spingono a votare a
favore di questa mozione.
PRESIDENTE
: Ha chiesto la parola il Consigliere Pascale;
ne ha facoltà.
PASCALE (P.S.I.):
Noi voteremo la mozione perché propone
di convocare una conferenza regionale sui trasporti, anche per
mantenere fede all'impegno che era già stato assunto nel passato.
Chiaramente non entriamo nel merito di ciò che dovrebbe essere
deciso in sede di conferenza sulle scelte regionali in materia di
trasporti, perché potremmo riscontrare di avere opinioni differenti
da quelle del Consigliere proponente, quantomeno per ciò che
riguarda la costruzione dell'autostrada.
Diciamo quindi sì a questa convocazione, rinviando però al
dibattito che ci sarà in quella sede le indicazioni del nostro
Partito in materia di trasporti.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Noi voteremo la mozione
presentata dal Consigliere Viberti anche perché la Giunta si era
impegnata ad organizzare la conferenza sui trasporti. Poiché
l'impegno non è stato mantenuto, bene ha fatto il Consigliere
Viberti a sollecitare di nuovo l'interessamento della Giunta
sull'importante problema dei trasporti. Naturalmente anche noi ci
riserviamo di esprimere le nostre idee in tema di trasporti durante
i lavori della relativa conferenza, ma nel frattempo votiamo la
mozione presentata dal Consigliere Viberti.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
La Giunta intende mantenere gli impegni
assunti. Vorrei solo ricordare che la legge
regionale in
materia di trasporti fa giustamente riferimento ad alcune
indicazioni generali che devono essere date dal piano nazionale dei
trasporti che è stato approvato "recentissimamente", non nel senso
dell'altro giorno, ma molto di recente.
Quindi lo slittamento, non dell'impegno assunto ma della data di
svolgimento della conferenza regionale sui trasporti, è dovuto alla
mancanza di quel punto di riferimento che poteva dare consistenza
alla nostra conferenza regionale sui trasporti. La maggioranza ed
il Governo regionale sono d'accordo e quindi intendono votare
questa mozione, proponendo al Consigliere Viberti di modificare,
indicando nel mese di giugno del 1987, la data ultima entro la
quale effettuare la conferenza, perché, come dice la mozione e come
è nostra intenzione, se in quella sede devono essere effettuate
delle scelte, è indispensabile fornire a chi intende partecipare
alla conferenza una serie di elementi e di dati conoscitivi per la
cui raccolta occorre un adeguato periodo di tempo.
Se il Consigliere Viberti è d'accordo io propongo di sostituire
"entro quattro mesi" con "entro il mese di giugno 1987".
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Abbiamo ancora un'ottantina di punti
all'ordine del giorno, per cui non è il caso, come giustamente ha
fatto il Consigliere Pascale, di entrare nel merito delle scelte,
anche perché questi tutti i Gruppi politici hanno espresso opinioni
abbastanza chiare e soltanto l'apporto di tecnici, di nuove
valutazioni da parte delle forze sociali e la conoscenza di nuovi
elementi provenienti dall'Europa, potrebbero far modificare le
posizioni finora note.
Perciò io vorrei esprimermi soltanto sulla richiesta avanzata
dall'Assessore Lanivi. Non v'è dubbio che vi voglia del tempo per
organizzare una conferenza sui trasporti, ma ritengo che la Giunta
già stesse lavorando sull'argomento, perché, come dice giustamente
l'Assessore Lanivi: "...questa Giunta intende mantenere gli impegni
assunti...". Quattro mesi dalla fine di settembre, data in cui è
stata presentata la mozione, ci avrebbero consentito di organizzare
questa conferenza entro la fine di gennaio. Aggiungendo ancora
febbraio, marzo, aprile, maggio e giugno, abbiamo un totale di 9
mesi. È stupefacente, dal mio punto di vista, che occorrano ben 9
mesi per organizzare una conferenza regionale sui trasporti! Che i
servizi a disposizione dell'Assessorato all'Industria, Commercio,
Artigianato e Trasporti, che ha il nome più lungo, siano i più
ristretti, questo lo sappiamo anche noi; ma riteniamo pericoloso
arrivare sino alla fine di giugno per effettuare una discussione
così importante e foriera di possibili modifiche alle scelte già
effettuate, perché la stessa discussione avverrebbe in un momento
in cui ci sarebbe una scarsa, se non addirittura nulla, attenzione,
non solo da parte della popolazione ma anche da parte degli stessi
addetti ai lavori (politici, sindacalisti,...). Speriamo di no, ma
sappiamo tutti benissimo che nel prossimo anno forse andremo
incontro a delle elezioni anticipate o, nel caso che ciò non
dovesse avvenire, a delle campagne elettorali sulle numerose
richieste di referendum già depositate e ritenute valide.
Noi non abbiamo difficoltà ad accettare una certa dilazione
rispetto ai 4 mesi, ma riteniamo che una scelta debba essere fatta
comunque entro il mese di aprile. Se la dovessimo organizzare a
giugno la faremmo cadere in un momento di totale disinteresse da
parte di chi, invece, dovrebbe dedicare energie ed impegno al suo
approfondimento.
Siccome il tema dei trasporti è particolarmente importante, e
questo non lo diciamo soltanto noi ma credo che lo possano dire
quasi tutti, e siccome non è nostra intenzione provocare o non far
votare la mozione, noi siamo disponibilissimi ad arrivare fino alla
fine di aprile, per le motivazioni che ho già espresso. Riteniamo
che ciò sia possibile, anche perché siamo certi che l'Assessorato e
la Giunta hanno già preso da tempo gli opportuni contatti per
organizzare la conferenza regionale sui trasporti. Pertanto, se non
ci sono difficoltà, noi propendiamo per la fine di aprile e non per
la fine di giugno. Se questo non è possibile, chiedo che si
esprimano nel merito anche gli altri Consiglieri ai quali ricordo,
tra l'altro, che anche il Collega Tonino sottolineava che 4 mesi
erano da considerare un periodo di tempo più che sufficiente e
sembrava anzi che volesse suggerire di ridurre questo termine.
Comunque, poiché ritengo importante che questa conferenza si
faccia e si svolga nel migliore dei modi e con la più alta e
qualificata partecipazione possibile, ben venga una certa
dilazione, che però non ci porti a far svolgere la conferenza in un
momento che, probabilmente, ci lascerebbe la sala delle conferenze
vuota e ci farebbe produrre soltanto della carta che ben sappiamo
con quanta attenzione viene presa in considerazione da noi stessi
che giornalmente siamo sommersi da quintali di carta, di
informazioni...
È importante quindi che ci sia una partecipazione diretta degli
interessati valdostani e di quanti possono dare un valido
contributo, e che la conferenza avvenga in un momento in cui sia
effettivamente fattibile ed in cui l'interesse tanto atteso si
possa finalmente concretizzare. Pertanto se l'Assessore ritiene di
aver bisogno di più tempo, lo invito ad arrivare sino alla fine di
aprile, senza voler andare oltre.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Intenzionalmente non ho voluto
rispondere ad alcune battute del Consigliere Tonino che uscivano
dalla logica della mozione presentata. Non voglio entrare nel
merito di questo argomento e dei giudizi avanzati che, tra le altre
cose, non ritengo rispondenti al vero e mi attengo al tema:
"Conferenza regionale sui trasporti".
Lo slittamento entro il mese di giugno voleva anche dire: entro
la fine di maggio. Se il problema è di fare la conferenza ad aprile
e quindi di scrivere maggio, benissimo, allora scriviamo pure
maggio. Non è nostra intenzione far coincidere la conferenza con un
periodo di ipotetiche elezioni. Abbiamo richiesto quel periodo
proprio per dare la possibilità di partecipare anche ad esperti
provenienti da fuori Valle e che non sempre sono così disponibili
come farebbe comodo a noi. Più saliamo nel livello di competenza
dei relatori e partecipanti e più dobbiamo tenere conto anche delle
loro esigenze.
Io ho voluto tener conto di un intendimento che credo sia
generale e cioè di organizzare una conferenza seria, con
partecipazioni qualificate che esigono una contrattazione reciproca
delle rispettive disponibilità temporali. Quindi se il Consigliere
Viberti ritiene che sia tardi scrivere giugno e che vada bene
scrivere maggio, per significare che la conferenza si potrà fare ad
aprile, la cosa mi sta bene.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S
.): Va bene maggio perché l'Assessore ha
assunto un impegno. È chiaro che se la conferenza non potrà essere
svolta entro il mese di aprile...
(...INTERRUZIONE...)
... non scritto! Ma che sia scritto in italiano o in francese
per me ha poca importanza, è basilare invece che gli impegni
vengano rispettati. D'altra parte i trattati fra le Nazioni vengono
scritti in una lingua comprensibile dalle due parti, ma la cosa più
importante è che essi vengano poi rispettati. Dopo le assicurazioni
dell'Assessore Lanivi sono sicuro che farà l'impossibile per far
svolgere la conferenza entro la fine di aprile e pertanto credo che
si possa scrivere: "entro il mese di maggio".
PRESIDENTE
: Do lettura della mozione presentata dal
Consigliere Viberti nel testo emendato:
MOZIONE
PREMESSO che le scelte in materia di trasporti rivestono una
importanza strategia, devono essere sorrette da un preciso ed
organico progetto; debbono infine tener conto delle peculiari
caratteristiche ambientali della nostra Regione;
RILEVATO che recenti provvedimenti (qua li le direttive CEE per
privilegiare il collegamento ferroviario attraverso le Alpi; la
sentenza del TAR del Lazio e le conseguenti decisioni del Ministro
dei Trasporti di potenziare il trasporto ferroviario ecc....)
indicano una generale inversione di tendenze che parevano
consolidate;
RILEVATO che importanti decisioni in materia di trasporto stanno
per essere definite o assunte in Valle d'Aosta senza un Piano
preciso;
RILEVATO altresì che tale questione è al centro dell'interesse
delle forze politiche e sociali come dimostra il dibattito svoltosi
nei Congressi delle Confederazioni Sindacali della scorsa primavera
e come emerge anche dal recente, ampio e articolato, documento
delle ACLI valdostane;
RICORDATO che la Giunta regionale si era formalmente impegnata
ad organizzare entro il mese di marzo 1986 la Conferenza regionale
sui trasporti;
RIBADITA l'opportunità di un momento di pubblico confronto fra
le forze politiche, sociali ed economiche sul problema dei
trasporti e la necessità di dotarsi di un ben definito piano di
intervento;
IL CONSIGLIO REGIONALE DELLA
VALLE D'AOSTA
IMPEGNA
la Giunta regionale:
1)
ad organizzare, entro il mese di maggio 1987, una
Conferenza regionale sui trasporti in cui porre in discussione le
principali scelte in materia di trasporti;
2)
ad invitare a tale Conferenza tutte le forze
politiche, sociali ed economiche interessate nonché gli Enti
statali e ministeri che (come l'ANAS, le Ferrovie dello Stato, il
Ministero dei Trasporti, il Ministero dell'Ambiente) sono
cointeressati alle nostre scelte.
PRESIDENTE
: Se nessuno chiede la parola, pongo in
votazione la mozione testé letta nel testo emendato:
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK