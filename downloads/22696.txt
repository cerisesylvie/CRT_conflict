Consiglio Regionale della Valle d'Aosta - Oggetto del Consiglio n. 2152 del 21 settembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2152 del 21 settembre 2006 - Resoconto
OGGETTO N. 2152/XII - Modifica della deliberazione di Giunta
concernente l'applicazione della legge regionale per lo sviluppo
delle imprese industriali ed artigiane. (Approvazione di mozione -
Ritiro di altra mozione)
Mozione
Ricordata la legge regionale n. 6 del 31/3/2006, che prevede
contributi in conto capitale e in conto interessi alle imprese
industriali e artigiane della Valle d'Aosta;
Preso atto dello sbilanciamento tra richieste, molto
numerose, per i contributi in conto capitale, rispetto a quelle per
conto interessi che ha portato, negli anni, al continuo ricorso
agli assestamenti di bilancio per la loro copertura
finanziaria;
Ribadita la necessità di sostenere la più importante, diffusa
e vitale attività economica, quella degli artigiani, soprattutto ai
fini dell'acquisizione di mezzi funzionali alla loro attività
specifica;
Il Consiglio regionale
Impegna
l'Assessore competente ad assumere un provvedimento
legislativo che:
1) preveda un contributo in conto capitale del 30% per
l'acquisto di beni strumentali inerenti alla specifica attività
dell'artigiano;
2) riduca la possibilità di finanziamento di autoveicoli e di
autocarri al solo finanziamento in conto interessi, salvo un
contributo in conto capitale del 20% per autoveicoli e autocarri ad
alto contenuto ecologico come i veicoli a gas, elettrici o
ibridi.
F.to: Sandri - Ferraris
Presidente
- La parola all'Assessore alle attività
produttive e politiche del lavoro, La Torre, per mozione
d'ordine.
La Torre (FA)
- Volevo chiedere, visto che gli argomenti
sono gli stessi, se era possibile trattare le mozioni nn. 33 e 37
insieme... con una sospensione per vedere se è possibile trovare
fra i proponenti un testo su cui trovare un accordo.
Presidente
- Possiamo tentare un ragionamento di questo
genere?
Il Consiglio è sospeso per 10 minuti.
Si dà atto che il Consiglio è sospeso dalle ore 16,20 alle
ore 16,36.
Presidente
- Riprendiamo i lavori. Mi pare di intendere
che c'è la possibilità di fare una discussione congiunta dei punti
nn. 33 e 37 all'ordine del giorno; do lettura della mozione n.
37:
Mozione
Richiamata la legge regionale 31 marzo 2003, n. 6 recante
"Interventi regionali per lo sviluppo delle imprese industriali ed
artigiane";
Richiamate le proprie deliberazioni, recanti approvazioni
delle disposizioni applicative della legge regionale 31 marzo 2003,
n. 6, e successive modificazioni ed integrazioni e, in particolare,
la propria deliberazione n. 1618 in data 1° giugno 2006, con la
quale sono state approvate delle discriminanti relative al settore
di attività e alla tipologia di investimento ai fini della
concessione dei contributi in conto capitale previsti dall'articolo
18 della l.r. 6/2003, privilegiando le imprese operanti in comparti
innovativi, nonché le imprese attive in settori tradizionali ma con
progetti di investimento innovativi: in seguito a tale
deliberazione, le imprese industriali ed artigiane non in possesso
dei suddetti requisiti non possono più accedere ai contributi in
conto capitale;
Preso atto che la sostanziale modificazione delle
disposizioni attuative della l.r. 6/2003 introdotta con la
deliberazione n. 1618 del 1° giugno 2006 ha fatto venir meno le
aspettative di numerose imprese industriali ed artigiane, che
potrebbero aver effettuato investimenti produttivi confidando, in
base alla normativa previgente, in sovvenzioni a fondo perduto a
parziale copertura di tali spese;
Considerato che si è ritenuto opportuno, con la deliberazione
n. 2042 del 14 luglio 2006, di applicare in via transitoria la
normativa previgente al 2 giugno 2006 alle domande di agevolazione
ai sensi dell'articolo 18 della l.r. n. 6/2003 presentate entro il
31 agosto 2006 ed aventi ad oggetto spese per investimenti
produttivi interamente sostenute entro il 30 giugno 2006 e
documentate da fatture o documenti equipollenti emessi entro la
stessa data;
Rilevato che numerose imprese industriali e artigiane hanno
effettuato, come altre, investimenti produttivi nel primo semestre
2006 ma non hanno potuto presentare la relativa domanda agli uffici
regionali preposti entro la data del 31 agosto 2006 fissata dalla
deliberazione di Giunta n. 2042 del 14 luglio 2006, in quanto
nell'anno 2005 tali soggetti avevano presentato la domanda nei mesi
di settembre, ottobre, novembre e dicembre;
tutto ciò premesso
Il Consiglio regionale
Impegna
la Giunta regionale a modificare la propria deliberazione n.
2042 del 14 luglio 2006 e precisamente la data di accettazione
delle domande di agevolazione, in via transitoria rispetto alla
normativa previgente, ai sensi dell'articolo 18 della legge
regionale n. 6/2003, fissandola al 31/12/2006.
F.to: Viérin Marco - Comé - Lanièce - Stacchetti
La parola al Consigliere Sandri.
Sandri (GV-DS-PSE)
- La mozione è piuttosto semplice, è
scaturita da notevoli perplessità che emergono nel mondo della
piccola impresa, particolarmente dell'artigianato sulle modifiche
che sono state apportate recentemente in materia di finanziamenti
nell'acquisto di beni strumentali. È vero che i contributi in conto
capitale probabilmente sono stati sovradimensionati, mentre quelli
in conto interessi sono stati sottoutilizzati, però è opportuno che
si rifletta sul fatto che il contributo in conto capitale è quasi
indispensabile fino a una certa soglia economica, perché fare un
mutuo per importi di 10-20-30mila euro è più costoso che non il
guadagno finanziario che si può dare all'artigiano o
all'imprenditore e il 30% è una soglia di contributo
sufficientemente alto per essere utile, però non esageratamente per
promuovere acquisti di beni strumentali, anche se non propriamente
utili all'attività specifica dell'artigiano. Pensavamo che si
poteva continuare in questa esperienza dei contributi in conto
capitale, soprattutto per gli artigiani e fino a una certa soglia;
dall'altra parte, per quanto riguarda l'acquisto di autoveicoli e
di autocarri, su cui in passato vi sono stati non dico degli abusi,
ma una certa leggerezza nella richiesta di investire soldi in
questi strumenti, trovare la possibilità di prevedere delle
contribuzioni soprattutto per quando tali strumenti di lavoro - i
veicoli e gli autocarri - abbiano determinate caratteristiche
ecologiche come l'alimentazione a gas elettrica o ibrida.
Presidente
- La parola al Consigliere Viérin Marco.
Viérin M. (SA)
- Sarò breve, la sospensione è servita per
trovare un'intesa, ma per cominciare a parlare in senso preciso di
cosa si tratta. La situazione della modifica alla legge n. 6 - la
conosciamo tutti - ha creato qualche problema, soprattutto ha
creato dei problemi a chi, non sapendo ancora in primavera che
questa legge veniva modificata, ha fatto i propri investimenti
nella primavera e quindi dal 1° gennaio al 2 giugno. La Giunta poi,
con deliberazione n. 2042 del 14 luglio, ha prorogato
l'accettazione delle domande per l'anno in corso con la vecchia
legge, da fare entro il 3 agosto. È nato un problema che è ben
specificato nella mozione:
"Rilevato che numerose imprese
industriali e artigiane hanno effettuato, come altre, investimenti
produttivi nel primo semestre 2006 ma non hanno potuto presentare
la relativa domanda agli uffici regionali preposti entro la data
del 31 agosto 2006 fissata dalla deliberazione di Giunta n. 2042
del 14 luglio 2006, in quanto nell'anno 2005 tali soggetti avevano
presentato la domanda nei mesi di settembre, ottobre, novembre e
dicembre"
. Questo perché c'è stata l'interpretazione per il
passato e anche per il presente secondo cui coloro che avevano
fatto investimenti per la loro azienda, che fosse artigianale o
industriale, negli ultimi 4 mesi del 2005, non essendo trascorsi
265 giorni, anche se nell'esercizio in questione hanno fatto
investimenti nel primo semestre, non potranno, se non verrà accolta
la nostra proposta, avere le contribuzioni che al momento
dell'investimento sapevano che avrebbero potuto avere. È chiaro che
queste imprese - circa 30 o 50 - rischiano di mettere in difficoltà
il proprio bilancio 2006. In accordo con l'Assessore, abbiamo
presentato solo un emendamento all'
"Impegna"
, che prevede
che vengano eliminate le parole:
"in via transitoria rispetto
alla normativa previgente"
, in modo da non fare confusione.
L'emendamento è stato distribuito, credo che si possa votare il
testo emendato.
Président
- J'ai compris qu'il n'y a pas un texte commun,
dans le sens que la motion n° 33, présentée par les Conseillers
Sandri et Ferraris, est retirée, tandis qu'il y a des amendements à
la motion dont au point n° 37 de l'ordre du jour; je donne lecture
de l'amendement des Conseillers Viérin Marco, Lanièce, Stacchetti
et Comé à la motion par leur présentée:
Emendamento
Togliere nella parte "impegna" le seguenti parole:
"... in via transitoria rispetto alla normativa
previgente..."
.
Je donne lecture de l'amendement des Conseillers Sandri et
Ferraris à la motion n° 37:
Emendamento
Nuovo punto n. 2:
"2) prevede un contributo in conto capitale, per l'acquisto
di beni strumentali, sino ad un ammontare, economicamente
sostenibile, al di là del quale intervengono i contributi in conto
interessi.".
La discussion générale est ouverte.
La parole au Conseiller Tibaldi.
Tibaldi (CdL)
- Il nostro gruppo voterà questa mozione
anche così come emendata, perché c'è una straordinaria similitudine
nelle premesse con delle osservazioni e delle considerazioni che il
nostro gruppo propose già all'Assessore nel mese di luglio.
L'Assessore La Torre si ricorderà che sulla "rivoluzione
copernicana" nel settore degli aiuti economici alle piccole imprese
le abbiamo già fatto alcune sottolineature qualche mese fa. La
mozione nella sua "impalcatura" può essere accettata, quindi
ribadisco il nostro voto favorevole.
Volevo solo fare alcune considerazioni su quello che è il "new
deal" che lei ha aperto in questa stagione valdostana di aiuti che
vengono meno. Sto utilizzando dei termini che sono troppo
importanti, dovrei utilizzarli al contrario, non vorrei che si
montasse troppo la testa...
Nella famosa deliberazione n. 1618: quella che ha stoppato i
contributi alle piccole imprese se non ci sono determinati progetti
innovativi, si fa riferimento a uno studio effettuato da un gruppo
di lavoro per la ricognizione dell'efficacia dei regimi regionali
di aiuto alle imprese, uno studio che è stato compiuto nel periodo
2000-2004, in questo quadriennio, del quale mi ha fornito copia ne
corso dell'estate e la ringrazio... dove però questo studio viene
preso a pretesto per dire: "viste le risultanze di questo gruppo di
lavoro, c'è stata una limitata incidenza sull'effettivo sviluppo
del tessuto produttivo valdostano, di conseguenza i contributi in
conto capitale dobbiamo comprimerli"; questo è il ragionamento che
sta alla base del punto d) della deliberazione che ho citato e che
voi avete preso come elemento fondante. Ho letto lo studio, mi sono
sottolineato alcuni passaggi, devo dire che l'economia valdostana,
in particolare la piccola economia, che è un pilastro della nostra
economia regionale, ha fatto più volte ricorso all'aiuto pubblico,
tanto che se lei ha letto il documento che stiamo citando, la
frequenza con cui gli imprenditori valdostani hanno fatto ricorso
agli aiuti regionali è veramente elevata. Qui c'è una
classificazione per tipologia di impresa, per entità dell'aiuto, ma
sta di fatto che sono stati abituati ad avere un determinato
rapporto con la pubblica amministrazione e quindi una determinata
attenzione. I contributi a fondo perduto sono cresciuti in maniera
costante in questo periodo, passando dai 3,5 milioni di euro del
2000 a quasi 20 milioni del 2004. Mi chiedo allora come si possa
dire che c'è stata tale limitata incidenza sull'effettivo sviluppo
del tessuto produttivo valdostano da parte di questo strumento che
è il contributo. L'imprenditore valdostano privilegia questa forma
di aiuto rispetto al finanziamento, tanto che c'è stata una
diminuzione del ricorso ai mutui agevolati negli ultimi anni,
proprio perché si preferisce la forma del contributo in conto
capitale; di conseguenza, mi sembra che vi sia una certa
contraddizione con quanto sostenuto a suffragio della deliberazione
che avete introdotto: questa è la disamina e le valutazioni che
abbiamo fatto leggendo tale studio, peraltro molto
interessante.
Seconda considerazione: speriamo che da parte della Giunta vi
sia veramente attenzione a questo comparto produttivo. Lei ha dei
rapporti primari con i responsabili delle associazioni: parlo in
particolare delle imprese artigiane o di altri comparti, non so, il
commercio o il turismo, per quanto riguarda le relazioni
pubblico-privato e quindi gli strumenti normativi da applicare, da
migliorare in relazione allo sviluppo valdostano, lei saprà anche
che la sua scelta del 1° giugno ha creato non poco disappunto in
seno alla categoria degli artigiani, disappunto che le abbiamo
sottolineato e le ribadiamo ancora adesso, perché a luglio ci disse
che già aveva una risposta pronta per le categorie degli artigiani,
ovvero che attraverso altri meccanismi finanziari si sarebbero
soddisfatte le numerose richieste che tuttora pervengono a sostegno
degli investimenti di questa categoria.
Per ora abbiamo sentito delle parole, auspichiamo che
l'approvazione di questa mozione sia di ulteriore stimolo per voi
dell'Esecutivo per cercare di migliorare e mantenere i sostegni
allo sviluppo, non certamente l'assistenzialismo, perché le formule
di assistenzialismo sono improduttive e dannose per l'economia.
Sono state purtroppo replicate a più riprese nel comparto
industriale e gli effetti nefasti li viviamo ancora in questi
giorni, la "Tecdis" di Châtillon ne è forse l'ultimo esempio,
tuttavia auspichiamo che a questa mozione e alle sue parole
corrispondano poi delle effettive azioni.
Ribadiamo il nostro voto favorevole e sorveglieremo su una
corretta e completa applicazione di quanto avete ora dichiarato in
questo documento.
Président
- S'il n'y a pas d'autres collègues qui
souhaitent intervenir, je ferme la discussion générale.
La parole à l'Assesseur aux activités productives et aux
politiques du travail, La Torre.
La Torre (FA)
- Voglio anzitutto ringraziare il Consiglio
e in particolare i proponenti delle mozioni, ma anche chi è
intervenuto, perché credo che per qualche verso stiamo trovando un
metodo di lavoro. Un metodo di lavoro che è quello che sto
cercando, cioè evidentemente, avendo la responsabilità
amministrativa di compiere delle scelte, cerco di indirizzarle e
farle esponendomi anche probabilmente con delle scelte a volte
comunicate non bene, esponendomi anche alle critiche, però quello
che mi interessa è aprire un confronto su dei temi.
Sia dalle premesse della mozione n. 33, scritte molto bene -
d'altronde do atto all'Assessore Ferraris che mi ha preceduto di
avere comunque operato lo studio e di avere operato in tal senso
per monitorare costantemente la situazione -, sia dal vostro
intervento si evince che si avverte la necessità di modernizzare le
disposizioni attuative della legge n. 6. Addirittura bisognerebbe
avere la capacità di pensare a una modernizzazione della legge n.
6, non solo delle disposizioni attuative; modernizzare la legge n.
6 però vuol dire sottometterla alla normativa europea e a tutte le
autorizzazioni. Ciò detto, comprendendo che il principio su cui ci
stiamo muovendo non è un principio per andare a ridurre i
contributi agli artigiani, ma è di darglieli in un altro modo,
perché la mia intenzione non è quella che, se ho speso quest'anno 7
milioni di euro di contributi, devo darne di meno: li devo dare in
un modo tale che loro ne beneficino e possano creare quel valore
aggiunto al PIL e che possano creare tutta una serie di successive
azioni di volano. Ecco che, per esempio, le proposte che vengono
nella mozione n. 33 sono delle proposte che diventa difficile
accettarle o respingerle, perché comunque contribuiscono a un
dibattito. La mozione n. 33 è ritirata, è vero, ma sto citando
quello che ho letto, il dibattito era comune e devo dare risposta
anche a chi è intervenuto. Dicevo che sono delle proposte che
entrano su un tavolo di concertazione per quelle che devono essere
le nuove disposizioni di sostegno delle categorie degli
artigiani.
Mi è stato riconosciuto che si stanno indirizzando fondi per
l'innovazione. Abbiamo detto che qui dobbiamo fare delle scelte
molto chiare, che vanno verso le nanotecnologie e verso i settori
innovativi, che possono provocare uno "spin-off"; dobbiamo creare
attrazione verso queste cose, lo dobbiamo fare con i soldi che
abbiamo, non possiamo fabbricare i soldi, quindi dobbiamo cercare
di distribuire le risorse nel modo migliore.
Ringrazio i proponenti della mozione n. 33 che l'hanno ritirata
con quell'emendamento che a me pare un emendamento significativo,
perché anche quello è un suggerimento che va in una logica, perché
abbiamo costituito pochi giorni fa, in accordo con gli artigiani,
un tavolo di lavoro, ma sulla base di cosa? Sulla base di comune
comprensione che questo sistema, così come sta funzionando, è stato
superato dagli eventi. È vero - ha detto bene il Consigliere
Tibaldi prima - purtroppo ci siamo abituati tutti ad avere un certo
metodo di lavoro che però oggi, come ci stiamo rendendo conto su
tante cose, anche sull'energia, non funziona più. Dobbiamo avere
questa capacità veloce di attivarci e qui faccio presente una cosa,
lei ha detto: "ha parlato, ha parlato"... io vorrei far presente
che noi, il 1° giugno, abbiamo sospeso... ma poi abbiamo riaperto
fino al 15 luglio... gli artigiani in questo momento non hanno i
contributi dal 15 luglio al 15 settembre... sono 2 mesi che gli
artigiani non hanno i contributi! Con il tavolo di concertazione
che abbiamo aperto con gli artigiani, a cui ha partecipato anche
"Finaosta" - e stiamo introducendo una serie di opportunità che
sono molto piaciute alle categorie artigiane (ad esempio, il non
esserci più le garanzie o andare a fare delle valutazioni su altri
aspetti) -, ci siamo dati una data, attenzione, non una data
significativa "entro il", ma abbiamo detto qualcosa di più e l'ho
voluto scrivere io: abbiamo detto che le disposizioni attuative,
quelle che dovrebbero essere innovative, entrano in vigore a
partire dal 1° gennaio 2007, dopodiché il tavolo non viene chiuso,
ma prosegue nel suo lavoro, per occuparsi di una revisione organica
della normativa della legge n. 6 dei finanziamenti regionali. Per
questo dico che le politiche industriali a volte si dispiegano
anche nell'arco di 5 anni, adesso siamo in 2 mesi di carenza...
siamo già ad un tavolo di concertazione, però a me quello che
interessava è che passasse questo concetto: che bisogna avere una
flessibilità. Abbiamo avuto un sistema, questo sistema non durerà
per tutta la vita. È arrivato il momento di cambiarlo? Cambiamolo,
bisogna avere il coraggio di innovare, poi io non ho la "bacchetta
magica"!
Se voi avete delle suggestioni, sono pronto a recepirle, perché
la prima cosa che ci siamo resi conto noi stessi parlando... è vero
il conto interessi, ma non ha senso di andare ad aprire un mutuo
per una cifra inferiore... per dire ai 10mila euro, perché costa di
più aprire il finanziamento! Ecco che anche lì andremo ad
individuare una fascia di fondo perso, lo deciderà il tavolo o gli
artigiani stessi insieme all'Amministrazione e poi andremo ad
intervenire; ecco che invece andremo a dare degli "spin-off" per i
giovani, andremo a mettere dei progetti che, se uno dopo un certo
periodo di tempo ha creato un posto di lavoro, magari ottiene un
premio; insomma lo costruiremo insieme. Io vi ringrazio, credo
fortemente che ci dobbiamo mettere tutti insieme a modernizzare
questa Regione, ad innovare, perché, quando ci accusano che il
sistema è statico, bisogna avere il coraggio di iniziare da qualche
parte, bisogna esporsi in qualche modo, è questo che io sto
facendo.
Non solo dico che l'emendamento proposto dai colleghi Ferraris e
Sandri è accettabile, dico anche che ci era sfuggito quel principio
di equità che ha fatto notare il collega Viérin, non avevamo
focalizzato bene il fatto che persone, che avevano le fatture entro
il 30 giugno, ma che non avevano potuto presentarle perché il
termine della domanda richiede che passino 365 giorni, rimangono
esposti; sarebbe stato scorretto rispetto a quelli a cui invece
abbiamo concesso di presentarle fino al 15 luglio. È una
scorrettezza che non deve essere fatta, quindi la mozione emendata
con l'emendamento proposto dagli altri... la mozione presentata dal
collega Viérin è accoglibile anche per un principio di equità, lo
ringrazio perché a noi questa cosa era sfuggita. Quello di andare a
recepire queste domande in più che abbiamo accettato, visto che
finanziariamente non avevamo più la capienza all'interno dei
capitoli e il capitolo era già stato sovvenzionato nel successivo
finanziamento di amministrazione, è un grosso problema che però
abbiamo risolto, perché ci siamo presi l'impegno, per correttezza
nei confronti di chi ha presentato le domande, di recepire
all'interno del secondo assestamento di bilancio questi soldi per
andare a garantire agli artigiani che hanno fatto degli
investimenti che gli possano essere pagati, in modo che non vi sia
alcuna incertezza su un cammino che dobbiamo intraprendere insieme.
Propongo alla maggioranza di accettare la mozione n. 37 con
l'emendamento proposto dai Consiglieri Sandri e Ferraris.
Presidente
- Collega Sandri, se lei è d'accordo, laddove
si dice:
"impegna la Giunta"
, la Presidenza provvederà ad
effettuare una correzione formale: invece di
"prevede"
,
"a prevedere"
... concorda? Grazie.
Se non vi sono altri interventi, pongo in votazione la mozione
nel testo così emendato:
Mozione
Richiamata la legge regionale 31 marzo 2003, n. 6 recante
"Interventi regionali per lo sviluppo delle imprese industriali ed
artigiane";
Richiamate le proprie deliberazioni, recanti approvazioni
delle disposizioni applicative della legge regionale 31 marzo 2003,
n. 6, e successive modificazioni ed integrazioni e, in particolare,
la propria deliberazione n. 1618 in data 1° giugno 2006, con la
quale sono state approvate delle discriminanti relative al settore
di attività e alla tipologia di investimento ai fini della
concessione dei contributi in conto capitale previsti dall'articolo
18 della l.r. 6/2003, privilegiando le imprese operanti in comparti
innovativi, nonché le imprese attive in settori tradizionali ma con
progetti di investimento innovativi: in seguito a tale
deliberazione, le imprese industriali ed artigiane non in possesso
dei suddetti requisiti non possono più accedere ai contributi in
conto capitale;
Preso atto che la sostanziale modificazione delle
disposizioni attuative della l.r. 6/2003 introdotta con la
deliberazione n. 1618 del 1° giugno 2006 ha fatto venir meno le
aspettative di numerose imprese industriali ed artigiane, che
potrebbero aver effettuato investimenti produttivi confidando, in
base alla normativa previgente, in sovvenzioni a fondo perduto a
parziale copertura di tali spese;
Considerato che si è ritenuto opportuno, con la deliberazione
n. 2042 del 14 luglio 2006, di applicare in via transitoria la
normativa previgente al 2 giugno 2006 alle domande di agevolazione
ai sensi dell'articolo 18 della l.r. 6/2003 presentate entro il 31
agosto 2006 ed aventi ad oggetto spese per investimenti produttivi
interamente sostenute entro il 30 giugno 2006 e documentate da
fatture o documenti equipollenti emessi entro la stessa
data;
Rilevato che numerose imprese industriali e artigiane hanno
effettuato, come altre, investimenti produttivi nel primo semestre
2006 ma non hanno potuto presentare la relativa domanda agli uffici
regionali preposti entro la data del 31 agosto 2006 fissata dalla
delibera di Giunta n. 2042 del 14 luglio 2006, in quanto nell'anno
2005 tali soggetti avevano presentato la domanda nei mesi di
settembre, ottobre, novembre e dicembre;
tutto ciò premesso
Il Consiglio regionale
Impegna
la Giunta regionale:
1) a modificare la propria delibera n. 2042 del 14 luglio
2006 e precisamente la data di accettazione delle domande di
agevolazione, ai sensi dell'art. 18 della legge regionale n.
6/2003, fissandola al 31/12/2006;
2) a prevedere un contributo in conto capitale, per
l'acquisto di beni strumentali, sino ad un ammontare,
economicamente sostenibile, al di là del quale intervengono i
contributi in conto interessi.
Consiglieri presenti, votanti e favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK