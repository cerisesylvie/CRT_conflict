Consiglio Regionale della Valle d'Aosta - Oggetto del Consiglio n. 78 del 24 settembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
CONSIGLIO REGIONALE
Anagrafe patrimoniale - Indennità e previdenza
Precedente
Successivo
Resoconto integrale del dibattito dell'aula
Oggetto del Consiglio n. 78 del 24 settembre 2003 - Resoconto
OGGETTO N. 78/XII - Valutazione dell'entità dei maggiori oneri
finanziari sul bilancio regionale di un incremento delle indennità
dei consiglieri regionali. (Reiezione di mozione)
Mozione
Appreso che le indennità mensili dei componenti della Camera
dei Deputati sono state recentemente oggetto di un considerevole
aumento;
Ricordato che le indennità di carica e di funzione dei
consiglieri regionali della Valle d'Aosta sono ancorate a quelle
dei membri della Camera dei Deputati;
Rilevato che l'incremento dell'indennità deve essere oggetto
di una valutazione di equità, nonché di una valutazione rispetto
all'incidenza sul bilancio regionale;
il Consiglio regionale
Delibera
1) di invitare l'Ufficio di Presidenza del Consiglio
regionale a soprassedere a deliberare variazioni in aumento delle
indennità consiliari in attesa di un esame ed una valutazione della
Commissione Consiliare Affari Generali;
2) di impegnare l'Assessore regionale alle Finanze ad
illustrare con urgenza alla Commissione regionale Affari Generali
l'entità dei maggiori oneri finanziari che graverebbero sul
bilancio regionale se si procedesse ad un incremento delle
indennità dei consiglieri regionali in proporzione all'incremento
stabilito per i membri della Camera dei Deputati.
F.to: Riccarand - Curtaz - Squarzino Secondina
Président - La parole au Conseiller Riccarand.
Riccarand (Arc-VA) - È stato recentemente deliberato dalla
Camera dei deputati un ulteriore aumento dell'indennità di carica
dei deputati, si tratta di un incremento consistente: circa 400
euro al mese che decorrerà dal 1° gennaio 2003. Questa decisione
potrebbe avere delle ripercussioni significative anche sugli
stipendi dei consiglieri regionali e poi, a cascata, su tutto il
settore della pubblica amministrazione in Valle d'Aosta, con dei
costi aggiuntivi per gli enti pubblici, a partire dalla Regione,
non indifferenti. Costi che pongono un problema, già sul "tappeto",
che è rappresentato dal fatto che le indennità dei consiglieri
regionali… lo stipendio da loro
percepito alla fine del mese è considerato eccessivo da gran parte
della pubblica opinione, che è inopportuno continuare in incrementi
periodici di queste indennità, mentre è saggio fare una scelta di
inversione di tendenza.
Leggendo i giornali in questi ultimi mesi, ho visto un po'
dappertutto in varie regioni italiane dei segnali di una
riflessione che si sta sviluppando su questo tema, forse si è
andati troppo in avanti e bisogna tornare indietro. Finora non ho
visto fatti concreti, ma vi è un po' di preoccupazione, anche
perché lo squilibrio fra queste indennità e gli stipendi dei
normali lavoratori è enorme.
Con questa mozione chiediamo che, prima che l'Ufficio di
Presidenza provveda ad accertare e a deliberare con automatismo -
fra l'altro, previsto dalla legge - questi incrementi, vi sia una
riflessione che "passi" attraverso una valutazione dei costi nella
Commissione Affari generali. Il nostro obiettivo è di portare
anzitutto, in questo momento, a non aumentare le indennità
complessive mensili dei consiglieri e, possibilmente in tempi
brevi, di arrivare ad un adeguamento normativo, di modo che andiamo
a ridurre e ad usare in modo più sobrio questa voce delle indennità
mensili, di cui è opportuna l'esistenza, ma che ha raggiunto
livelli da noi ritenuti troppo elevati e da
ridurre… pertanto con un'inversione di
tendenza.
Président - Je déclare ouvert le débat.
Se non vi sono interventi, per quello che mi compete, vorrei
esporre i motivi che personalmente mi vedono perplesso ad
accogliere questa mozione. Gli uffici del Consiglio regionale, ad
oggi, non possiedono alcuna comunicazione ufficiale di un aumento
delle indennità parlamentari. In relazione alle informazioni
circolate in questo periodo in merito all'aumento delle indennità
di carica dei deputati, per quello che ci riguarda, abbiamo appreso
in modo informale - cioè in seguito a tutte le polemiche, le
notizie sui giornali durante l'estate, nelle quali il Consigliere
Riccarand si è ritagliato un ruolo di assoluto protagonista - che
tale aumento, pare, sia stato adottato dai componenti della Camera
dei deputati. Gli uffici del Consiglio regionale, ad oggi, cioè 15
giorni dopo la presentazione della mozione, sono ancora in attesa
di una comunicazione ufficiale che informerà, qualora perverrà, in
modo preciso rispetto all'entità di tale aumento e alla decorrenza
dello stesso.
Non voglio sostituirmi all'Assessore Marguerettaz, ma penso che
non siamo oggi assolutamente in grado di comunicare con precisione
l'entità dell'effetto che tale aumento provoca sul valore
complessivo dell'esborso per il pagamento delle indennità spettanti
ai consiglieri regionali, per i quali è previsto l'aggancio
automatico disciplinato da una legge regionale.
Per quello che ci riguarda, cioè l'invito rivolto all'Ufficio di
Presidenza del Consiglio regionale a soprassedere a deliberare,
ritengo che la mozione contenga una seconda inesattezza: l'Ufficio
di Presidenza non delibera su questa materia. Consigliere
Riccarand, lei forse confonde la parte riguardante l'indennità con
la parte concernente la diaria, questa parte non è di nostra
competenza. Ricordo che esiste una legge regionale, la n. 33/1995:
ad oggi, essendo in vigore quella legge, l'indennità di carica dei
consiglieri regionali rimane stabilita nella misura del 70%
dell'indennità mensile percepita dai componenti della Camera dei
deputati ed è ovvio, essendoci un meccanismo di automazione, che le
variazioni delle indennità di carica percepite dai componenti della
Camera dei deputati determinano una variazione proporzionale delle
indennità dei consiglieri regionali ad esse ragguagliate, ma su
questo ripeto che l'Ufficio di Presidenza non è assolutamente
competente a deliberare. Esiste pertanto un automatismo - che
piaccia o no - prevede una determinata procedura.
La parola al Consigliere Sandri.
Sandri (GV-DS-PSE) - A nome della maggioranza regionale,
annuncio che non voteremo la mozione presentata da
"Arcobaleno-Vallée d'Aoste" per un motivo formale e per un motivo
sostanziale.
Il motivo formale è quello meno importante ed è che la materia è
regolata dalla legge n. 33/1995 presentata, fra gli altri, in
quella legislatura, anche dalla Consigliera Squarzino che firma
oggi questa mozione; legge approvata all'unanimità dal Consiglio
regionale senza alcuna dichiarazione all'epoca contraria del gruppo
di cui facevano parte 2 dei 3 proponenti la mozione. In questa
legge si delinea un sistema di indennità dei consiglieri regionali,
che può essere ovviamente sottoposto a revisione: abbiamo capito
che il gruppo "Arcobaleno" ha deciso di cambiare posizione rispetto
a 8 anni fa, credo che sia più che giusto che nel tempo si evolvano
le valutazioni politiche, ma è evidente che non può essere
accettata una mozione che è illegittima rispetto a un provvedimento
di legge. In questa legge non è previsto alcun "investimento", come
ha ricordato il Presidente del Consiglio, dell'Ufficio di
Presidenza, né sono previsti altri tipi di valutazioni. Se si vuole
affrontare il problema, quindi occorre affrontarlo dal punto di
vista legislativo e nessuno di noi intende sottrarsi al
confronto.
Esiste però una motivazione più importante e sostanziale, per
cui questa mozione non è recepibile per chi ha un senso di
responsabilità e un senso delle istituzioni: al di "sotto" del
testo è evidente una concezione demagogica, che tende ad insinuare
la presenza di un danno per l'Amministrazione regionale o, peggio,
che tende ad insinuare un arricchimento esagerato, una sovrastima
delle indennità dei consiglieri regionali rispetto alla media della
popolazione. Credo che questo atteggiamento demagogico sia
pericoloso, perché tutti sanno che in Valle d'Aosta, non essendoci
sistemi di finanziamento pubblico dei partiti, né sistema di
rimborso delle spese elettorali, sono i consiglieri regionali che
sopportano l'onore e anche l'onere di contribuire alle istituzioni
previste dall'articolo 49 della Costituzione come il normale
elemento di elaborazione democratica della politica: i partiti. La
libera iniziativa politica dei cittadini è libera e garantita dalla
Costituzione e si esprime attraverso i partiti. Questi partiti in
Valle d'Aosta sopravvivono con difficoltà, soprattutto quelli più
seri, che più interpretano lo spirito della Costituzione e che
hanno un profondo radicamento territoriale, hanno le famose sezioni
e quindi danno ai cittadini la possibilità di essere coinvolti
nell'azione politica, di poter svolgere questo proprio diritto
democratico. Ebbene, questi partiti, ovviamente, hanno delle spese
e queste spese sono portate avanti dai consiglieri regionali. Se si
vuole fare una riflessione sul sistema della politica in Valle
d'Aosta, dei partiti e quindi anche sulle indennità dei consiglieri
regionali; fare un discorso serio affinché tutto questo sistema sia
più democratico, penso che nessuno sia contrario; credo che vi sia
la commissione competente in materia che può svolgere questo
ruolo.
Se si vuole arrivare, come è successo da altre parti di questo
Paese, in cui incitare la facile opinione popolare contro i
partiti, contro il sistema delle istituzioni, contro i politici,
significa dare spazio agli avventurismo e credo che di esempi di
avventurismi in Italia ce ne siano in questo momento fin
troppi.
Credo che sia un nostro dovere difendere le istituzioni, la
dignità delle organizzazioni politiche e del Consiglio regionale;
certo, è più difficile capire queste cose per chi fa del partito
solo un movimento di opinione e che non ha capacità di legarsi con
il territorio, se non attraverso le facili dichiarazioni.
Per queste motivazioni formali e sostanziali, la maggioranza non
voterà la mozione.
Président - La parole au Conseiller Riccarand.
Riccarand (Arc-VA) - Ho chiesto di reintervenire subito, perché
credo che vi siano alcuni elementi che vanno puntualizzati, su cui
tutto il Consiglio è bene che sia informato, altrimenti facciamo la
discussione sulla base di presupposti che non sono fondati.
L'incertezza sul fatto che vi sia stato un aumento delle
indennità dei deputati non ha motivo di esistere, perché è vero che
non possiamo basarci solo su fonti giornalistiche, però è facile
fare una verifica. Credo che gli uffici della Presidenza lo possano
fare, come l'ho fatto io, nel senso che basta chiamare la Camera
dei deputati, parlare con la ragioniera responsabile, lei ci dirà
esattamente come stanno le cose. Questo aumento è stato deciso,
decorrerà dal 1° gennaio 2003, hanno già predisposto le lettere con
cui manderanno in tutte le regioni la comunicazione ufficiale, non
solo, mi è stato detto: "Basta andare sul sito internet della
Camera e c'è"…
(interruzione di un Consigliere, fuori microfono)
… come non c'è? Io ho stampato il
foglio, dove vi è tutto il trattamento economico dei deputati, in
cui vi sono già le voci dell'incremento, quindi non vi è alcun
dubbio che questa "cosa" è intervenuta e di fatto così è stata
decisa. È vero che la comunicazione formale deve arrivare, ma non
nascondiamoci dietro un dito!
Per quanto riguarda le competenze dell'Ufficio di Presidenza,
questo ufficio deve verificare che l'incremento c'è stato e deve
deliberare che c'è l'aumento, allora, attenzione, non è un
automatismo questo! Noi poi abbiamo chiesto di discuterlo in
commissione, perché vi sono dei meccanismi con cui si può applicare
la legge attuale senza modificarla, senza arrivare con questo
all'aumento degli stipendi; questo lo posso spiegare in qualsiasi
momento. Se vi è la buona volontà di andare a discutere, quindi
credo che si possa applicare la normativa attuale con gli
automatismi previsti, senza che questo comporti l'aumento degli
stipendi dei consiglieri regionali. È questione di scelta politica,
non di obbligo, in quanto vi sono altre voci su cui si può agire,
come ben sa chiunque si occupa di questa materia.
Dopodiché il Consigliere Sandri ha detto: "Ma tutto questo
dipende da una legge, che è stata fatta a suo tempo e che anche la
vostra parte ha concorso a votare" eccetera; certo, perché quella
legge…
Squarzino -
(fuori microfono)
… non l'abbiamo
votata…
Riccarand (Arc-VA) - … non lo so,
comunque quella era una normativa di riordino generale, che non ha
comportato neanche gli aumenti, perché gli aumenti erano legati ad
altre questioni. Il problema è che quella normativa sicuramente
oggi va rivista, perché va modificata anche quella legge e in
questo senso credo che dobbiamo operare per arrivare a una
modifica.
La questione dei finanziamenti ai partiti non possiamo porla in
questi termini, nel senso che oggi la Regione Valle d'Aosta ha
tutte le potestà normative di disciplinare anche questa materia,
può benissimo intervenire e dire: "Riteniamo di dover finanziare la
comunicazione politica, i partiti, in questo modo qui". Questo va
però fatto in modo trasparente, non in modo subdolo attraverso
delle indennità che vanno date ai consiglieri, di cui poi alcuni
consiglieri versano delle quote consistenti, altri delle quote
inferiori, ma sicuramente non sono finalizzate al finanziamento dei
partiti. Questa "cosa", quindi, va distinta fra il finanziamento al
partito e le indennità ai consiglieri.
Con la mozione, mi stupisco un po' che non vi sia la
volontà… perché noi non chiediamo la
luna: domandiamo solo che vi sia un momento di riflessione, di
valutazione, per capire, di fronte a un ulteriore incremento che
c'è stato, come ci può comportare, affinché questo aumento non si
produca, pur senza andare a modificare per il momento la legge;
modifica che ci proponiamo comunque di fare.
Président - Je soumets au vote la motion:
Conseillers présents: 32
Votants: 3
Pour: 3
Abstentions: 29 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Frassy, Isabellon, La Torre,
Lattanzi, Maquignaz, Marguerettaz, Nicco, Pastoret, Perrin, Perron,
Praduroux, Rini, Salzone, Sandri, Tibaldi, Vicquéry, Viérin
Adriana, Viérin Laurent, Viérin Marco)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK