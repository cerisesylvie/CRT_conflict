Consiglio Regionale della Valle d'Aosta - Oggetto del Consiglio n. 411 del 19 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 411 del 19 febbraio 2019 - Resoconto
OGGETTO N. 411/XV - Approvazione di mozione: "Interventi per
una riduzione del costo dell'abbonamento mensile per l'utilizzo del
parcheggio sito in via Roma ad Aosta da parte del personale
dell'ospedale".
Rini (Presidente)
- Riprendiamo l'ordine del giorno in
maniera ordinaria, siamo al punto 4 all'ordine del giorno. Per
l'illustrazione, la parola alla collega Nasso.
Nasso (M5S)
- Siamo venuti a conoscenza di alcune
criticità che hanno espresso dei dipendenti dell'ospedale
riguardanti il parcheggio di cui usufruiscono per la maggior parte
durante il loro orario lavorativo: mi riferisco a OSS e infermieri,
soprattutto i secondi che, viste le note criticità del loro lavoro,
non terminano mai il turno in otto ore, a volte nemmeno in nove ore
o più e vorrei proprio attenzionarvi sul numero delle ore che
spesso tornerà nella esposizione della mia iniziativa. Apro una
parentesi: vorrei ricordare che il costo particolarmente oneroso
del suddetto parcheggio è stato sostenuto dalla Regione Valle
d'Aosta e quindi dalla totalità dei cittadini valdostani, e qui
chiudo la parentesi. È bene considerare che il suddetto parcheggio
risulta essere l'unica zona di sosta al servizio del presidio
ospedaliero regionale, pur non essendo immediatamente attiguo allo
stesso e che tale parcheggio, ricordiamo, viene utilizzato non solo
da utenti che necessitano di servizi sanitari e dei loro parenti,
ma anche dai dipendenti dell'ASL, delle ditte esterne in appalto.
Viste le tariffe in abbonamento, facilmente visibili sul sito
dell'APS, non sto a elencarle, vorrei tornare sul numero delle ore
e soprattutto sull'abbonamento da 35 euro per nove ore, che è
quello che per la maggior parte fa il personale infermieristico
dell'ospedale. Il personale ospedaliero, chiedo scusa per il gioco
di parole, può usufruire di un abbonamento, quindi di 35 euro
mensili, con sosta massima di nove ore, ma questa tempistica nella
maggior parte delle volte, purtroppo, è importante sottolinearlo,
non basta, soprattutto per gli infermieri. Un infermiere si reca al
lavoro almeno 15 minuti prima e ci mette un bel momento per passare
la consegna, che è quel lasso di tempo in cui riferisce al collega
del turno successivo le informazioni del reparto e questa fase può
durare anche 20-25 minuti. A causa delle criticità del personale -
e in questo caso voglio sottolineare la criticità
dell'organizzazione del personale, non è ovviamente una critica nei
suoi confronti -, è praticamente impossibile che un turno
lavorativo purtroppo duri esclusivamente 9 ore, ma 1, 2, anche 3
ore in più, in base alle interviste che ho fatto io per scrivere
questa iniziativa. Di conseguenza, un dipendente dell'ospedale si
trova a pagare tutti i giorni dai 50 centesimi ai 2 euro in più in
base alle tariffe orarie del servizio, quando accade che un turno
duri di più e non riesca a stare nelle 9 ore previste
dall'abbonamento del parcheggio. Certo, è vero, la cifra di 35 euro
non è sicuramente una cifra alta, però se la rapportiamo allo
stipendio di un infermiere e anche un po' al valore che avere il
parcheggio per un dipendente pubblico può avere, è sicuramente una
cifra importante e sarebbe anche un segnale, diciamo così.
Venendo dunque all'impegno della mozione, noi chiediamo al
Presidente della Regione, all'Assessore competente di operare in
collaborazione con APS, o chi ha la competenza al fine di
verificare la possibilità di rivedere le scelte precedentemente
prese, lavorando nella direzione di rendere più elastico il limite
orario per i dipendenti dell'ospedale - abbiamo provato a
ipotizzare dalle 9 alle 12 ore e non solo 9 - e operare
eventualmente verso una riduzione del costo mensile
dell'abbonamento per i dipendenti, se possibile, ma è
sull'elasticità dell'orario su cui vogliamo premere.
Dalle ore 21:52 assume la presidenza il Vicepresidente
Rollandin.
Rollandin (Presidente)
- Ci sono altri interventi?
Chiudiamo la discussione generale. La parola all'Assessore
Baccega.
Baccega (UV)
- Ringrazio anche il collega Nasso per
questa mozione, che era già un percorso avviato nel dibattito con
l'Azienda ASL, però mi preme fare alcune considerazioni per
correggere qualcosa che era scritto nella mozione e che in realtà
non è così corretto. Il parcheggio Parini è di proprietà regionale,
non è di proprietà del Comune, tant'è che la delibera che lei cita
evidenzia chiaramente l'approvazione della concessione gratuita a
favore del Comune di Aosta, che fa capire chiaramente che non c'è
stato alcun passaggio di proprietà e quindi è inesatto il terzo
paragrafo della mozione. Lei probabilmente parla nelle premesse del
fatto che c'è un accordo di programma del 2010 che è stato
raggiunto tra il Comune di Aosta e la Regione.
Quanto alla gestione del parcheggio, è stata affidata dal Comune
di Aosta all'APS con una delibera ed è stata poi l'APS che, sulla
base di una delibera del Comune di Aosta, ha sottoscritto
un'apposita convenzione al fine di adottare quelle agevolazioni per
il personale operante presso l'Ospedale Parini. Lei ha già citato i
costi: 35 euro al mese per 9 ore al giorno e, per informazione,
attualmente sono attivi 166 abbonamenti di questo tipo. La
determinazione delle tariffe avviene attraverso un contratto di
servizio che la Giunta comunale approva e dà mandato all'APS di
approvare. L'estensione dalle 9 alle 12 ore, relativamente a una
possibile validità giornaliera che si può individuare, va
sottoscritta, richiesta non so se dai sindacati o dai dipendenti e
il personale deve farne ovviamente formale richiesta alla Direzione
aziendale. Sono sicuro comunque e stia certa che l'Assessorato si
affiancherà in questa trattativa, tant'è che già nei giorni scorsi
- perché questa è una mozione che ci portiamo dietro da qualche
tempo - ho avuto modo di sentire l'Assessore competente al Comune
di Aosta, l'Assessore Paron, e ho annunciato che avremmo chiesto un
incontro noi e l'USL per andare nella direzione indicata. Proprio
per le modifiche che ho chiesto di fare in premessa, per poter
votare la mozione, chiedo di modificare l'impegno secondo un
emendamento che le ho già sottoposto, se lei accetta, lo darei
anche alla segreteria e a quel punto saremo ben lieti di votare
questa mozione.
Presidente
- Ha chiesto la parola la collega Nasso, ne ha
facoltà.
Nasso (M5S)
- L'Assessore Baccega mi ha fatto avere
l'impegno modificato, che sostanzialmente dice così: "
Impegna il
Governo regionale a contattare il Comune di Aosta al fine di
verificare la possibilità di rivedere le scelte adottate lavorando
nella direzione di rendere più elastico il limite orario per i
dipendenti dell'ospedale
", sicuramente mi accontento
volentieri, anzi accetto e sono molto soddisfatta di questo
impegno. È un percorso che seguiremo e sono contenta anche che
l'Assessorato sia vicino a questa iniziativa, quindi accetto
l'emendamento che mi propone e che ovviamente voteremo.
Presidente
- La parola al collega Ferrero.
Ferrero (MOUV')
- Ovviamente sosterremo la mozione. Dato
che già nel settembre del 2013 avevamo presentato un'analoga
iniziativa sulla questione, direi alla collega Nasso di aspettare
prima di fare ringraziamenti perché sono passati cinque-sei anni e
quindi sui ringraziamenti bisogna essere prudenti. Si poteva già
intervenire a suo tempo, il problema era lo stesso, a questo
problema si aggiungeva il fatto che, per quanto riguarda i pazienti
cronici, quelli che stanno ricoverati due, tre, quattro mesi, si
doveva intervenire con delle tariffazioni che dovevano tenere conto
della situazione, ben venga questa specie di
memorandum
, che
ci fa pensare al fatto che forse un mandato sarebbe sufficiente
perché, a distanza di anni, si parla sempre delle stesse cose.
Presidente
- Possiamo mettere ai voti la mozione così
come emendata. La votazione è aperta. La votazione è chiusa.
Presenti: 32
Votanti: 32
Favorevoli: 32
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK