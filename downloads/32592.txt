Consiglio Regionale della Valle d'Aosta - Oggetto del Consiglio n. 1265 del 23 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1265 del 23 giugno 2010 - Resoconto
OGGETTO N. 1265/XIII - Interpellanza: "Attivazione di voli di
linea e voli charter da e per l'aeroporto regionale C.
Gex".
Interpellanza
Preso atto che, malgrado siano da tempo terminati i lavori di
allungamento della pista dell'aeroporto regionale, non è stato
attivato alcun servizio di linea né charter in partenza e/o in
arrivo al Corrado Gex di Saint-Christophe;
Tenuto conto che i notevoli investimenti fatti non possono
essere stati finalizzati all'attuazione della sola rotta Aosta-Roma
che, verosimilmente, riprenderà nella primavera 2011;
Considerato che un collegamento, ad esempio bisettimanale,
con un aeroporto calabrese, in estensione del volo per Roma,
potrebbe rappresentare non solo un'opportunità per i Valdostani e i
Canavesani di raggiungere le splendide località marine della costa
tirrenica o della costa ionica, ma anche per i Calabresi di poter
fare turismo montano nella nostra regione;
Ricordata l'ampia comunità calabrese presente ed integrata
nella nostra regione che andrebbe ad aumentare il numero degli
utilizzatori di tali voli durante tutto l'anno;
Ricordato inoltre che il turismo specie invernale rappresenta
una fondamentale attività economica per la Valle e che l'aeroporto
di Aosta potrebbe rappresentare un valido incentivo per
incrementare le presenze specie straniere nei nostri "domaines
skiables";
i sottoscritti Consiglieri regionali
Interpellano
la Giunta regionale per conoscere se intenda attivarsi per
promuovere una valutazione:
1) sulla possibilità di estendere il volo per Roma ad un
aeroporto calabrese da identificare, sia a fini turistici che di
collegamento ordinario;
2) sulla fattibilità di un accordo con una compagnia charter
per l'attivazione di voli settimanali su Aosta dalle principali
città inglesi e da altre località europee, almeno durante il
periodo invernale.
F.to: Carmela Fontana - Donzel
Président
- Normalement les Assesseurs doivent être dans
la salle...
La parole à la Conseillère Carmela Fontana.
Fontana (PD)
- Grazie, Presidente. Proprio per il suo
ritardo l'Assessore si deve far perdonare e deve accogliere le mie
richieste, altrimenti la prossima volta non lo perdono...
Con questa interpellanza volevamo mettere in evidenza che,
malgrado siano da tempo terminati i lavori di allungamento della
pista dell'aeroporto regionale, non è stato attivato alcun servizio
di linea né charter in partenza e/o in arrivo al Corrado Gex di
Saint-Christophe. I notevoli investimenti fatti non possono essere
stati finalizzati all'attuazione della sola rotta Aosta-Roma che,
verosimilmente, riprenderà nella primavera 2011. Un collegamento,
ad esempio bisettimanale, con un aeroporto calabrese, in estensione
del volo per Roma, potrebbe rappresentare non solo un'opportunità
per i valdostani e i canavesani di raggiungere le splendide
località marine della costa tirrenica o della costa ionica, ma
anche per i calabresi di poter fare turismo montano nella nostra
regione. L'ampia comunità calabrese presente ed integrata nella
nostra regione andrebbe ad aumentare il numero degli utilizzatori
di tali voli durante tutto l'anno. Inoltre il turismo, specie
invernale, rappresenta una fondamentale attività economica per la
Valle e l'aeroporto di Aosta potrebbe rappresentare un valido
incentivo per incrementare le presenze, specie straniere.
Volevamo sapere dall'Assessore la possibilità di estendere il
volo per Roma ad un aeroporto calabrese da identificare sia a fini
turistici che di collegamento ordinario; sulla fattibilità di un
accordo con una compagnia charter per l'attivazione di voli
settimanali su Aosta dalle principali città inglesi e da altre
località europee, almeno durante il periodo invernale. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Mi scuso ancora per il disguido.
Ringrazio la collega Fontana per porre all'attenzione dell'aula
il tema del nostro aeroporto, tema che riteniamo meriti la nostra
attenzione. Come sa la collega Fontana, i servizi di trasporto
aereo sono disciplinati dal regolamento comunitario n. 1008/2008.
Tale regolamento, da un lato, stabilisce che tutti i vettori aerei
comunitari hanno facoltà - senza necessità di permessi o
autorizzazioni specifiche - di prestare servizi aerei all'interno
dell'Unione europea e, dall'altro, individua precise regole per
l'erogazione, previa imposizione di oneri di servizio pubblico, di
un eventuale corrispettivo a fronte di servizi aerei che non
sarebbero effettuati in una logica di mercato, là dove gli stessi
siano motivati da esigenze di sviluppo socio-economico del
territorio interessato. Rispetto a questa normativa vincolante,
abbiamo fatto un percorso dove l'imposizione di oneri di servizio
pubblico è stata concessa per la tratta Aosta-Roma per i
collegamenti con la capitale, tutti i collegamenti dal punto di
vista amministrativo, economico, di rapporti che abbiamo con la
capitale; tutto il resto non può rientrare in un'azione che viene
svolta dalla pubblica amministrazione se non delle azioni di
marketing che possono accompagnare, ma la scelta di effettuare una
tratta piuttosto che un'altra è esclusivamente in capo al
vettore.
Per riassumere, abbiamo la tratta Aosta-Roma dove noi, in virtù
degli stanziamenti pubblici, facciamo una gara o, meglio,
consentiamo a ENAC di fare una gara affinché individui un vettore
che, a fronte del contributo pubblico, dà un servizio ed è un
servizio che diventerà obbligatorio per il vettore che si
aggiudicherà la gara. Tutto il resto è frutto di un eventuale
ragionamento che va fatto con dei vettori; per dirla, l'aeroporto
di Torino ha fatto degli accordi con Ryanair con delle azioni di
marketing, secondo le quali Ryanair si è impegnata a fare delle
azioni promozionali per il Piemonte e per l'aeroporto di Torino e,
nel contempo, c'è stato un cofinanziamento dei costi promozionali:
questa è una strada percorribile e che stiamo valutando.
Le dico però con franchezza che in questo momento abbiamo una
situazione molto delicata nell'ambito dell'aeroporto di Aosta; come
avrete avuto modo di vedere nell'ambito delle delibere, abbiamo
l'aeroporto di Aosta che è gestito dalla società AVDA, dove siamo
soci di minoranza al 49 percento e abbiamo impugnato il bilancio,
ovvero il documento di riferimento che dà conto dell'attività
svolta dalla società che è il bilancio di esercizio, che viene
approvato annualmente; ebbene la Regione, rispetto a quel bilancio,
ha partecipato all'assemblea, ha votato contro e abbiamo impugnato
davanti al tribunale questo bilancio. Lei capisce che non è una
condizione di serenità per poter costruire delle azioni di
marketing.
Comunque quello che lei dice sarà ovviamente nostra cura... mi
perdoni, per delle località calabresi, ma anche per altre località
in generale... per capire se ci sono delle opportunità, e queste
andrebbero definite all'interno di piani di marketing. Qua devo
dire che non è un capitolo che parte da zero: abbiamo dei documenti
del passato che erano stati fatti già nel corso degli anni
precedenti, che oggi dovrebbero essere attualizzati e rimeditati,
ma in questo momento attendiamo di definire questa situazione, che
possiamo definire perlomeno "imbarazzante".
Président
- La parole à la Conseillère Carmela
Fontana.
Fontana (PD)
- Grazie, Presidente. Capisco il discorso
dell'Assessore, che c'è questo problema... mi ha dato anche la
disponibilità che più avanti si potrebbe vedere... perché secondo
me è molto interessante, specie per il turismo valdostano.
Una cosa però mi lascia molto perplessa. Le ricordo che per un
periodo discreto Aosta era stata collegata con il principale
aeroporto di Parigi e, nei fine settimana, con Olbia: questa era
l'offerta per la clientela indistinta; si devono poi aggiungere i
voli per il casinò da Napoli, Palermo... l'aeroporto era più
piccolo di questo di adesso e non aveva la radioassistenza, eppure
i valdostani prima avevano un bel servizio. Oggi ci troviamo
nell'assurda situazione con un'infrastruttura molto importante,
costata decine di milioni di euro e l'offerta dei voli in questo
momento è zero.
Vogliamo porre con forza questo problema, di un'attivazione più
rapida, proprio per l'investimento che è stato fatto; in questo
senso chiediamo una maggiore attenzione dell'Assessore, anche
perché si darebbe un grosso servizio ai nostri operatori del
turismo invernale, che rappresentano un pilastro della nostra
regione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK