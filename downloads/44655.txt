Consiglio Regionale della Valle d'Aosta - Oggetto del Consiglio n. 1609 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
TURISMO E INDUSTRIA ALBERGHIERA
Contributi, incentivi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1609 del 8 giugno 2022 - Resoconto
OGGETTO N. 1609/XVI - Interpellanza: "Iniziative a sostegno
del mondo produttivo per far fronte alle difficoltà a reclutare
lavoratori nel settore turistico".
Bertin (Presidente) -
Punto n. 31 all'ordine del giorno.
Si è prenotato il consigliere Marquis per l'illustrazione, ne ha
facoltà.
Marquis (FI) -
Quest'iniziativa è stata presentata perché
abbiamo ascoltato la grande preoccupazione delle associazioni di
categoria, che hanno manifestato il disagio di tutti gli operatori
che operano nell'ambito del turismo, soprattutto di quello dei
servizi, e la loro preoccupazione per ciò che concerne il
reclutamento di personale, sia a tempo indeterminato che a tempo
determinato, per la stagione estiva.
Questa è una problematica che si è già manifestata dall'anno
scorso in Valle d'Aosta. C'è da dire che non solo in Valle d'Aosta
si vive questo problema, ma accomuna un po' tutta la realtà
italiana in questo difficile momento storico, soprattutto interessa
tutte le regioni che hanno una particolare attitudine turistica,
specialmente nelle stagioni estive e invernali.
Su questo credo che abbia anche influenza la politica che è
stata adottata in questi ultimi anni dallo Stato per quanto
riguarda gli ammortizzatori sociali, in particolare il reddito di
cittadinanza che, alla fine, anestetizza un po' la volontà di
aderire alle proposte di lavoro, perché a volte, quando non si
tratta di situazioni di fragilità di tipo personale e si potrebbe
trovare anche un'occupazione, diventa poco incentivante andare a
lavorare per qualche 100 euro in più al mese rispetto a quello che
viene normalmente accreditato.
Tenuto conto di tutto questo, di queste problematiche, con
l'iniziativa si chiede se si ha contezza, se si ha una possibile
misura di questo disagio, di quante sono eventualmente le
situazioni, per quello che si può conoscere, che rientrano in
questa casistica e se sono già state prese delle iniziative a
sostegno del mondo produttivo per questo tipo di problema o se se
ne possano immaginare.
Presidente -
Risponde l'assessore Bertschy.
Bertschy (AV-VdA Unie) -
Rispetto all'interpellanza che
chiede informazioni in particolare riguardo al settore turistico,
credo che potremmo estendere
malheureusement
in questo
momento l'iniziativa anche ad altri settori. Il settore turistico è
quello che tra l'altro di qui a poco si troverà a dare la migliore
risposta possibile a questo fenomeno che è di questi ultimi mesi,
in particolare. È vero che si è evidenziato nell'ultimo anno, ma
sempre di più si sta presentando e vediamo come su scala nazionale
tutto questo viene amplificato, perché i nostri numeri sono
importanti, ma i numeri di altre realtà lo sono ancora di più.
Questo è un tema di grande apprensione perché, come tutti sappiamo,
la mancanza di lavoratori rischia poi di generare una mancanza di
servizi, di redditività delle imprese e anche di economia
complessiva.
Il lavoro che stiamo facendo ormai da tempo è in collaborazione
in particolare con le associazioni datoriali e le forze sociali,
per cercare da un lato di analizzare il problema, dall'altro di
andare alla ricerca di possibili soluzioni in termini di strategia
a medio o lungo termine, perché nell'immediato è ovvio che non
abbiamo grandissime possibilità di intervento.
Si sta studiando la dimensione del problema. C'è da pochi giorni
un primo dato, che ovviamente è stimato, da parte di ADAVA, mentre
con la Chambre stiamo ragionando a fare un'analisi più approfondita
coinvolgendo, se possibile, anche le altre associazioni, per avere
un dato complessivo su tutto il settore produttivo. Il primo dato
stimato ha risposto a un campione di 232 aziende fatto da ADAVA -
ci chiedono anche loro di prendere con le pinze questo numero - ed
è di 800/1000 i lavoratori attualmente mancanti all'interno delle
aziende. È un dato che però andrà verificato anche
nell'organizzazione complessiva della gestione delle imprese. È un
dato che, tra l'altro, noi abbiamo portato all'attenzione anche del
ministro Orlando, come tutte le altre Regioni, per quello che
riguarda i flussi dei lavoratori che potrebbero generare, sia qui
che nell'agricoltura e nel campo dell'edilizia, un possibile
interesse da parte delle imprese.
Il perché si viva questa situazione. Da un lato ormai tutti gli
elementi di analisi portano a dire che i due anni di pandemia hanno
creato una difficoltà importante in quei settori dove il lavoro è
caratterizzato in maniera particolare dalla stagionalità. La
stagionalità ha fatto sì che sia venuto a mancare personale, in
particolare per noi che abbiamo una stagionalità importante nel
momento invernale; ci sono lavoratori che si sono allontanati da
certe professioni, da certi mestieri e si sono avvicinati ad altri
lavori.
Le condizioni generali a livello contrattuale. Le stesse
associazioni stanno cercando di far sì che sempre di più si possano
offrire condizioni le migliori possibili non solo a livello
economico, ma di organizzazione complessiva della gestione della
vita del lavoratore che, tante volte, arriva da fuori dal nostro
territorio. Poi, l'ha detto anche lei, una migliore organizzazione
della gestione degli ammortizzatori sociali, per far sì che questi
possano essere uno strumento di sostegno alla disoccupazione nel
momento importante in cui questa si genera, ma non uno strumento di
accompagnamento della stagionalità del lavoro, soprattutto in
sistemi lavorativi come i nostri.
Quello che noi stiamo facendo, che poi sono gli indirizzi che
stiamo esprimendo ormai da un anno come Consiglio di politiche del
lavoro, è cercare di attivare una serie di politiche. La prima è
stata - l'abbiamo fatto anche per questa stagione - un'iniziativa
per cercare di portare i potenziali candidati all'interesse e alle
imprese, quindi c'è stato tutto un lavoro per informare più di
settecento persone sulle possibilità di lavoro che oggi ci sono nel
settore turistico ricettivo in Valle d'Aosta; una risposta a questa
sollecitazione, sensibilizzazione, chiamiamola come vogliamo, c'è
stata da parte di sessanta candidati. Più di settecento messaggi
informativi hanno visto la risposta di sessanta candidati alla
richiesta di rispondere all'offerta di lavoro.
Da un lato noi stiamo sensibilizzando gli utenti che abbiamo
iscritti ai centri dell'impiego e tutti coloro che si riferiscono
ai servizi generali. Dall'altro abbiamo messo a disposizione, come
sappiamo tutti, degli incentivi per la stabilizzazione, per far sì
che le aziende quantomeno potessero stabilizzare quel personale con
delle professionalità già acquisite; devo dire che in questo senso
il settore turistico ha ben reagito a quello stimolo, perché sono
state molto importanti le stabilizzazioni fatte dalle imprese in
turistico rispetto al numero complessivo.
Nelle attività sulle politiche attive, che sono quelle più
importanti, c'è un programma che è partito a livello nazionale e
che vede la nostra regione coinvolta. È il programma GOL, che ci
dovrà servire per far acquisire maggiori competenze ai lavoratori
iscritti ai centri dell'impiego, riacquisire delle competenze a chi
non le ha o cercare di migliorare ancora quelle competenze di
quelle persone che già lavorano in questo settore, ma hanno
necessità di adattarsi ai cambiamenti che anche il mondo del lavoro
nel settore turistico sta comportando. Sono persone che sono già
inserite nei programmi di formazione e che dovremo cercare di
portare, il più velocemente possibile, a essere disponibili ad
accettare lavoro.
Rispetto ai giovani, l'iniziativa della collega Minelli e la
risposta dell'assessore Guichardaz vanno in quella direzione.
Abbiamo un settore formativo di alta qualità, come quello della
fondazione alberghiera, che offre due tipi di percorsi di
formazione professionale; su questo le iniziative ci sono e stiamo
cercando di dare, anche lì, nuovi percorsi. È ovvio che c'è un
aspetto culturale da far maturare e come si pensa di fare
l'orientamento. Ne parlava prima il collega Caveri: stiamo sempre
più cercando di dare le informazioni ai ragazzi non all'ultimo mese
della terza media, ma iniziando prima, però se poi l'aspetto
culturale non riusciamo a superarlo, capita ancora - come vediamo
quest'anno - che il numero di iscrizioni importante ai licei superi
quello dell'iscrizione all'istruzione tecnica professionale e alla
formazione professionale. Ogni famiglia giustamente fa le sue
scelte, però se vogliamo dare delle opportunità ai nostri giovani e
sappiamo che lì ce ne sono, è ovvio che abbiamo bisogno di persone
che credano in quell'opportunità.
Infine, la cosa più importante è una strategia che si sta
mettendo in campo con tutti i settori: vogliamo andare a costruire
questo documento che si chiamerà "Alleanza per il lavoro", dove si
andranno a fare le valutazioni su tutto quello che è necessario
migliorare da parte del sistema pubblico per il governo delle
politiche del lavoro, da parte delle imprese, da parte dei
lavoratori, da parte anche di coloro che debbono sostenere e
controllare il mondo del lavoro, per garantire un'appetibilità dei
posti di lavoro in senso generale. La discussione che in questo
momento c'è a livello nazionale sul salario minimo rientrerà anche
quella, però per garantire anche a tutti una lealtà nel gestire la
crescita e l'attività di impresa, perché ancora oggi da un lato non
troviamo lavoratori, però purtroppo poi ci sono lavori che vengono
svolti senza la necessaria trasparenza, neanche per i contratti che
dovrebbero essere offerti.
Per concludere, le iniziative che si possono portare avanti sono
quelle a 360 gradi, che comprenderanno anche la possibile
attivazione di contratti di secondo livello nel settore turistico,
se ci sarà la disponibilità di imprese e lavoratori, per andare a
generare un'appetibilità e una valenza maggiore di quel posto di
lavoro, che oggi viene poco valorizzato da parte di chi è alla
ricerca di impiego.
Presidente -
Per replica il consigliere Marquis.
Marquis (FI) -
Grazie Assessore per la risposta che ha
fornito all'interpellanza. È del tutto evidente, anche dalle sue
parole, che la situazione non può che destare un po' di
preoccupazione, nel senso che se si parla di 800/1000 potenziali
persone che vengono meno a essere funzionali per prestare delle
attività che devono essere attivate sul nostro territorio,
sicuramente questo è un problema da considerare.
Ho apprezzato il suo intervento quando ha parlato di politiche
attive. È del tutto evidente che questa è una materia molto
complessa e che si deve ragionare su più livelli: sul breve periodo
e sul medio-lungo. Sul medio-lungo ovviamente le cose da fare sono
tante, i miglioramenti da apportare sono molti, a partire dalla
formazione scolastica e dall'orientamento, per arrivare poi alla
preparazione delle competenze. Mai prima d'oggi c'era stata una
problematica di questo livello sulle competenze, quindi forse
soffriamo anche la mancanza di banche dati sotto questo profilo.
Credo che sarebbe importante, visto che siamo anche una realtà non
troppo grossa in Valle d'Aosta, cercare di creare un contenitore,
una banca dati, dove anche con dispendio di energie da parte del
mondo datoriale, bisognerebbe riuscire a capire quali sono,
nell'ambito dei tre, quattro, cinque anni prossimi, le possibilità
che la Valle d'Aosta offre, anche per poter indirizzare poi a
determinate professionalità, perché il più delle volte sinora si è
dato corso a tutta una serie di iniziative e di politiche attive
che poi, di fatto, se andassimo a misurare i risultati, potrebbero
anche dar luogo a delle riflessioni. Non sempre chi ha partecipato
a dei corsi di formazione è riuscito a trovare lavoro. Credo che il
lavoro da fare sia soprattutto nella fase di monitoraggio di queste
situazioni. Poi è ovvio che dipende anche da dinamiche di tipo
socioeconomico che accomunano la nostra realtà al territorio
nazionale.
Per quanto invece riguarda il breve periodo, a mio avviso il
problema comunque c'è e in qualche modo bisogna provare a dare una
soluzione, perché diversamente speriamo che vada per il meglio e
che gli imprenditori possano da soli trovare una soluzione. Credo
che, alla luce anche di quello che ha detto lei, il problema sul
breve periodo può solo essere affrontato in un modo: attraverso dei
benefici economici che possano essere incentivanti, tenuto conto
che c'è una vasta platea che gode del reddito di cittadinanza.
Probabilmente se si rende un pelo più appetibile a livello
economico, a livello di gratifica, questo tipo di attività, magari
qualcosa si può fare. Quindi, in una valutazione nel breve periodo,
se ci fosse qualche risorsa da mettere a disposizione, a mio avviso
andrebbe fatto, perché è l'unica possibilità un po' concreta che si
può provare ad attuare. Diversamente tutto il resto, tutto quello
che si può mettere in atto, potrà dare eventualmente dei risultati
sul lungo periodo. Credo che la problematica sia grossa e occorra
in qualche modo provare a individuare delle soluzioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK