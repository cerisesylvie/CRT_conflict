Consiglio Regionale della Valle d'Aosta - Oggetto del Consiglio n. 383 del 27 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 383 del 27 gennaio 1999 - Resoconto
SÉANCE DU 27 JANVIER 1999 (APRÈS-MIDI)
OGGETTO N. 383/XI Approvazione del piano di dismissioni per
l'anno 1999 di beni immobili di proprietà regionale inservibili per
uso pubblico (articolo 13, legge regionale 10 aprile 1997, n.
12).
Deliberazione Il Consiglio
Richiamato il 1° comma dell'articolo 13 della legge regionale 10
aprile 1997, n. 12 (Regime dei beni della Regione Autonoma Valle
d'Aosta), con cui la Giunta è impegnata a sottoporre annualmente
all'approvazione del Consiglio regionale un elenco di beni immobili
del patrimonio disponibile della Regione, inservibili per uso
pubblico, da alienare ai sensi e secondo le modalità previste dalla
legge regionale 12/1997;
Ravvisata quindi la necessità di approvare il Piano di
dismissioni per l'anno 1999;
Vista la Relazione sullo stato di attuazione del Piano di
dismissione del patrimonio immobiliare per l'anno 1998 e sulla
previsione del Piano di dismissione 1999, facente parte della
proposta di Piano allegata al presente atto;
Dato atto che gli immobili del patrimonio della Regione di cui
all'Allegato A alla proposta sopra richiamata, possono essere
dichiarati inservibili per uso pubblico e per pubblica
funzione;
Atteso che per tali beni non sono state avanzate richieste di
cessione ai sensi della legge regionale 23 novembre 1994, n. 68
("Dismissione di beni immobili di proprietà regionale a favore dei
Comuni"), per le quali ad oggi vi sia la certezza dell'accoglimento
dell'istanza;
Rilevato che i beni immobili di cui all'Allegato A devono essere
alienati mediante le procedure stabilite dall'articolo 13 della
legge regionale 12/97, mentre quelli dell'Allegato B, per gli
impegni già assunti precedentemente dall'Amministrazione regionale,
devono essere riproposti in vendita a trattativa privata allo IACP
e, solo in caso di definitiva rinuncia all'acquisto da parte
dell'Istituto stesso, messi all'asta laddove non sussistano altre
cause di impedimento;
Richiamata la deliberazione della Giunta regionale n. 4853 in
data 30 dicembre 1997 concernente l'approvazione del bilancio di
gestione per l'anno 1998 e per il triennio 1998/2000, con
attribuzione alle strutture dirigenziali di quote di bilancio e
degli obiettivi gestionali correlati e di disposizioni applicative,
nonché la circolare n. 2 in data 15 gennaio 1998 (prot. n. 861/5
FIN);
Visto il parere favorevole rilasciato dal Capo Servizio del
Patrimonio della Direzione delle Finanze dell'Assessorato Bilancio,
Finanze e Programmazione, ai sensi del combinato disposto degli
articoli 13, comma 1, lettera e) e 59, comma 2 della legge
regionale 23 ottobre 1995, n. 45, sulla legittimità della presente
deliberazione;
Visto l'articolo 13, comma 1 della legge regionale 12/1997, in
ordine alla competenza del Consiglio regionale;
Visto l'articolo 8 del decreto legislativo 22 aprile 1994, n.
320, come modificato dall'articolo 1 del decreto legislativo 16
febbraio 1998, n. 44, in ordine alla sottoposizione dell'atto a
controllo;
Visto il parere della II Commissione consiliare permanente;
Delibera
1) di approvare il "Piano di dismissioni per l'anno 1999 di beni
immobili di proprietà regionale inservibili per uso pubblico", che
si compone della "Relazione dello stato di attuazione del Piano
dismissioni anno 1998 e della previsione del Piano dismissioni
1999", nonché degli Allegati A e B, costituenti gli elenchi degli
immobili da alienare, che sostituisce il precedente piano di
dismissione approvato nell'anno 1998, con delibera di Consiglio
2956/X del 11.02.1998;
2) di approvare l'alienazione di beni immobili di cui
all'Allegato A, secondo le procedure previste dall'articolo 13
della legge regionale 12/1997;
3) di convenire che i beni per i quali sia già stata esperita
almeno un'asta pubblica, con esito istruttorio negativo,
indipendentemente dalla data di approvazione del procedimento di
vendita, possano essere alienati a trattativa privata con evidenza
pubblica, qualora non sopraggiungano altre cause di
impedimento;
4) di stabilire che, qualora per i beni di cui all'Allegato A
siano avanzate delle richieste di cessione ai sensi della legge
regionale 68/1994, con esito istruttorio favorevole, la Giunta
possa darvi corso nelle more dell'approvazione dei provvedimenti di
indizione dell'asta ovvero della trattativa privata con evidenza
pubblica;
5) di offrire in vendita all'Istituto Autonomo Case Popolari gli
immobili elencati nell'Allegato B, per i quali sono stati
precedentemente assunti impegni in tal senso da parte
dell'Amministrazione regionale, ed in caso di definitiva rinuncia
all'acquisto da parte dell'Istituto stesso, alienarli con le stesse
modalità previste per quelli dell'Allegato A, a meno che non
sussistano altre cause di impedimento;
6) di stabilire che la Giunta regionale, anche specificamente
delegando propri servizi, predisponga i lotti raggruppando o
suddividendo i beni compresi negli elenchi secondo quanto sarà
ritenuto conveniente per il buon esito della gara e rettifichi e/o
precisi le indicazioni catastali riportate, nel caso in cui
risultassero incomplete o inesatte.
Allegati
(Omissis)
Président La discussion générale est ouverte. La parole au
Conseiller Beneforti.
Beneforti (PVA-cU) Volevo chiedere che come mai l'Hôtel Mont
Néry di Issime è stato rimesso in vendita dopo che, d'accordo la
Comunità montana e il Comune, doveva venire fuori una RSA in
quell'albergo di Issime. C'era una vecchia delibera, la n. 875/90
della Giunta regionale che prevedeva una RSA per ogni comunità
montana ed quella vallata lì aveva individuato quell'albergo per
farci la RSA, non è che me lo sono inventato.
Président La parole à l'Assesseur au budget, aux finances et à
la programmation, Agnesod.
Agnesod (UV) Rispondo per quanto riguarda il discorso del piano
di dismissioni, poi nel merito, per quanto riguarda invece la
struttura della RSA, credo che il collega Vicquéry saprà dare le
informazioni al riguardo.
Per quanto riguarda il discorso del piano, abbiamo previsto in
questo piano 28 interventi che ci derivano dal precedente piano
dismissioni del 1998 di lotti invenduti, più 10 lotti che sono
stati inseriti sentendo le strutture regionali e chiedendo alle
stesse se esistevano per questi lotti particolari degli interessi
per l'utilizzo da parte della Regione.
Per quanto riguarda i comuni, essi hanno diritto di prelazione,
quindi possono intervenire con questo piano approvato per avere
l'assegnazione a titolo gratuito dell'immobile stesso, se
l'utilizzo e la destinazione dell'immobile sono pubbliche. Questo
per dire che nel Mont Néry, se il Comune è interessato ad acquisire
l'immobile, può presentando un'apposita richiesta per l'utilizzo
pubblico avere l'assegnazione.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) La risposta è divertente perché noi abbiamo tolto
dai programmi di realizzazione della RSA l'Hôtel Mont Néry di
Issime per i fortissimi contrasti in seno alla maggioranza portati
avanti dal gruppo dell'Ulivo. Abbiamo accolto l'istanza del gruppo
di cui lei, Consigliere Beneforti, fa parte.
Aggiungo che heureusement non sono andati avanti i programmi che
testé sento di realizzare una RSA per comunità montana perché è
contro ogni logica e contro ogni impostazione che abbia un minimo
di programmazione.
Per di più le comunità montane, dopo lunghe discussioni a cui ho
partecipato anch'io personalmente molte volte, si sono espresse
contro questa realizzazione per precisa volontà del Comune di
Issime.
Questa è la microstoria, dal punto di vista della programmazione
regionale devo dire che concordiamo con questa proposta delle
amministrazioni locali perché in effetti i protocolli operativi per
la realizzazione della RSA prevedono che questi siano adiacenti a
strutture sanitarie e la RSA di Issime evidentemente non avrebbe
avuto questi requisiti come in parte non li ha neppure Antey per
essere onesti fino in fondo, ma i cui problemi potranno essere poi
risolti con un migliore collegamento con il Poliambulatorio di
Châtillon.
Président La parole au Conseiller Beneforti.
Beneforti (PVA-cU) C'era una delibera, ed è inutile che si neghi
la sua esistenza, la delibera n. 875/90, dove erano contenute le
indicazioni di politica sanitaria che si dovevano portare avanti in
Valle d'Aosta e molto siamo andati avanti nella politica sanitaria
in base a quella delibera.
Erano altresì previste 8 RSA, una per comunità montana, e nella
Valle del Lys fu scelto Issime perché quell'albergo era in vendita
e poteva essere acquistato e fu ritenuto idoneo dal Sindaco e dal
Presidente della Comunità montana con i Consiglieri comunali anche
di Issime. Poi me lo ritrovo qua, chiedo informazioni e non c'è da
scandalizzarsi perché uno chiede informazioni. Se poi nel frattempo
il Sindaco è cambiato, magari è cambiato anche il Presidente della
Comunità montana…
(ilarità dell'Assemblea)
… un'altra informazione che chiedo
riguarda l'Albergo Gran Combin di Valpelline. Questo era stato
promosso dalla Regione perché a Valpelline non esisteva un albergo,
adesso quest'albergo viene rimesso in vendita; vorrei capire
perché.
Président La parole au Conseiller Lanièce.
Lanièce (Aut) Anch'io prendo la parola solo per un piccolo e
breve intervento. Possiamo essere d'accordo sulla politica delle
dismissioni, l'unica cosa che occorre far rilevare è che,
verificando i beni immobili inseriti in questo programma di
dismissioni e facendo riferimento ai dati che mi sono pervenuti in
merito ad una interrogazione scritta che ho presentato ultimamente
a riguardo degli immobili che l'Amministrazione regionale affitta
da privati, emerge una situazione un po' anomala.
Ad esempio vediamo nel programma delle dismissioni che a
Châtillon è prevista una dismissione di due alloggi (nei punti 9 e
10) e nei dati forniti in risposta a quella interrogazione risulta
che noi a Châtillon affittiamo da un certo Sig. Bich Emanuele, ad
uso abitazione guardie forestali, alcuni fabbricati. Allora viene
logico pensare: invece di affittare da un privato a Châtillon, se
nello stesso posto abbiamo dei fabbricati di nostra proprietà ad
uso abitazione, vediamo un attimo di fare delle scelte per
economizzare il tutto.
Questa potrebbe essere un'indicazione, non so se l'Assessore ha
una risposta in merito, però vorrei far notare che vendiamo degli
alloggi e nello stesso luogo affittiamo da qualcun altro; visto che
la dimensione dei metri quadri è più o meno la stessa, valutiamo la
cosa.
Questo succede per Châtillon, la stessa cosa è successa anche
per Aosta, infatti qui abbiamo, sempre in base a quella risposta
che mi era pervenuta, che noi affittiamo l'Ufficio del BREL che è
di 113 metri in via Aubert e sempre ad Aosta c'è una dismissione di
una ricevitoria del lotto che potrebbe essere adibita ad Ufficio
del BREL.
Sempre per economizzare i nostri interventi, sarebbe opportuno
verificare queste situazioni un po' contraddittorie, altrimenti si
rischia che qualcuno possa dire che non c'è da parte
dell'Amministrazione regionale un'oculatezza nelle scelte.
La stessa cosa valeva sia per l'Albergo Gran Combin di
Valpelline che per i fabbricati e i terreni previsti a Villeneuve
perché, sempre facendo riferimento a quei dati che mi sono
pervenuti in seguito a quell'interrogazione, a Villeneuve noi
affittiamo un ufficio per i buoni carburante di 104 metri e a
Valpelline affittiamo da un privato un fabbricato ad uso abitazione
guardie forestali.
Su questi quattro dati invito l'Assessore Agnesod a far delle
verifiche proprio per questioni di maggiore oculatezza nella
gestione del proprio patrimonio immobiliare onde evitare che nello
stesso posto si venda un immobile di nostra proprietà e si affitti
un altro immobile da un privato, con le stesse caratteristiche, le
stesse utilità e all'incirca la stessa metratura dell'immobile, di
proprietà regionale, venduto.
Président La parole au Conseiller Comé.
Comé (Aut) Volevo solo fare una richiesta. Negli allegati che ci
sono stati presentati non c'è una stima, il valore più o meno
quantitativo di tutti gli immobili, cioè quanti soldi entrerebbero
nelle casse dell'Amministrazione. È vero che l'Assessore ha detto
che ci sono le richieste da parte dei comuni, che quindi saranno
dismessi gratuitamente ma, al di là della richiesta dei vari
comuni, vorrei conoscere qual è l'importo globale della dismissione
di tutti questi immobili.
Président La discussion générale est fermée. La parole à
l'Assesseur au budget, aux finances et à la programmation,
Agnesod.
Agnesod (UV) Per quanto riguarda la stima, non la mettiamo
nell'elenco per evidenti motivi, però c'è nella stima globale che è
inserita nel bilancio della regione. Adesso non ho sottomano il
bilancio, ma si trova nel capitolo delle entrate.
Per quanto concerne il discorso degli alloggi che ha sollevato
Lanièce, in questo momento non ho la conoscenza personale di come
sono, però presumo che non siano idonei per quell'uso anche se è
un'indicazione da seguire, ma credo che quest'indicazione sia stata
seguita nel momento in cui abbiamo chiesto ai servizi della Regione
se avevano delle esigenze e se potevano essere interessati all'uso
di questi immobili quindi, nel momento in cui i servizi hanno avuto
quest'informazione e hanno risposto in maniera negativa, è perché
probabilmente l'idoneità non c'era.
Président Je soumets au vote le point n° 32 à l'ordre du
jour:
Conseillers présents: 31
Votants: 23
Pour: 23
Abstentions: 8 (Beneforti, Collé, Comé, Lanièce, Marguerettaz,
Squarzino Secondina, Tibaldi et Viérin M.)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK