Consiglio Regionale della Valle d'Aosta - Oggetto del Consiglio n. 720 del 14 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 720 del 14 luglio 2004 - Resoconto
OGGETTO N. 720/XII - Funzionamento del servizio di soccorso
sanitario a mezzo di elicottero. (Interrogazione)
Interrogazione
Appresa dai quotidiani locali la notizia che un cittadino
valdostano nei giorni scorsi è stato vittima di un incidente in un
cantiere edile subendo l'amputazione dei due pollici delle
mani;
Constatato che a seguito del suo immediato ricovero e dopo
una visita all'Ospedale regionale i medici decidevano di inviarlo
d'urgenza con elicottero al Policlinico di Modena, Centro
specializzato per la chirurgia della mano;
Appreso che all'aeroporto di Saint-Christophe, l'elicottero
che doveva portare l'infortunato a Modena, per un guasto non riesce
ad alzarsi, e quindi l'operaio viene risistemato su di
un'autoambulanza e raggiunge Modena dopo parecchie ore
compromettendo definitivamente la possibilità di un intervento di
recupero sulle mani;
Constatato che con Delibera di Giunta 5087/2003 si è
prorogata la convenzione tra Regione e USL per l'effettuazione del
Servizio di Soccorso Sanitario a mezzo elicottero a disposizione
del Centro Operativo della Protezione Civile;
i sottoscritti Consiglieri regionali
Interrogano
l'Assessore competente per sapere:
1) se risponde a verità quanto dolorosamente viene riportato
dalla stampa;
2) se trattandosi di un servizio di urgenza/emergenza questo
servizio fa affidamento su un solo elicottero;
3) se il servizio si articola su più elicotteri pronti
all'intervento quali, sono i motivi per i quali non è stato reso
disponibile un secondo mezzo visto l'urgenza e l'approssimarsi
della sera.
F.to: Comé - Viérin Marco - Stacchetti - Lanièce
Presidente - La parola all'Assessore alla sanità, salute e
politiche sociali, Fosson.
Fosson (UV) - È vero, nel fatto citato ci sono stati degli
imprevisti, che hanno poi comportato un soccorso effettuato in modo
non ottimale a cui non è facile trovare delle soluzioni. Infatti,
in fase di replica, sono ansioso di sentire quali soluzioni si
possono trovare, perché gli imprevisti possono capitare anche ad
una macchina perfetta come l'elicottero, che sembra fatto proprio
per il soccorso alpino valdostano e che tanti servizi ha fatto.
Ricordo - perché non è giusto parlare solo di fatti negativi, ma
anche di fatti positivi - come in questa ultima settimana ci siano
state delle menzioni a favore dell'efficienza del nostro soccorso
alpino, in occasione della disgrazia dell'elicottero svizzero
caduto. In questo caso non è andata così, è vero! Purtroppo
l'incidente è successo verso sera; come sa, l'elicottero, oltre ad
avere dei problemi meccanici, ha un problema oggettivo in questo
momento, quello delle effemeridi: non può volare dopo una certa
ora.
La chiamata alla Direzione della Protezione civile è arrivata il
19 maggio alle 19,02, in quanto, in seguito ad un incidente di
lavoro, un malcapitato aveva avuto un'amputazione parziale delle
terze falangi del primo dito di entrambe le mani. A questo punto
l'elicottero è stato allertato per quello che si chiama un
"servizio secondario", cioè da ospedale ad altro ospedale. Anche
qui, mi preme sottolineare un fatto positivo: la perdita di una
terza falange di un pollice di un primo dito è un evento molto
difficile da ricostruire, perché le arterie sono molto piccole, per
cui in pochi centri si possono effettuare interventi di
microchirurgia di questo tipo. Contrariamente a questo, è stato
dato ampio risalto nei nostri giornali all'effetto positivo che è
stato ottenuto un mese fa, quando un motociclista aveva perso un
pezzo di gamba ed è stato risuturato con effetto positivo: a
distanza di un mese, l'arto inferiore adesso funziona, quindi una
struttura chirurgica molto attiva per i grandi problemi; certo che,
in situazioni particolarissime come questa di un'amputazione di una
terza falange, il problema diventa microchirurgico e molto
particolare.
Tornando a questo caso, l'elicottero è stato avvertito alle
19,02 e siccome era un trasporto secondario è stato predisposto per
questo il "109", quel nuovo elicottero giallo velocissimo che
abbiamo e che è stato preso per fare trasporti molto rapidi, forse
un po' meno idoneo per i soccorsi a 4.000 metri e, anche per lo
spazio, siamo andati a verificare con l'Assessore Caveri: forse non
c'è uno spazio medicale sufficiente. Comunque, il malato è stato
caricato regolarmente sull'elicottero, che si è alzato alle 19,30
per arrivare a Modena, dove c'è un centro di microchirurgia e il
pilota, in fase di decollo, ha dovuto constatare che un filtro
dell'olio perdeva, c'era un grave rischio a continuare il viaggio e
ha dovuto riatterrare. A questo punto c'era la possibilità di
utilizzare l'altro elicottero, che è un "AB 412", più vecchio e
molto più lento, che però è destinato al soccorso primario, per cui
se tale elicottero fosse andato a trasportare questo malato, il
soccorso primario sarebbe stato scoperto, anche perché eravamo
nell'imminenza del tramonto del sole, quindi delle effemeridi.
Il "118" ha giudicato che questo elicottero, essendo stato
avvertito alle 19,30, avrebbe potuto partire per le 19,45 non
prima, non sarebbe riuscito ad arrivare a Modena in tempo
sufficiente, per cui avrebbe dovuto atterrare prima di giungere a
Modena. In seguito a queste considerazioni il "118" ha disposto
l'ambulanza veloce che ha caricato il malato, il quale è giunto a
Modena nel più breve tempo possibile, ma non così rapidamente come
in elicottero. L'esito è stato che la terza falange del primo dito
della mano destra è stata suturata regolarmente; non è stato
possibile fare cosa analoga sulla mano sinistra. Non è stato
possibile, come succede in questi casi, avendo 2 elicotteri,
avvisare un terzo elicottero, utilizzare un elicottero privato
perché incombeva la notte e il tempo non sarebbe stato sufficiente.
È stato un soccorso non perfetto, soprattutto per il guasto
verificatosi improvvisamente, è una macchina che è appena giunta in
Valle d'Aosta e non so quali altre soluzioni in questa nostra
realtà si potevano trovare!
Ribadisco che quello dell'elisoccorso è in Valle d'Aosta una
grande realtà, come testimoniato dai recenti attestati di stima,
anche da soccorsi stranieri, e come attestato anche nel testo
"Cinquant'anni di soccorso alpino" appena uscito, in cui si
dimostra come il soccorso alpino in Valle d'Aosta abbia fatto
scuola; tra l'altro, proprio in questi giorni, ricorre
l'anniversario della morte del grande Garda che aveva fondato
questo servizio.
In sintesi, vi sono stati degli imprevisti che non hanno
permesso un soccorso medicale ottimale, dovuti soprattutto alla
macchina stessa e a problema della notte. Non saprei prevedere
delle grosse soluzioni, perché la notte incombente è stato
l'elemento che ha impedito un soccorso più efficiente.
Presidente - La parola al Consigliere Comé.
Comé (SA) - L'interrogazione è stata presentata senza voler fare
delle accuse al servizio di soccorso alpino che - riconosco - ha
dimostrato negli anni una grossa validità.
L'Assessore, che è un medico, mi dice che l'intervento
sull'infortunato era un intervento di microchirurgia ed io, non
essendolo, non mi dilungo a stabilire se questo era facile o no, se
doveva essere fatto in tempi brevi o meno, però volevo sollevare un
attimo il motivo per cui non è stato utilizzato il secondo
elicottero. La motivazione, che mi pare di cogliere dalla risposta
dell'Assessore, era sul discorso delle macchine che sono preposte
per il servizio primario o per quello secondario...
(interruzione dell'Assessore Fosson, fuori microfono)
... ma poi mi ha anche detto che se fosse stato utilizzato
l'elicottero preposto al servizio primario, questo sarebbe stato
scoperto!
Faccio quindi una proposta: forse sarebbe il caso - siccome lei
mi ha sollecitato e io, pur non avendo tutta la struttura che ha
lei, le butto là, una mia proposta - di iniziare a pensare di
unificare i tipi di macchina, sia per il servizio primario che per
il secondario, per una migliore flessibilità e un migliore impiego
del personale addetto, sia di volo che tecnico. Questo tipo di
impostazione darebbe una possibilità maggiore, anziché avere questa
rigidità di ruoli, creerebbe una uniformità di mezzi che possono
servire sia per un servizio che per l'altro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK