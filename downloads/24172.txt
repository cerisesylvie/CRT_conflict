Consiglio Regionale della Valle d'Aosta - Oggetto del Consiglio n. 3151 del 19 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3151 del 19 dicembre 2007 - Resoconto
OGGETTO N. 3151/XII - Interrogazione: "Contestazioni
dell'Autorità per l'energia nei confronti della Compagnia
Valdostana delle Acque".
Interrogazione
Premesso che l'Autorità per l'energia elettrica e il gas ha
chiesto formalmente alla Compagnia Valdostana delle Acque S.p.A.
(CVA) alcuni chiarimenti sull'operazione di acquisizione di clienti
dalla Deval Energia S.p.A.;
i sottoscritti consiglieri regionali
Interrogano
il Presidente della Regione e/o l'Assessore delegato per
sapere:
1) se l'acquisizione del pacchetto di clienti di cui in
Premessa è avvenuta nell'ambito delle norme vigenti in
materia;
2) quali sono le contestazioni avanzate dall'Autorità e quali
sono le risposte in merito fornite da CVA;
3) se per gli utenti ceduti si profilano rischi di carattere
contrattuale e/o di fornitura elettrica.
F.to: Tibaldi - Frassy - Lattanzi - Ottoz
Si dà atto che dalle ore 10,39 assume la presidenza il
Presidente Perron.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Con riferimento all'interrogazione
inerente il procedimento avviato dall'Autorità garante della
concorrenza e del mercato e non dall'Autorità per l'energia
elettrica e del gas, come ivi indicato, premesso: che il
provvedimento succitato, avviato in data 10 ottobre 2007,
notificato a CVA in data 29 ottobre 2007 e pubblicato dall'Autorità
in data 13 novembre 2007 sul sito, trae origine dalla cessione dei
contratti intercorrenti fra la società DEVAL Energia e i suoi
clienti finali, appartenenti al segmento di mercato costituito
dalle piccole imprese e dagli altri soggetti divenuti idonei ai
sensi dell'articolo 1 alla società CVA Trading, con effetto dall'1
luglio 2007; che tale operazione concordata nel mese di aprile fra
DEVAL Energia e CVA Trading, società soggetta all'attività di
direzione e coordinamento della CVA, ha consentito ai clienti di
DEVAL Energia Srl, che aveva manifestato l'intenzione di cessare la
propria attività, di continuare a restare sul mercato libero
dell'energia alle stesse condizioni economiche applicate da DEVAL
Energia, evitando ai clienti valdostani oneri derivanti dal rientro
sul mercato vincolato; che il suddetto procedimento dovrà
concludersi entro 90 giorni dall'avvenuta notifica. Tutto ciò
premesso, si chiede al quesito 1: "se l'acquisizione del pacchetto
di clienti di cui in Premessa è avvenuta nell'ambito delle norme
vigenti in materia". La risposta è che l'acquisizione dei contratti
intercorrenti fra DEVAL Energia e clienti da parte di CVA Trading è
avvenuta nell'ambito delle norme vigenti in materia. Infatti non
risultano norme che vietino la cessione di contratti di
somministrazione di energia elettrica.
Rispetto al secondo quesito: "quali sono le contestazioni
avanzate dall
'Autorità
e quali sono le risposte in merito
fornite da CVA", l'autorità, classificando l'operazione come
concentrazione ai sensi dell'articolo 5, comma 1, lett. b) della
legge 287/1990, e conseguentemente ritenendo che la stessa
operazione sia soggetta all'obbligo di comunicazione preventiva
disposta dall'articolo 16, comma 1 della stessa legge, in quanto il
fatturato totale realizzato nell'ultimo esercizio dall'insieme
delle imprese interessato è stato superiore a 440 milioni di euro,
ha contestato alla CVA la violazione di tale obbligo di
comunicazione. CVA in data 20 novembre 2007 ha comunicato
all'autorità delle precisazioni sulla operazione, segnalando: che,
tenuto conto che in data antecedente al 17 aprile 2007 le parti
erano addivenute a un accordo orale relativo alla cessione dei
contratti di fornitura di energia, che in esecuzione di detto
contratto in data 17 aprile comunicava al proprio cliente
l'intervenuto accordo con CVA Trading per la cessione dei
contratti, il 15 maggio 2007 scadeva il termine entro il quale i
clienti dovevano comunicare la non accettazione dell'avvenuta
cessione dei contratti; che il 1° luglio avveniva il subentro
effettivo di CVA Trading nei rapporti contrattuali così ceduti; che
essendosi concluso l'accordo fra DEVAL Energia e CVA Trading srl in
data non posteriore al 17 aprile 2007, essendo in pari data
avvenuto il primo atto di esecuzione dell'accordo dello stesso e
che quindi l'eventuale, ma non dovuta, comunicazione alla Autorità
avrebbe potuto essere effettuata a partire dalla stessa data e con
riferimento ai dati in quel momento disponibili. Quindi in data 17
aprile, a maggior ragione il 12 aprile 2007 (data della riunione in
cui è stato concluso l'accordo), il valore del fatturato risultante
dall'ultimo bilancio consolidato approvato dal gruppo CVA Spa,
relativo al 2005, ammontava a 409 milioni di euro, pertanto
inferiore al limite stabilito ex articolo 16. Per questa ragione
CVA Spa non ha ritenuto necessario effettuare alcuna
comunicazione.
Al quesito 3 - "se agli utenti ceduti si profilano rischi di
carattere contrattuale e/o di fornitura elettrica" - si risponde
che agli utenti ceduti a CVA Trading non si profila nessun rischio
di carattere contrattuale e di fornitura elettrica. Il collega
Tibaldi ha rilevato un rilievo da parte dell'autorità, che contesta
una mancata comunicazione. Questa mancata comunicazione in nessun
modo è lesiva degli interessi dei clienti di CVA Trading, le
risposte mi paiono convincenti e quindi a lei le
considerazioni.
Presidente
- La parola al Vicepresidente Tibaldi.
Tibaldi (CdL)
- Per alcune considerazioni in replica.
Anzitutto la ringrazio per le informazioni di carattere giuridico
che sono state fornite in merito a questa operazione.
Indubbiamente si tratta di una operazione importante, perché ha
permesso a CVA Trading di portare al suo attivo 1750 clienti circa.
Lei sa benissimo che c'è la cessione del contratto: oltre a
intervenire fra il cedente e il cessionario c'è anche il ceduto
cioè il contraente ceduto, colui che di fatto subisce la cessione,
che sono in questo caso i 1750 utenti. Ci piacerebbe sapere come
sono stati informati di questa cessione...
Marguerettaz
(fuori microfono)
- ...l'ho
detto...
Tibaldi (CdL)
- ...sì, la realtà è che la loro
partecipazione a questa cessione è stata meramente passiva, ovvero
sono stati informati che da una certa data sarebbero diventati
clienti CVA Trading e non più DEVAL Energia.
La considerazione che facciamo, al di là della contestazione che
è stata rilevata dalla Autorità garante del mercato e delle
controdeduzioni fornite da CVA Trading, è che in realtà è stato
fatto un grosso regalo da parte di DEVAL Energia a CVA Trading,
perché cedere un pacchetto di 1750 clienti per un valore
contrattuale di 409 milioni di euro a condizioni tariffarie
invariate, direi che il sig. Pierini ha fatto un gran regalo al
sig. Rollandin. E questo non può passare inosservato.
Mi piacerebbe capire, da parte dei 1750 clienti, quanta
consapevolezza ci sia stata in questa cessione. L'unico vantaggio è
stato per CVA Trading che, detentrice fino a un momento prima di
questo accordo di un pacchetto di clienti estremamente esiguo, ha
arricchito la sua dotazione e ne ha tratto un immediato beneficio
economico.
La notizia è stata divulgata sommessamente dal TG regionale a
metà novembre e su altri organi di informazione essa non ha fatto
alcuna comparsa. Si tratta della violazione di un obbligo di
comunicazione preventiva che è stata rilevata dall'Autorità garante
del mercato. L'Assessore ci dice che il volume complessivo del
valore del contratto è inferiore al limite richiesto per questo
obbligo di comunicazione, ma sta di fatto che l'Autorità ha
contestato un difetto procedurale. Anche sul sito di CVA non si fa
alcun cenno di questa cosa, sebbene esista un codice etico che,
oltre a stabilire determinate norme comportamentali in capo ai
dipendenti, dice anche che CVA nello svolgimento della propria
attività e nella gestione delle relazioni con i clienti, si attiene
scrupolosamente alle norme di legge, ai principi del codice etico e
alle procedure interne, con una attenzione specifica alle esigenze
del cliente e altrettanto richiede ai propri dipendenti e
collaboratori, i quali sono tenuti ad evitare qualunque situazione
di conflitto di interessi con la società e a darne segnalazione
senza ritardo all'organismo di vigilanza. In questo caso
l'organismo di vigilanza non è stato tempestivamente informato.
Assessore, prendiamo atto della risposta, ferme restando le
considerazioni che ci sentivamo di fare, di cui siamo completamente
convinti.
N.B. L'oggetto seguente è già stato inviato.
Luisa corretto - non inviare più
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK