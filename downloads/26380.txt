Consiglio Regionale della Valle d'Aosta - Oggetto del Consiglio n. 49 del 9 febbraio 1973 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 49 del 9 febbraio 1973 - Resoconto
OGGETTO N. 49/73 - Comunicazioni del Presidente della Giunta
regionale.
Dujany (D.P.)
- Dunque, due brevi comunicazioni; una,
interessante un emendamento approvato dalla Camera il 6 febbraio
1973 in relazione alla discussione di un progetto di legge che
tende a fissare un'ulteriore proroga al Governo per apportare
modificazioni alle tariffe dei dazi di importazione.
Il contenuto dell'emendamento approvato dalla Camera e
presentato dal Deputato Chanoux, è il seguente: "il Governo è
delegato a emanare entro due anni dalla data di entrata in vigore
della presente legge, con decreto avente valore di legge, su
proposta del Ministro delle Finanze, di concreto con il Ministro
degli Affari Esteri e Giustizia, Industria e Commercio e
Agricoltura e Commercio Estero, norme recanti le modalità di
attuazione della zona franca per il territorio della Valle d'Aosta,
ai sensi dell'articolo 14 della legge costituzionale 26 febbraio
1948, tenendo conto dei principi e dei criteri cui sono ispirati la
disciplina nazionale e comunitaria dei territori extra doganali e
la legge 3 agosto 1949 e successive modificazioni.
Le norme delegate di cui al precedente comma saranno concordate
con i competenti organi della Regione".
Questo è il contenuto dell'emendamento che è stato approvato
dalla Camera il 6 febbraio 1973, in occasione di una legge in cui
il Parlamento delegava il Governo a emanare norme modificatrici
sulle tariffe dei dazi di importazione doganale.
La seconda comunicazione che volevo fare al Consiglio è in
relazione al problema di una trasmissione televisiva a cui il
Presidente avrebbe dovuto partecipare.
Desidero portare a conoscenza del Consiglio che, nei giorni
scorsi, è giunto un invito da parte della Televisione Italiana a
partecipare a una "Tribuna politica regionale", fissata per il 17
febbraio.
Si tratta dell'invito per la registrazione di un incontro del
Presidente della Giunta con due rappresentanti della stampa locale
scelti con modalità e su indicazione della Rai stessa.
Questa trasmissione era stata programmata come quarta e ultima
serie di trasmissioni dedicate alla Valle d'Aosta, dopo tre
dibattiti ai quali avrebbero dovuto partecipare, con modalità
diverse, i vari Gruppi consiliari.
Il non aver rispettato il programma previsto dal Governo,
fissato dalla Commissione parlamentare di vigilanza, l'assenza di
ogni preventiva consultazione con la Regione e le stesse modalità
della comunicazione della fissazione di date e di forme di
trasmissioni, hanno messo in evidenza ancora una volta che la Rai e
gli organi di vigilanza non intendono ascoltare la voce delle
Regioni che da tempo è sufficientemente trascurata.
Appare ormai chiaro che i programmi dell'Ente Radiotelevisivo
prevedono una Valle d'Aosta disponibile e non partecipe alle
decisioni e, per dimostrare che, almeno da parte del Presidente
della Giunta regionale, non esiste questa disponibilità ad
accettare passivamente di essere ignorati come entità particolare e
come Regione Autonoma, ho ritenuto necessario prendere la decisione
di non partecipare alla trasmissione del 17 febbraio riservata al
Presidente della Giunta.
Dopo la odierna comunicazione al Consiglio, informerò della
decisione sia la Direzione della Rai sia la Commissione
parlamentare e questa decisione perdurerà fino a quando non ci
saranno offerte prove sufficienti a dimostrare che tutto il
problema dei rapporti con la televisione venga riesaminato alla
luce dei principi affermati dalle Regioni nel recente convegno di
Napoli dell'ottobre 1972 e che le esigenze particolari della Valle
d'Aosta, da noi più volte espresse alla Direzione Generale della
Rai, non siano disattese.
In questa determinazione, altre Regioni ci hanno già preceduto;
come è note vari Presidenti e molti Consigli regionali si sono
rifiutati di prendere parte alla registrazione di trasmissioni di
"Tribuna politica regionale" che dovevano avvenire nei giorni
scorsi. Cito, a esempio, la Lombardia, la quale ha sollecitato la
modifica delle trasmissioni e dei programmi televisivi nel senso
voluto dalle Regioni, che non significa riproporre alle Regioni
stesse una specie di "Tribuna politica in sedicesimo" oppure una
gestione di brevissime trasmissioni oppure dei gazzettini di
interesse locale e diffusi localmente in ore spesse impossibili, ma
la revisione degli attuali programmi della Rai per adeguarli alle
nuove dimensioni regionali e per renderli più aderenti alle
esigenze di un paese autonomo e regionalista.
L'Emilia-Romagna, rifiutando di partecipare, ha posto l'accento
sulla necessità di una riforma radio-televisiva che si inquadri
nell'ambito dei principi affermati al convegno di Napoli.
Il Consiglio regionale del Lazio in un comunicato ha affermato
che l'invito a partecipare a "Tribuna politica" non lascia
possibilità di scelta fra forme diverse e, inoltre, la formula
indicata per il Consiglio regionale è stata adottata senza alcuna
consultazione con i rappresentanti della Regione.
I Capigruppo consiliari delle Marche, tutti i Capigruppo, dalla
D.C. al P.R.I., al P.C.I., al P.S.I, al P.S.D.I, al P.L.I, nel
corso di una riunione del 5 febbraio, dopo aver constatato che
perduravano le circostanze che avevano provocato le precedenti
proteste, hanno approvato un ordine del giorno in cui si dice che i
Capigruppo consiliari delle Marche ribadiscono la tesi già esposta
in merito alla inadeguatezza del tempo di trasmissione messa a
disposizione per la trasmissione dei numerosi e complessi problemi
regionali e continua ancora l'ordine del giorno.
Comunico infine che, per esaminare la situazione determinatasi
con la proroga della convenzione tra lo Stato e la Rai, per
verificare lo svolgimento delle decisioni assunte dalle Regioni nel
recente convegno di Napoli sulla riforma dell'Ente radio-televisivo
e infine, per proporre autonomi contributi in tale direzione,
lunedì 5 febbraio si è tenuto a Firenze un ulteriore incontro
nazionale di rappresentanti delle Giunte regionali, tra cui la
Valle d'Aosta. Nel documento finale è stata rilevata la gravità
delle decisioni governative in ordine alla proroga della
convenzione tra Stato e Rai, deliberata con atto amministrativo
anziché legislativo, alle recenti nomine degli organi direttivi
dell'Ente radio-televisivo, all'inopinata rivalutazione del
Comitato di vigilanza ministeriale.
Tale decisione, insieme a quelle che le hanno da poco precedute
concernenti le convenzioni con la Sip per le trasmissioni via cavo
e la limitazione in sede esecutiva delle scelte della televisione a
colori, appaiono in contrasto con gli orientamenti riformatori che
sono stati oggetto di discussione e di proposta da parte delle
Regioni, sia a Statuto ordinario che a Statuto speciale.
Sono stati infine riaffermati i principi ordinatori di una
democratica riforma della televisione espressi dal convegno di
Napoli che prevede, tra l'altro, per la Valle d'Aosta, che siano
riconosciute le istanze delle minoranze linguistiche.
Terrò informato il Consiglio sullo sviluppo della situazione e
sulle iniziative; chiedo, a mia volta, se i Capigruppo ritengano di
dover prendere una posizione anche loro, a seguito della posizione
presa dal Presidente della Giunta, per quanto riguarda questa prima
tornata televisiva.
Montesano (P.S.D.I.)
- C'è qualcuno che vuole intervenire
sulle comunicazioni del Presidente della Giunta?
Dolchi (P.C.I.)
- Mah, una brevissima considerazione:
noi, nella riunione, nella conferenza dei Capigruppo, avevamo avuto
notizia del calendario che era stato predisposto e avevamo, in
linea di massima, preso atto, più che espresso manifestazioni di
volontà, delle date; è chiaro che eravamo a conoscenza perché i
giornali lo avevano riportato, delle energiche prese di posizione
di alcune Regioni, come ha ricordato il Presidente della Giunta; il
Lazio, la Lombardia, l'Emilia-Romagna, recentemente le Marche; come
eravamo anche stati messi al corrente della partecipazione della
delegazione valdostana al convegno di Napoli e, dai giornali
stessi, della presenza al recente incontro di Firenze dove, in
ultima analisi, si è riproposto da parte delle Regioni, in modo
ancora una volta deciso, il contenuto delle richieste già oggetto
di unanimità a Napoli.
Ecco, mi sembra che non sta a noi, come Regione valdostana né
come Gruppo comunista, incitare la Regione valdostana, il
Presidente della Giunta e i Capigruppo a fare il crumiraggio, mi
sembra che l'azione intrapresa da parte delle Regioni è una azione
conseguente e che tende quindi ad avere quella risonanza che può
seguire un'azione così appariscente come quella del rifiuto dei
Consiglieri regionali, dei Capigruppo, dei Presidenti delle Regioni
a partecipare a "Tribune" organizzate ancora coni vecchi metodi,
senza tener conto della nuova realtà regionale e delle richieste
avanzate dalle Regioni, quindi non penso che stia a noi iniziare,
perché saremmo i primi, un crumiraggio a questa azione di protesta
portata avanti in modo congiunto e coordinato da tutte le
Regioni.
Mi sembra però che la nostra vigilia elettorale ci imponga una
decisione che non può essere solo, secondo me, quella del
Presidente della Giunta, ma che deve essere una decisione di tutti
i Capigruppo e, ancora meglio, del Consiglio regionale stesso, cioè
che la vigilia elettorale non consigli a qualcuno o a tutti, io non
mi sottraggo, la necessità fra un mese e mezzo di partecipare alla
"Tribuna" già fissata per il 9 maggio, rendendo quindi vana la
presa di posizione odierna del Presidente della Giunta.
Quindi la proposta che io faccio è che il Consiglio regionale
ufficialmente prenda posizione, quindi impegni tutti i Capigruppo e
tutte le forze politiche, fin da oggi, a seguire l'orientamento
delle altre Regioni a Statuto ordinario, di seguire anche, per
quanto riguarda la posizione che oggi adottiamo, che oggi decidiamo
in appoggio a quella del Presidente della Giunta cioè, in parole
povere, se noi riteniamo che la Regione Valle d'Aosta non possa
fare il crumiraggio all'azione di protesta intrapresa da tutte le
Regioni e che il Presidente della Giunta non partecipi alla
conferenza del Presidente della Giunta con i due giornalisti, mi
sembra che oggi ci voglia altrettanto impegno di tutte le forze
politiche e dei Capigruppo di non partecipare e di non dar vita
alla "Tribuna regionale" prevista per il 9 maggio se, nel
frattempo, a livello di tutte le Regioni a Statuto ordinario, non
sarà trovato un accordo.
Mi sembra che sia una richiesta coerente e valida, proprio
perché l'azione della Valle d'Aosta non si limiti a una presa di
posizione del Presidente della Giunta regionale ma sia una presa di
posizione cosciente e coerente di tutto il Consiglio regionale.
Chantel (P.S.I.)
- Il P.S.I. si associa a questa forma di
protesta.
Montesano (P.S.D.I.)
- Nessun altro chiede la parola?
Ebbene, io devo dire qualcosa al riguardo, in quanto sono
investito dei rapporti della Presidenza del Consiglio con il
Direttore della "Tribuna politica".
Io prendo atto delle dichiarazioni del Presidente della Giunta
per quello che riguarda la trasmissione alla quale è stato invitato
quale capo dell'Amministrazione regionale e preannuncio che per
quello che riguarda invece l'azione che dovrà compiere il Consiglio
regionale, in riferimento alla preannunciata trasmissione del mese
di maggio e all'altra preannunciata trasmissione, che non è
"Tribuna regionale" ma "Tribuna elettorale" per le prossime
elezioni politiche, io provvederò a convocare nuovamente i
Capigruppo per poter, in primo tempo, sentire il loro parere al
riguardo e portare poi al prossimo Consiglio, in seduta alla fine
di febbraio, il problema, in modo che possa essere discusso in Aula
e portato, per conoscenza - nelle decisioni alle quali in Consiglio
perverrà - per conoscenza a "Tribuna elettorale".
Credo che sia questa l'azione che possiamo fare, in quanto i
Capigruppo dovranno decidere se prendere parte a queste
trasmissioni di "Tribuna regionale" e alle altre di "Tribuna
elettorale" per il prossimo mese di giugno.
Tonino (P.C.I.)
- Ma io ritengo questo argomento qui
molto importante, può decidere il Consiglio oggi cosa deve fare
senza aspettare una riunione dei Capigruppo e poi decidere dopo;
siamo qui riuniti, decidiamo oggi.
Montesano (P.S.D.I.)
- Ah, io non ho niente in contrario
anche in questo, però io devo dire una cosa: manca un Gruppo qui,
manca il Gruppo liberale. Essendo un qualche cosa che deve
pervenire, una decisione che deve pervenire un po' da tutti i
Gruppi, bisogna che senta anche tutti i Gruppi e vi dico: ci sono
delle scadenze, la prima in cui la televisione invita la Valle
d'Aosta alla "Tribuna regionale" e la seconda scadenza è che la
televisione invita la Valle d'Aosta alla "Tribuna elettorale".
Queste sono le due scadenze.
Ora, si può anche discutere oggi, a parte il fatto che,
naturalmente, sulle comunicazioni del Presidente della Giunta di
cui abbiamo preso atto ci potrà essere uno sviluppo che può essere
uno sviluppo autonomo della decisione del Presidente della Giunta,
ma per quello che riguarda il Consiglio, bisogna che io segua una
via che mi possa dare il conforto da parte di tutto il Consiglio di
far presente le decisioni stesse del Consiglio a "Tribuna
politica".
Dolchi (P.C.I.)
- Signor Presidente, non discutiamo nel
vuoto; nell'ordine del giorno delle Marche, votato dai Gruppi della
D.C., del Partito Comunista, del Partito Socialista, del Partito
Socialista Democratico Italiano, del Partito Liberale, del Partito
Repubblicano e del Movimento Sociale Italiano, direi che ci sono
dei precedenti; va bene, noi siamo autonomi, Pedrini potrebbe
decidere di fare lo show tutto da solo di un'ora alla televisione,
nel caso gli altri partiti non si presentassero, però ci sono dei
precedenti.
Ecco, io mi permetto di dissentire sulla proposta di rinvio e
sulla considerazione dello sviluppo autonomo delle decisioni del
Presidente della Giunta; non vuole essere manifestazione di
irriverenza nei confronti del Presidente della Giunta ma mi sembra
che una posizione di questo tipo, anche se è certamente di
competenza del Presidente della Giunta, deve essere anche sorretta
e confortata dalla posizione del Consiglio, affinché non sia poi
domani una posizione solo del Presidente della Giunta ma sia una
posizione del Consiglio e della Regione Autonomo della Valle
d'Aosta.
Ecco perché mi sembra oltremodo valida l'obiezione fatta dal
Consigliere Tonino. Siamo, tutti i Capigruppo, presenti, salvo il
Partito Liberale che comunque, in campo nazionale, ha già assunto
analoghe posizioni, possiamo benissimo decidere, possiamo anche
riunirci in separata sede, come Capigruppo ma mi sembra che la
decisione debba essere adottata prima o in concomitanza o in
accordo con quella del Presidente della Giunta. Perché? Perché se
noi, come Capigruppo, se il Consiglio regionale nella sua totalità
o maggioranza decide la non partecipazione alle "Tribune"
televisive, dobbiamo, nell'ambito di questa decisione, fare anche
cortese pressione perché il Presidente della Giunta mantenga la sua
posizione di non partecipare. Ma se fosse il caso che i Capigruppo
decidessero di partecipare alla "Tribuna" televisiva, ritengo che
il Consiglio regionale dovrebbe, a seguito di questa decisione, far
presente alla Presidenza della Giunta l'eventualità della revisione
della sua posizione che ci viene annunciata in questo momento, non
per squarciare una decisione che è esclusivamente del Presidente
della Giunta ma se, per caso, i Capigruppo decidessero di
partecipare, per quanto di loro competenza, alla loro trasmissione
e alla loro "Tribuna" televisiva, ecco, vedrei strano il fatto che
solo il Presidente della Giunta si astenesse da questa
partecipazione e mi sembra allora che oggi i Capigruppo devono
decidere se partecipare o non partecipare perché, se decidono di
non partecipare, è giusto che anche il Presidente della Giunta - e
quindi dobbiamo concordare con lui - non partecipi. Se, per caso, i
Capigruppo decidessero di partecipare, mi sembra che il Consiglio
debba anche fare osservare al Presidente della Giunta questa
decisione, se così sarà, dei Capigruppo affinché, eventualmente,
lui stesso riveda la sua posizione annunciata, in modo che la
posizione e dei Capigruppo e del Consiglio e del Presidente della
Giunta regionale valdostana, siano il più possibile unanimi e
concordi.
Montesano (P.S.D.I.)
- Prima di dare la parola al
Consigliere Ramera, io desidero chiarire il mio pensiero. Io sono
d'accordo nella sostanza con il ragioniere Dolchi per quello che
riguarda "Tribuna regionale" ma io mi riferisco anche alla "Tribuna
elettorale" la quale, ecco, d'accordo su questo perché per la
"Tribuna elettorale" è un altro problema per il quale non è
investito il Consiglio ma sono investiti i partiti.
Allora, chiarito questo, io sono perfettamente d'accordo e do la
parola al Consigliere Ramera.
Ramera (D.C.)
- Ma io ho sentito solo parzialmente la
discussione, comunque che i due problemi siano diversi, la "Tribuna
regionale" da quella elettorale, su questo siamo d'accordo però,
praticamente, c'è sempre un legame ai partiti perché io, Capogruppo
- beh, insomma qui allora non credo che nessuno possa dissentire da
questo - non posso qui venire a esprimere un concetto o un pensiero
o una decisione senza avere interpellato almeno anche chi mi ha
mandato qui dentro, quindi il pretendere che, se il Presidente
della Regione stamattina viene e ci annuncia: "Io non posso
partecipare o non è giusto quello che mi hanno fatto", a un certo
momento, noi Capigruppo dobbiamo pur anche riunirci, sentendo anche
i nostri organi di Partito.
Ora, il Presidente della Regione mi sembra che sia stato preso,
magari, in controparte da questo calendario, sul quale anch'io le
altre volte ho sempre dissentito perché noi veniamo sempre
avvertiti, praticamente, pochi giorni prima, per cui non abbiamo
neppure il tempo, se volessimo farlo seriamente, di procurarci il
materiale necessario a una discussione concreta e proficua. Quindi
capisco benissimo le difficoltà del Presidente della Giunta di
affrontare un dibattito con due giornalisti quando viene avvisato
pochi giorni prima, oltretutto, quindi, potrebbe benissimo,
attraverso il Presidente del Consiglio, vedere di variare la data
della conferenza stampa del Presidente della Giunta e noi
Capigruppo riunirci, sentendo anche gli organi nostri, per dare una
risposta definitiva perché io potrei dire. "Concordo con tutti gli
altri Capigruppo" e poi il mio partito dice: "Beh, a te chi te l'ha
fatto fare?". Io penso che questo valga per me come valga per altri
gruppi, a un dato momento, almeno la democrazia mi insegna che non
è il singolo a decidere ma sarà sempre una collettività a decidere,
per quanto piccola possa essere.
Quindi io aderisco alla proposta iniziale del Presidente del
Consiglio di vedere attraverso i Capigruppo questo e di concordare
anche con il Presidente della Giunta, per non lasciarlo solo,
naturalmente, nelle sue decisioni, per fare una decisione
collettiva.
Andrione (U.V.)
- Pour ce qui concerne notre groupe, nous
nous réservons de donner une réponse après un supplément
d'information parce que, pour suivre la procédure que Monsieur
Dolchi a proposée, il aurait fallu que nous soyons informés avant
de la décision du Président de la Junte; le Président arrive
maintenant et nous communique qu'il ne se présentera pas le 17 du
mois de février à une "Tribune régionale":  nous en prenons
acte mais nous demandions de nous informer sérieusement des raisons
du pourquoi, du comment, etc. Nous aussi nous avons lu les
journaux, nous avons vu qu'il y a eu les protestations d'autres
Régions mais sur quelque de ces protestations, moi personnellement,
je ne suis absolument d'accord par exemple, et je voudrai avoir le
temps, et je me réserve de discuter avec mes amis et de dire quelle
est notre position; mais qu'est-ce que c'est cette histoire
d'arriver ici et de dire: "Vous devez décider dans les cinq minutes
qui suivent?".
Nous voulons décider en pleine conscience, en sachant qu'il y a
des raisons profondes de ce côté-là, moi je ne le nie pas, mail il
faudrait, quand même, nous donner le temps de balancer les
différents aspects du problème et d'en discuter et alors je ne sais
pas si la proposition du Président du Conseil peut être acceptée,
mais si ce n'est pas celui-là, au moins que nous avions le temps,
nous de l'Union, de nous consulter.
Montesano (P.S.D.I.)
- Altri interventi? Presidente della
Giunta.
Dujany (D.P.)
- Vorrei solo fare due precisazioni: i
motivi di questa posizione e il motivo di questo comportamento
bisogna ricercarsi non nel rinvio della trasmissione di qualche
giorno ma in un metodo, da parte della televisione; ed è un metodo
che supera, direi, i livelli delle persone con le quali abbiamo i
contatti, è un metodo che è proprio a monte, diciamo, del
funzionamento della televisione.
D'altra parte, in questo Consiglio, ripetutamente ci si è
lamentati del comportamento dell'organizzazione delle trasmissioni
televisive in Valle d'Aosta, ripetutamente sono stati fatti ordini
del giorno da tutto il Consiglio, da anni questo discorso va avanti
e ripetutamente ci si è lamentati sull'attuazione dei programmi
tecnici televisivi; ancora ultimamente il Consiglio aveva votato
una mozione, chiedendo alla Giunta e al Presidente della Giunta di
intervenire presso la televisione per adottare determinati concetti
che erano stati espressione del Consiglio.
Io ho fatto questi passi presso la televisione però vedo che, a
un certo momento, il dialogo con le Regioni da parte degli organi
responsabili della televisione non si vuol fare; d'altra parte, il
problema, il momento opportuno di prendere una posizione penso che
sia questo perché questo è il momento di rinnovo della legge, della
continuazione del monopolio alla televisione, della votazione della
legge da parte del Parlamento; le Regioni si sono fatte promotrici
di una azione, di una concessione che tenga conto della realtà
regionale però questa legge di iniziativa regionale è quasi
ignorata da tutti. Il discorso di fondo è questo: che ogni potere
vuol mantenere i grossi mezzi di comunicazione e, come tutti i
poteri, il potere centralismo in questo momento vuol mantenere il
potere della televisione, che non è nemmeno un potere di un
partito, è un potere di un gruppo, più che di un partito, è un
potere di un gruppo di persone. Ora, se non prendiamo delle
posizioni chiare dinanzi a questi problemi grossi, in questo
momento particolarmente difficile, non so in quale modo diamo il
nostro contributo a che si trasformino queste situazioni, di netto,
di comunicazione così importante nell'informazione e nella
formazione dei nostri cittadini, così importante quale è la
televisione; non so in che modo possiamo incidere per dare una
dimensione che tenga conto della realtà regionale.
Montesano (P.S.D.I.)
- Arrivati a questo punto e sentiti
i pareri dei diversi Gruppi, io credo che non mi resta che dover
convocare i Capigruppo per avere uno scambio di idee a proposito e
portare poi al Consiglio una proposta concreta la quale,
naturalmente, tenga conto delle decisioni del Presidente della
Giunta e ribadisca, fra l'altro, quelle che sono state le posizioni
assunte dalla Regione nei diversi convegni ai quali la Regione ha
fatto parte cioè Milano, Firenze e Napoli.
Gli stessi concetti che sono stati espressi dal Presidente della
Giunta sono stati unanimemente codificati in ordini del giorno da
parte delle Regioni, in questi tre convegni però mi si deve dare la
possibilità anche nell'ascoltare le eccezioni che sono state fatte
dal Capogruppo democristiano e dal Consigliere Andrione i quali,
allo stato attuale, non si sentono di esprimere un parere se non
dopo aver sentito, oltre il Capogruppo, oltre il Gruppo al quale
appartengono, anche il movimento e i partiti.
Quindi io pregherei il Ragioniere Dolchi che ha fatto la sua
proposta, di aderire a questo iter che può anche essere breve
nell'ambito del tempo, quindi possiamo riunire i Capigruppo al più
presto, lunedì semmai, e sentire poi dai Capigruppo, nel caso si
trovi un accordo, l'azione unanime sperabile da fare nei riguardi
della situazione attuale della Rai-Tv.
Consigliere Dolchi, non so se io ho espresso quella che è,
diciamo così, l'atmosfera che si è prodotta in Consiglio da parte
dei diversi interventi. Prego.
Dolchi (P.C.I.)
- Permetta solo una parola. Giustamente
avete ricordato, il Presidente della Giunta e lei, Presidente del
Consiglio, che il problema non è nuovo, non è venuto fuori questa
mattina. La posizione del Presidente della Giunta regionale si
riallaccia a una posizione già assunta dal Consiglio regionale
valdostano nel tempo e a una posizione delle Regioni a Statuto
ordinario assunta nell'ottobre a Napoli e in diversi convegni.
Noi abbiamo esposto la nostra posizione, io non voglio insistere
più del necessario, mi permetterei di richiedere al Presidente del
Consiglio di voler effettuare, se possibile, al più presto, la
riunione dei Capigruppo e mi permetterei di richiedere al
Presidente della Giunta se non ritiene di posporre di qualche
giorno, perché mi auguro che la riunione dei Capigruppo possa
avvenire con la massima sollecitudine, se è possibile lunedì, la
sua decisione di non partecipazione, in modo che sia il più
possibile concordata con le decisioni che potranno venire dalla
riunione dei Capigruppo.
Montesano (P.S.D.I.)
- Allora io preannuncio già la
riunione dei Capigruppo per lunedì alle ore 11,00.
Andrione (U.V.)
- No, c'è già la Commissione Affari
Generali.
Caveri (U.V.)
- C'è la Commissione Affari Generali alle
11,00.
Montesano (P.S.D.I.)
- Nel pomeriggio, benissimo,
facciamo alle ore 16,00-17,00.
Andrione (U.V.)
- 17,00.
Montesano (P.S.D.I.)
- Alle ore 17,00 c'è questa
convocazione verbale alla quale, in mattinata, seguirà la
convocazione scritta.
Andrione (U.V.)
- Anche l'Ufficio di Presidenza?
Montesano (P.S.D.I.)
- Sì, anche con l'Ufficio di
Presidenza.
Allora Pramotton fa fare questa comunicazione stamattina.
Si passa all'esame dell'ordine del giorno con l'oggetto n.
10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK