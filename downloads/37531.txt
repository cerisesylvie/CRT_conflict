Consiglio Regionale della Valle d'Aosta - Oggetto del Consiglio n. 1282 del 10 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1282 del 10 giugno 2015 - Resoconto
OGGETTO N. 1282/XIV - Interpellanza: "Individuazione di
azioni da intraprendere per il rilancio della Casa da gioco di
Saint-Vincent".
Presidente
- Per l'illustrazione, ha chiesto la parola il
Consigliere Chatrian, ne ha la facoltà.
Chatrian (ALPE) -
Sì, grazie Presidente.
Questa mattina abbiamo ascoltato attentamente le risposte che
l'Assessore Perron ha dato ai colleghi, prima Ferrero e poi nel
primo pomeriggio al collega Laurent Viérin. Abbiamo voluto
presentare quest'iniziativa insieme ai colleghi dell'UVP vista la
situazione della nostra Casa da gioco, ma, per dirla in parole
molto povere, noi siamo molto preoccupati e gradiremmo avere delle
risposte puntuali a delle domande altrettanto specifiche, magari le
prime due in parte tecniche...ma che indubbiamente hanno un
risvolto di natura economica, contabile e anche di riflesso sulle
casse della Casa da gioco e, di conseguenza, di una partecipata al
100 percento nostra, quindi di tutta la comunità valdostana.
È all'onor di cronaca che è stato approvato definitivamente il
21 maggio che anche in Italia il reato di falso in bilancio viene
nuovamente messo in campo anche per le società non quotate in borsa
e tutto entrerà in vigore il 14 giugno 2015, quindi tra qualche
giorno, perché dico questo? Dico questo perché il bilancio 2013
esponeva crediti per imposte anticipate generate da perdite fiscali
per oltre 18 milioni di euro. Tali crediti fiscali potevano essere
iscritti in bilancio se i risultati del quinquennio successivo
avessero previsto redditi fiscali almeno pari alle perdite fiscali
pregresse. È un po' complesso come meccanismo, ma questo è quello
che si recitava all'interno, comunque, del bilancio 2013.
All'interno della relazione del bilancio...vogliamo ricordare che
la relazione della società di revisione relativa al bilancio
dell'esercizio 2013, se non erro, ha segnalato uno stanziamento in
eccesso di imposte anticipate di circa 6.400.000 euro. Nella
relazione della KPMG S.p.A. a firma di Bianchi del 18 luglio
2014...si declinava e si specificava bene nel merito quali erano i
dubbi di tale relazione, di tale società, che ha certificato,
comunque, questo bilancio. Leggo perché la materia...non ho quelle
competenze, ma per argomentare quelle che sono le premesse della
nostra iniziativa, per poi avere invece delle risposte puntuali sui
quesiti, sulle domande:
"come descritto nella nota integrativa,
la società ha stanziato imposte anticipate sulle perdite fiscali
generate nell'esercizio e ha mantenuto iscritte quelle stanziate
sulle perdite fiscali di esercizi precedenti, nel presupposto
dell'esistenza della ragionevole certezza di ottenere
- e qui è
il passaggio forse più delicato, è più importante -
in futuro
imponibili fiscali che possano assorbire le perdite riportabili. La
stima dell'entità degli imponibili fiscali positivi, risultante
dalle più recenti proiezioni economico-finanziarie predisposte
dalla società per il periodo 2014-2018, risulta non essere capiente
per permettere l'integrale recupero delle imposte anticipate entro
il periodo coperto dalle sopracitate proiezioni
economico-finanziarie 2014-2018, non avendo ancora il bilancio
2014, che risultano essere stanziati in eccesso per circa 6 milioni
e 4
- quelli che citavo prima in premessa -
conseguentemente
la voce "imposte anticipate" dello stato patrimoniale, il
patrimonio netto e il risultato dell'esercizio risultano essere
sovrastimati per lo stesso importo"
. Questo lo certifica la
KPMG S.p.A. a firma del Signor Bianchi.
Detto questo, la parte che ci preoccupa particolarmente è
questa, Assessore Perron: il 2 ottobre 2014 l'Amministratore unico
nel richiedere il finanziamento dei 60 milioni di euro
all'Amministrazione regionale allega due documenti: il primo
documento un impegno di azienda vago, generale, più volte ne
abbiamo discusso in quest'aula; il secondo invece...ci allega una
proiezione aggiornata al 2 ottobre 2014: stiamo parlando di sette
mesi fa, e lì sta, diciamo, il centro della nostra preoccupazione
sinceramente, anche a seguito delle risposte che oggi ha dato in
questo pomeriggio, nel primo pomeriggio e anche di questa mattina.
Le proiezioni certificate da quest'Amministratore unico non solo
sono fuorvianti, non solo sono farlocche e sballate, ma
completamente non in linea con quello che leggevo poc'anzi citato
all'interno del bilancio, ma soprattutto non stiamo parlando di tre
anni fa, in un momento di volatilità, di difficoltà, di crisi
economica, ma solo nell'ottobre 2014 si certificava praticamente la
proiezione 2015-2016...mi fermo, non voglio andare oltre, mi fermo,
non voglio, si andrebbe fino al 2018...un introito lordo, per
quanto riguarda non la parte alberghiera, ma la parte di gioco...74
milioni di euro per quanto riguarda il 2015, 74 milioni di euro di
introiti lordi certificati dall'Amministratore unico, il Signor
Luca Frigerio, nell'ottobre 2014, quando a sua firma si richiede
all'Amministrazione regionale i 60 milioni di euro. Il quesito che
noi poniamo è questo: l'andamento 2015 lo conosciamo, io lo conosco
al 31 maggio 2015, e l'andamento, il trend dei primi cinque mesi,
dovuto alle vincite, dovuto a poca neve, dovuto a tanta luce,
dovuto a tanto sole, o perché abbiamo avuto sfortuna o per mille
altri indicatori o elementi, è negativo a livello di introiti lordi
rispetto al 2014 di un circa 12 percento (11,44), l'andamento dei
primi cinque mesi su 12. Questo fa sì che, comunque, dovesse andare
meglio, e noi lo auspichiamo, a livello di andamento e di azioni
messe in campo - e ascolteremo attentamente l'Assessore Perron
sulla domanda n. 3, che è quella forse più politica, le prime due
sono più tecniche - cosa succederebbe? Succederebbe che
probabilmente gli introiti lordi per la Casa da gioco, e non per i
due hotel 4 e 5 stelle, il
range
introiti lordi della Casa
da gioco per il 2015 si attesterebbe a 60, 61-64 milioni al
massimo, introiti lordi. Noi abbiamo una proiezione allegata che
dice: almeno 12 milioni di euro in più, da 62 a 74. In più abbiamo,
però, le criticità che vi leggevo prima, che ho letto direttamente
dal bilancio 2013, relazione e criticità che oltretutto anche la
KPMG ha rilevato e ha evidenziato.
Vado al nocciolo e alle questioni e alle domande che come gruppo
ALPE insieme ai colleghi dell'UVP vogliamo porre all'attenzione del
Governo, all'Assessore Perron e del Governo tutto. La prima: "se
innanzitutto è stato nuovamente predisposto un piano aggiornato per
il 2015-2019", perché questo piano, anche solo scritto nero su
bianco sette mesi fa, è un piano non presentabile, non credibile,
farlocco, pieno di bugie, probabilmente inventato. Seconda
questione, seconda domanda:
"se saranno rideterminati i
crediti
- e questa è la domanda forse più tecnica -
per
imposte anticipate, tenendo conto
- e qui la parte forse più
delicata -
del calo degli introiti e quali intenzioni ha il
Governo regionale in merito"
. Terza domanda:
"quali azioni
intende mettere in campo nei confronti della dirigenza della Casa
da gioco visto l'andamento negativo"
.
Detto questo, probabilmente nei prossimi Consigli di luglio o
l'ultimo di giugno affronteremo il bilancio 2014, ma quel bilancio
ormai è andato, l'obiettivo nostro è avere qualche informazione in
più dall'11 di giugno 2015 in avanti e la preoccupazione è talmente
alta che tutte le cose che ho letto poc'anzi, scritte nero su
bianco, e certificate da una società di revisione, inserite e
allegate nel momento in cui si è chiesto cassa all'Amministrazione
regionale e i 60 milioni di euro sono stati staccati con un assegno
importante di soldi pubblici, e viste le proiezioni farlocche
presentate a supporto per poter far finanziare comunque 60 milioni
di euro, gradiremmo avere delle risposte puntuali, ma anche dal
punto di vista tecnico per quanto riguarda le prime due. Gradiremmo
avere qualche informazione in più anche sulla terza, che è legata
indubbiamente a cosa intende fare il Governo regionale non solo nei
confronti dell'Amministratore unico, che ormai sappiamo ha chiuso
il suo ciclo, i suoi sette anni in Valle d'Aosta...ormai termina il
suo ciclo del settennio 2008-2015, non stiamo a rimettere sul
tavolo altre informazioni, altre considerazioni, conosciamo il suo
percorso, conosciamo come ha speso i 100 milioni di euro che gli
sono stati messi sul tavolo per ristrutturare il tutto, ma
conosciamo soprattutto i risultati. Grazie.
Presidente -
Per la risposta, chiede la parola
l'Assessore Perron, ne ha facoltà.
Perron (UV) -
Grazie Signor Presidente.
Collega, lungi da me affrontare quest'argomento con intenti
trionfalistici. La preoccupazione che ha manifestato è una
preoccupazione in ogni situazione condivisa, a più riprese lo
abbiamo detto, dal Governo regionale. Quello che si è cercato più
volte di chiarire in quest'aula, che in premessa voglio provare a
ripetere, è che l'unità produttiva Casa da gioco, che lei ha
evidenziato, presa singolarmente è un'unità che produce una
marginalità positiva, nel senso che nel 2014 quest'unità produttiva
ha versato 6 milioni 400 mila euro alla Regione, 3 milioni e 3 è la
marginalità che resta al Casinò, esistono poi, ma è una lettura,
diversi milioni di imposte entrate nelle casse regionali per
effetto dell'indotto prodotto sul territorio. Ad aggravare
negativamente l'andamento complessivo della società, comportando
quindi un forte peggioramento dei conti economici totali, in questo
caso dell'azienda, sono intervenuti dei fattori esterni alla mera
gestione, che mi permetto di ricordarvi:
- l'esigenza di inglobare nella società la parte alberghiera con
la sua dote anche di forti perdite - poi ci torneremo al tempo del
bilancio, perché vorrei fare poi in futuro un
excursus
su
ciò che è successo nel tempo sul Billia -, queste sono di anno in
anno assorbite nei bilanci, che si stanno comunque, in qualche
modo, riducendo con l'entrata a regime dell'attività;
- c'è stato il trasferimento delle strutture, questo ha
comportato e comporta un'esplosione degli ammortamenti, cosa che
prima non c'era, e lei che conosce la materia economica quanto me
capisce certamente;
- esiste, terzo aspetto, il peso degli oneri finanziari che sono
relativi a lavori effettuati, obbligatori per una continuità
aziendale, che sono stati decisi dal Consiglio regionale, e hanno
prodotto un ulteriore aumento degli ammortamenti, oggi pari a circa
10 milioni di euro.
Mi sono permesso di fare questa premessa per dire che, se uno
volesse riparametrare in modo tranquillo, sereno e corretto, i dati
ante
fusione della Casa da gioco, questa ha mantenuto nel
tempo la marginalità positiva.
Sull'andamento del fatturato, mi permetto di rimandarla, perché
lei ha detto che ha seguito, alla risposta che ho dato poc'anzi al
collega Viérin - poi posso fornirgliene copia - quando si è
trattato dell'interpellanza n. 19.
Sul punto 1, brevemente: il nuovo piano, per essere approntato,
deve obbligatoriamente tenere conto di certi passaggi fondamentali,
tra questi, ad esempio, più volte evidenziato - ma ci ritorneremo
anche lì al momento del bilancio -, il costo del personale,
attualmente tema oggetto di trattazione, che spero avrà un esito di
un certo tipo. Senza questi passaggi non è possibile produrre un
piano sostenibile, anche i vecchi piani presentati chiedevano e
auspicavano, auspicio anche del collegio sindacale, questi
interventi che erano evidenziati nelle relazioni accompagnatrici.
Quest'esigenza, fortemente segnalata, era ritenuta fondamentale per
il rispetto degli stessi. Dopo il periodo di ristrutturazione, la
ripresa dell'attività va considerata come una nuova
start
up
, mi permetto di porla in questo modo, i piani vanno
monitorati periodicamente, perché se non si concretizzano le
previsioni di maggior peso, come, ad esempio l'intervento che
citavo poc'anzi, gli stessi devono essere man mano modificati. Vi è
la necessità di operare degli interventi significativi nell'ambito
della riorganizzazione del lavoro, comprese le necessarie azioni
formative, e di ragionare sulle risorse, come si è messo in
evidenza nei vari documenti; non è possibile spingere ulteriormente
sulle attività commerciali in particolare sull'utilizzo tecnologico
del settore
slot machine
.
Sul punto 2: i crediti di imposta. Mi riservo, collega, di
affrontarlo in un'altra sede, perché sul credito di imposta occorre
un ragionamento articolato. Quest'elemento è strettamente legato a
quanto ho detto prima e una valutazione corretta di questo potrà
essere fatta alla luce dei piani definitivi. Le imposte anticipate
costituiscono una voce di bilancio che è prevista dal Codice
civile, rappresentano un risparmio di imposta che è connesso al
conseguimento di perdite fiscali dell'esercizio in esame,
utilizzabile negli esercizi successivi in cui si verificheranno gli
utili fiscali. L'iscrizione, nonché il mantenimento in bilancio
della voce "imposte anticipate", quindi, non va valutata come lei
ha scritto nell'interpellanza, cioè tenendo conto del calo degli
introiti già consuntivati, ma occorre tener conto della previsione
sull'andamento degli introiti futuri che si verificheranno
ragionevolmente in un arco di tempo compatibile con la redazione
del piano quinquennale di cui si parlava in precedenza; ci
ritorneremo nel dettaglio all'occasione del bilancio, perché il
tempo non me lo consente.
Sul quesito n. 3 mi permetto soltanto di riaffermare quanto ho
detto poc'anzi e come abbiamo più volte dichiarato in risposta
anche a precedenti iniziative, e cioè che da parte nostra sono in
corso diverse valutazioni, anche complesse, e approfondimenti per
meglio delineare il modello gestionale, il
board
che dovrà
gestire la società nel prossimo triennio e, in tempi
ragionevolmente brevi connessi all'approvazione del bilancio,
forniremo il dettaglio di quest'indirizzo. Grazie.
Presidente -
Grazie Assessore. Per la replica, ha chiesto
la parola il Consigliere Chatrian, ne ha la facoltà.
Chatrian (ALPE) -
Grazie Presidente.
L'argomento è non semplice, però provo a semplificarlo. Cinque
anni fa questo Consiglio ha deciso di mettere insieme la parte
giochi e la parte alberghiera, sapendo che una avrebbe comunque
compensato l'altra o calmierato le perdite dell'altra, quindi anche
per chi ci ascolta sappiamo leggere anche noi, Assessore Perron, un
bilancio e sappiamo, abbiamo letto che la marginalità del gioco
è...poco, ma c'è ancora. La nostra preoccupazione, però, è
un'altra, è come una normale famiglia, non un'impresa: se da una
parte ci sono degli introiti e dall'altra c'è un buco, è importante
che la differenza abbia un più davanti, tra il meno e il più. In
questo caso la nostra preoccupazione, Presidente Rollandin, è che,
mettendo insieme il negativo con quel poco di positivo, c'è sempre
il meno davanti. La cosa più grave è che la proiezione che noi
abbiamo ad oggi, Assessore Perron...poi ho ascoltato attentamente,
però cerchiamo di semplificare un po' il quadro...la preoccupazione
che abbiamo, senza entrare nel dettaglio di dove ancora tagliare a
livello di costi, e siamo convinti che si può ancora tagliare e che
si possono fare dei sacrifici per mantenere i posti di lavoro, per
mantenere direttamente e indirettamente l'indotto sul territorio,
per mantenere le forniture in loco, e non solo, per mantenere tutta
una serie di servizi...sappiamo che si può ancora in parte ridurre,
ma la nostra grande preoccupazione è sulla seconda leva: quella
delle entrate! La più grande preoccupazione...noi siamo preoccupati
sulla seconda leva, Assessore Perron, poi su quanto tagliare, come
tagliare, in che maniera tagliare, chi deve fare i sacrifici,
perché certe cose sono andate in una direzione diversa, potremmo
discuterne per ore. La nostra grande preoccupazione è che queste
proiezioni che sono state scritte nero su bianco sono balle! Sono
farlocche! Capisce che se nel momento in cui qua c'è scritto, su
quest'allegato, presentato dal Signor Frigerio nell'ottobre
2014...la proiezione è quella di introitare 74 milioni,
probabilmente...nel 2015 saranno 60 o 61, capisce che possiamo
iniziare a spiegare a chi ci ascolta che la marginalità, come ha
detto lei, della Casa da gioco è comunque positiva, ma poi nel
contempo la perdita di esercizio per il 2015 si attesterà di nuovo
a quanto? Dieci milioni? Nove milioni? Tredici milioni? E per il
2016 saremo di nuovo da capo? La domanda quindi del collega Ferrero
di questa mattina sull'eventuale di nuovo iniezione di
carburante...se l'andamento è questo, potremo tagliare la voce
prima leva: quella dei costi, ma se la seconda leva, cioè quella
delle entrate, continua a rimanere su quell'andamento, possiamo
essere altro che dei grandi economisti e dei grandi personaggi che
pensano di modificare l'impianto...e comunque di una società che è
nata per calmierare le perdite della parte alberghiera...quindi
questa è la preoccupazione che noi avevamo.
Sul secondo quesito, Assessore, ne discuteremo tranquillamente
in sede di bilancio 2014. Capisce però che comunque proiezione o
definizione...tant'è vero che l'andamento non è questo, è diverso!
Capisce quindi la nostra preoccupazione anche dal punto di vista
contabile. Lei magari è preoccupato, ma noi forse lo siamo più di
lei! Perché in questo caso, comunque, la sua non risposta: "ne
discuteremo in sede di bilancio, nessun problema", ma la sua non
risposta alla domanda n. 1...lei ci ha parlato solo del taglio, un
taglio dei costi, ma non...praticamente è debolissima la seconda
parte, la seconda leva...che è quella di metterci un più rispetto a
quelle che sono le entrate. Sembra banale come considerazione
magari, ma mi sembrava una discussione pseudo-accademica, dove sui
tagli lei continuava a citarci possibili potenziali tagli, ma
dall'altra parte, per quanto riguarda invece azioni concrete, vere
per aumentare o calmierare le entrate...le soluzioni o le ipotesi
praticamente sono vicino allo zero. Capisce quindi che la
difficoltà adesso, nel momento in cui il Signor Frigerio, ieri o
l'altro ieri, ha disdettato i contratti...io non so quali saranno
le sorti del Signor Frigerio, dopo sette anni di gestione del
Casinò, non lo so e in questo momento non mi interessa neanche, ma
io mi preoccupo che in questo momento da parte del Governo
regionale non c'è minimamente una strategia, o, comunque, una
visione per i prossimi mesi, i prossimi anni, se non i prossimi
anni, i prossimi mesi. Questa è la nostra grande preoccupazione e
che sulla seconda leva, cioè su quali azioni mettere in campo per
le entrate mi sembra che le soluzioni siano poche e quelle poche
magari molto confuse. Grazie.
Presidente
- Grazie. Prima di proseguire con i lavori è
stata richiesta una riunione dei Capigruppo per l'organizzazione
dei lavori, quindi chiederei un attimo di sospensione. Grazie.
Si dà atto che la seduta è sospesa dalle ore 19,43 alle ore
19,48 e che alla ripresa dei lavori riassume la presidenza il
Presidente Marco Viérin.
Viérin M. (Presidente) -
Facciamo ancora un punto, così
ha deciso la Conferenza dei capigruppo. Punto 32 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK