Consiglio Regionale della Valle d'Aosta - Oggetto del Consiglio n. 763 del 9 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 763 del 9 ottobre 2014 - Resoconto
OGGETTO N. 763/XIV - Interpellanza: "Approfondimento nella
competente commissione consiliare degli effetti della ridefinizione
dei Livelli Essenziali di Assistenza".
Presidente
- Per l'illustrazione, ha chiesto la parola il
Consigliere Guichardaz, ne ha facoltà.
Guichardaz (PD-SIN.VDA) -
Grazie Presidente.
Quest'iniziativa riguarda i Livelli Essenziali di Assistenza: i
cosiddetti "LEA". Per chi non sapesse di cosa si tratta, per "LEA"
si intende l'insieme delle attività, dei servizi e delle
prestazioni che il servizio sanitario nazionale eroga a tutti i
cittadini gratuitamente o tramite il pagamento di un ticket,
indipendentemente dal reddito, dal luogo di residenza, eccetera. I
LEA nazionali sono definiti con un decreto del 2001 e ogni Regione
può individuare ulteriori servizi e prestazioni aggiuntive rispetto
a quelle standard. La nostra Regione, proprio in ossequio a questa
disposizione, che permette di integrare i LEA nazionali, negli anni
ha previsto alcuni LEA aggiuntivi a beneficio di categorie di
utenti particolarmente bisognosi e direi anche particolarmente
sfortunati.
Con la riformulazione dei LEA, attuata con la recente delibera,
la 931 del 2014, sono state revocate le precedenti disposizioni che
definivano i LEA aggiuntivi, oggi noti come "ex aggiuntivi", penso
si chiamino così perché erano...escludendo alcune prestazioni
aggiuntive erogate fino al 31 agosto scorso. Faccio alcuni esempi
così chi ci ascolta può capire: ausili per stomie, non so se sapete
che cosa sono le stomie, gli ausili sono delle sacche che servono
per raccogliere le urine e le feci di chi subisce interventi che
creano un'apertura nella parete addominale, per mettere in
comunicazione l'apparato intestinale e urinario con l'esterno, beh,
gli ausili per stomie oggi vengono garantiti quelli previsti dal
nomenclatore tariffario nazionale, in aggiunta prima la Regione
dava un quantitativo ulteriore per casi particolari sulla base di
una puntuale richiesta dello specialista. Ora, per tali casi, che
di per sé sono già molto gravi - sono quasi tutti malati di cancro
quelli di cui stiamo parlando - l'assistito deve comprarseli, qua
parlo degli aggiuntivi rispetto a quelli standard. Stessa cosa vale
per i cateteri vescicali aggiuntivi per pazienti paraplegici e per
i presidi per incontinenti, mi dicono che fino all'anno scorso si
spendeva qualcosa come 5-6 mila euro all'anno per dare dei
pannoloni in più ad alcuni utenti molto gravi, soprattutto per
bambini cerebrolesi, per i quali esistono anche in questo caso
dettagliate relazioni dell'assistente sociale. Sono state tolte del
tutto, con questa riformulazione dei LEA aggiuntivi, le forniture
di guanti sterili ai soggetti paraplegici,
idem
per le
forniture di mascherine doppio velo ai soggetti che hanno subito
interventi maxillo-facciali di una certa complessità: è il caso,
per esempio, di una persona che si sparò anni fa in bocca, che
necessita di avere questa mascherina...beh, se la deve comprare.
Non viene più fornito attraverso le farmacie il materiale di
medicazione per gravi patologie, ad esempio, per gli ustionati
gravi, per chi ha subito un grave incidente o per chi soffre di
lesioni da decubito, ferite gravi, interventi, eccetera.
Per essere precisi, non è che siano stati tolti i materiali di
medicazione per gravi patologie, ma mentre prima il medico curante
poteva fare una ricetta e l'assistito andava in farmacia e gli
veniva dato il materiale, ad esempio, delle garze, delle garze
betadinate, dello iodopovidone, con la nuova delibera il materiale
viene solo fornito attraverso l'ADI, almeno, da una lettura,
diciamo, incrociata tra le varie delibere...perché è assolutamente
indecifrabile quella delibera, bisogna riprendersi tutte quelle
abrogate e revocate. È stata revocata la fornitura di calze
elastiche per il linfedema di natura oncologica e ci dicono che si
sta valutando l'eventualità di eliminare il supporto tipo bracciale
per il linfedema in pazienti mastectomizzati. Non so se sapete
cos'è il linfedema...è quella forma di ristagno di liquidi - poi il
dottor Fosson sicuramente lo sa meglio di me -, è causato
dall'accumulo di liquidi a livello interstiziale, che è purtroppo
una delle conseguenze spesso sgradevoli di interventi quali, per
esempio, interventi di tipo oncologico: la mastectomia e via
dicendo. Beh, si sta parlando di togliere questi bracciali e si
tolgono le cosiddette "calze elastiche", in modo tale che il malato
oncologico se le debba comprare da sé. Io ho letto...la letteratura
dice che la terapia, diciamo, più efficace è proprio quella della
compressione, dell'utilizzo di questi ausili.
Da questi esempi, peraltro difficilmente ricavabili da una
lettura della delibera di Giunta, risulta evidente che ad essere
penalizzati sono già coloro che soffrono abbastanza: paraplegici,
cerebrolesi, malati oncologici, minori affetti da grave malattia.
Nessuno dei precedenti fruitori dei LEA aggiuntivi, tra l'altro,
pare sia stato avvertito per tempo di tali cambiamenti e quindi
molti si sono visti recapitare minori forniture di presidi per
incontinenti, o autorizzare minori quantitativi di sacche per
stomie, oppure negare alcune forniture prima garantite. Preciso che
l'eventuale integrazione veniva valutata dal medico specialista, o
dall'assistente sociale, o dall'infermiera, doveva essere validata
dal medico del distretto, dal responsabile, quindi non era,
diciamo, un'attribuzione di materiale aggiuntivo così fatta alla
leggera.
Nel contempo nella stessa delibera che individua i nuovi LEA si
è dato un certo risalto alla medicina di montagna. Sicuramente si
sono investite anche delle risorse economiche e umane e vi dico a
favore di chi:
"guide alpine e alpinisti d'élite...coloro che
svolgono frequenti spedizioni extraeuropee ad altitudini estreme
(oltre i 5 mila metri)
- costoro usufruiscono di queste
prestazioni in regime di LEA -
soggetti che praticano sport
(agonistico e non)
- magari anche il Presidente Rollandin -
in ambiente montano, particolarmente ad alta quota
- c'è
scritto così, non si capisce che cosa vuol dire questa dicitura -;
soggetti che per motivi di alpinismo, escursionismo, lavoro o
turismo progettino
- quindi si usa proprio il termine
"progettino"
-
soggiorni prolungati o ripetute ascensioni
a quote superiori ai 3 mila metri, con particolare attenzione per i
bambini e le donne in gravidanza"
. Ora, per carità, tutte cose
bellissime, importanti, soprattutto per una regione di montagna
come la nostra. Posso anche capire le guide alpine o gli operai che
lavorano tutti i giorni a Punta Helbronner, un po' meno capisco che
la sanità regionale si faccia carico delle visite per gli
escursionisti o i turisti
"che progettino
- dice proprio:
"che progettino"
-
soggiorni prolungati..."
oltre i 3
mila metri, ma mi sfugge le donne incinte e i bambini per quali
motivi devono fare soggiorni prolungati oltre i 3 mila metri. Beh,
in questo caso noi paghiamo le prestazioni di medicina di montagna,
e mi chiedo perché dobbiamo pagare noi queste visite e i vari test
accessori? Per informazione, la visita di primo livello con ticket
costa 22,70 euro a queste persone, cioè al turista che progetta,
alla donna incinta che va sopra...22,70, mentre fuori dai casi
previsti, quindi diciamo non agli escursionisti, eccetera, costa
120 euro in regime di libera professione; quella di secondo livello
con test di ipossia da sforzo e visita di controllo, con ticket
46,15 euro, senza ticket 250. Vuol dire quindi che per tutte queste
categorie...ripeto: compresi quelli come magari il nostro
Presidente che fa il
Tor des Géants
, ma lì ci potrebbe anche
stare, ma non capisco la donna incinta sopra i 3 mila metri, il
bambino o chi progetta...basta che dica al medico che sta
progettando un viaggio in Nepal, o non so dove...beh, noi copriamo
le spese integrative, quindi 46 euro a fronte di 250 fatte in
regime di libera professione con ticket.
Per chiudere, penso che i tagli non si debbano fare su persone
già di per sé sfortunate, su famiglie che subiscono disagi, a volte
tremendi per le condizioni dei loro congiunti malati. I tagli
devono essere evitati, ma, se proprio si decide di farli, credo che
ci siano infiniti capitoli di spesa sui quali si può incidere e, se
volete, nel corso della replica vi faccio alcuni esempi di dove si
potrebbero recuperare risorse da destinare a chi è meno fortunato
di noi. Grazie.
Si dà atto che dalle ore 19,23 assume la presidenza il
Vicepresidente Follien.
Follien (Président)
- La parole à l'Assesseur Fosson.
Fosson (UV)
- Sì, grazie.
Rispondo volentieri alla sua colorita introduzione, che ha
sicuramente delle verità, ma che non rispecchia quello che abbiamo
voluto fare con questa delibera: non certo tagliare a chi ha più
bisogno per dare a chi va in montagna. Com'è risaputo, la legge 502
del 1992 prevedeva i LEA regionali, che sono delle prestazioni in
più, che la Valle d'Aosta dà rispetto ai LEA nazionali cogliendo
l'occasione, avendone la possibilità di dare un po' di più, appunto
ai nostri cittadini. Sono prestazioni ulteriori a cui nel tempo si
sono aggiunte altre cose e che comunque andavano rivisitate perché
- e lo dirò dopo - alcune delle prestazioni non sono più utilizzate
e siamo anche in un momento di revisione dei LEA nazionali e lei lo
sa che ogni Ministro ogni sei mesi dice: "rivedremo i LEA
nazionali", ma questo non è accaduto ancora. Mi creda, a livello di
discussione con i vari Ministri, sui costi della sanità spesso ci
viene annotato questa condizione di favore per i nostri cittadini,
che hanno delle prestazioni in più rispetto agli altri cittadini
italiani. Il Ministro Balduzzi ce lo diceva spesso:
"ci sono i
cittadini di serie A della Valle d'Aosta e poi ci sono gli
altri"
, per cui sulla spesa sanitaria ci invitava a fare
maggiore attenzione a quello che noi davamo in più per un'equità
tra tutti i cittadini, compreso poi il numero dei nostri
dipendenti, degli amministrativi, eccetera. Siamo dunque andati a
vedere tutto quest'elenco, che ha avuto nella sua estrinsecazione -
su questo le do perfettamente ragione - dei difetti di
comunicazione, legati, comunque, alla nostra presenza in aree
territoriali sul territorio, su cui stiamo cercando ovviamente di
intervenire.
Mi creda non è soltanto un problema di ridurre le spese, perché
non è in quei settori che si riducono grandemente le stesse, ma
comunque rimane la necessità di colpire lo spreco, perché lo spreco
esiste, è di tutti. Ci sono alcune abitazioni che hanno armadi
pieni di garze non utilizzate, perché, come lei ha detto
correttamente, bastava la dicitura "medicazione per ferita grave"
fatta da un medico di famiglia per riempirti di garze che poi non
usavi e non potevi restituire al farmacista; altro esempio sono i
contingentamenti dei pannoloni. Abbiamo visto tutti che, quando
decedeva un malato, la famiglia avvisava di avere ad esempio 300
pannoloni da restituire", con dei grossi problemi
nell'organizzazione della loro restituzione. Per esempio a noi
sembrava di dover intervenire, in particolare in quello che abbiamo
abolito di prestazioni nell'ambito materno-infantile, era stata
introdotta a livello di esperimento l'omeopatia e abbiamo osservato
l'occupazione di un ambulatorio per un certo periodo che in pratica
aveva pochi utenti; così per le prestazioni di chiroterapia, tese
al trattamento di patologie della colonna vertebrale, e questo
sempre in relazione a quanto gli specialisti ci avevano
sottolineato; gli interventi di fluoroprofilassi, rivolti ai minori
compresi nell'età tra zero e tre anni, che non hanno più senso,
così bisogna anche dire che noi non rimborsiamo più il trattamento
di dialisi effettuati in periodi di vacanza in strutture private,
ma soltanto quelli effettuati in strutture pubbliche. Andiamo
sull'integrazione dei pezzi che ha citato lei: i pannoloni sono 360
previsti dai LEA a livello nazionale, noi ne davamo 120 in più,
così gli ausili per stomia, noi davamo 30 pezzi in più rispetto ai
180 previsti e così anche i cateteri, che è un problema dei
paraplegici, che di solito hanno la possibilità di urinare o con un
catetere, o con dei massaggi particolari, però in alcuni casi, è
vero, devono fare un cateterismo ripetuto più volte al giorno. È
una cosa che ha stupito anche me, ma le farò avere le relazioni di
specialisti: l'uso del guanto sterile nel cateterismo è
inappropriato, definito inappropriato dalla società degli urologi,
perché la vescica non è sterile, per cui non c'è bisogno del guanto
sterile, ma non solo, ci sono delle complicanze da lattice ad
introdurre il catetere, le dico questo perché è una cosa che ha
stupito anche me, che non sapevo da qui la riduzione effettuata.
Sulle mascherine, anche in questo caso c'era un abuso, certo non si
vuole togliere la mascherina a quello operato al viso, eccetera.
Soprattutto poi siamo intervenuti sulle prestazioni odontoiatriche,
lei non le ha citate, perché, a parte il discorso che non era
chiaro bene, era chiaro in legge, ma non veniva fatto, che noi
davamo delle prestazioni odontoiatriche regionali anche ai non
residenti, ma siamo andati ad introdurre in questo il meccanismo
degli ISEE. Se lei legge, l'avrà letto meglio di me, il Patto della
salute, già nel Patto di salute, a cui seguirà un decreto su
questo, prevede, per la somministrazione di queste protesi, proprio
la regola dell'ISEE. Io sono convinto che il fatto di non avere i
denti nel senso che qualcuno non possa pagarsi una protesi
dentaria, è una cosa invalidante ad alto livello, e su questo
bisogna comunque riconoscere l'odontoiatria gratuita in ospedale
che deve essere una cosa sempre di più da perseguire. Non solo sui
bracciali, rispetto a quanto lei diceva, l'abbiamo studiato
attentamente; c'erano diversi tipi di bracciali: da 150 euro a 580
euro l'uno, ecco, abbiamo chiesto allo specialista di identificare
un bracciale appropriato, perché venga descritto, utilizzato e dato
a tutti. Così la calza elastica di varie dimensioni, noi abbiamo
chiesto - e lo dirò dopo nella conclusione - proprio che ci sia di
nuovo un percorso di filtro dello specialista. Abbiamo tolto il
taxi per chi andava a fare la dialisi in periodi di vacanza, invece
gli restituiamo, gli rimborsiamo il mezzo pubblico o l'autostrada
se usa le proprie vetture.
La medicina di montagna non è proprio così come ha detto lei: la
medicina di montagna, essa, è una nostra prerogativa, già c'era la
medicina di montagna pubblica, per cui l'Azienda aveva già comprato
nel 2006-2007 certe attrezzature, poi l'ambulatorio pubblico era
stato tolto e rimaneva soltanto quello privato. Ecco, questi pagano
un ticket, nel ticket sono quasi tutte comprese le prestazioni di
secondo livello ed è dedicata, sì, a chi lavora in montagna, non
solo alle guide, ma a chi lavora in cantieri di alta montagna, a
bambini disabili. È sempre più utile anche ad esempio al bambino
down
che scia, e alla donna in gravidanza, forse questo
l'abbiamo aggiunto proprio per la donna che abita in alta quota e
per la vita in montagna. Io penso che questo sia un progetto
sperimentale, verificheremo i costi, verificheremo soprattutto
quanta affluenza ci sarà tenendo conto che è l'unico ambulatorio di
medicina di montagna pubblico esistente in Italia, quindi, mi
creda, è un fiore all'occhiello per tutti. Io penso che alla fine,
valutando i ticket che arriveranno e il fatto che gli specialisti
che lavorano con il cartellino timbrato, non in LPA, sarà comunque
una cosa che renderà, non solo come immagine, ma anche a livello di
conti.
Arrivo al
clou
della questione, cioè con questo
risparmiamo 400-450 mila euro, che non è fondamentale, anche se
l'educazione allo spreco è un'educazione fondamentale, perché si
incomincia a risparmiare queste cifre per poi avere altro; certo,
ci sono i casi particolari. L'ultimo suo punto lei dice: "noi
abbiamo aperto un tavolo per riaprire l'ADI". A questo proposito
non assicureremo più le medicazioni a tutti, ma se c'è il diabetico
in terapia, che è seguito dall'ADI, si rispetterà un regolamento
che consente a quel tipo di paziente le medicazioni, i guanti
sterili. Tutto ciò è un po' quello che succede in Italia, cioè
togliere, eliminare gli sprechi e garantire sempre di più, come nei
casi che ha sottolineato lei, un'attenzione maggiore a quei casi
che ho citato. Questo con altre strade, cioè anche con un filtro
dello specialista. Ho visto oggi un paraplegico che ha bisogno di
più di quattro cateterismi al giorno e lo vede lo specialista
domani, gli rifarà una nuova certificazione. Abbiamo aperto un
tavolo per verificare questi casi, per affrontarli, cercando di
garantire a certi pazienti cosa davamo prima. È un percorso non
semplice, ma mi sembra giusto averlo fatto. Il nostro intento
quindi non è quello di penalizzare e di togliere quello che c'era
in aggiunta ai Lea nazionali, ma solo di eliminare gli sprechi e
per dare sempre di più alle persone che ne hanno bisogno.
Logicamente può esserci un momento difficile di questo passaggio,
abbiamo bisogno dell'aiuto di tutti, lo dico, perché le
segnalazioni dei casi sono importanti, il sistema territoriale si
sta già attivando su questo. Io penso che, pur nella difficoltà,
nella casualità del singolo, si sia fatto un lavoro utile, che poi
verificheremo nel tempo.
Presidente
- Per la replica, la parola al Consigliere
Guichardaz.
Guichardaz (PD-SIN.VDA)
- Bene che si pensi di fare delle
valutazioni, di costituire dei tavoli, di accogliere delle
segnalazioni, mi fa piacere, perché qui noi non parliamo di
categorie di persone con normali condizioni di salute. Io non ho
accennato volutamente né alla fornitura delle lenti da vista,
legate all'ISEE, non ho accennato all'odontoiatria, non ho
accennato alle protesi, perché è vero che sono stati ritoccati i
parametri di accesso, ma, in ogni caso, voglio dire, c'è
un'attenzione a... Io qui ho parlato dei LEA aggiuntivi, cioè di
quegli ausili che sono destinati a particolari categorie di persone
che versano in gravi condizioni fisiche: si parla di paraplegici,
di malati di cancro, si parla di persone, di bambini cerebrolesi,
allora questi ausili assumono anche un significato, diciamo,
simbolico. Quest'integrazione, che è stata data ed è stata concessa
previo parere del medico di struttura, previo parere del medico di
distretto, previo parere dell'assistente sociale, previa relazione
infermieristica, bla-bla, tutti questi presidi sono stati tolti
senza che la delibera che io ho citato facesse né un'analisi degli
eventuali risparmi che si intendono ottenere...tant'è che io non
sono riuscito a reperire i dati, tranne quelli che lei mi ha
dato.
Quando si parla di categorie quindi...lei mi ha tirato...le
faccio un esempio di dove si possono fare i risparmi, adesso,
siccome mi ha tirato la volata...SITRASB S.p.A., Consiglio di
amministrazione, Presidente Voyat Ugo, che mi pare fosse un vostro
ex collega, Consigliere Bétemps Albert Joseph, Piccolo Guglielmo e
Schimizzi Francesco, fino al 2012 questi Signori percepivano: il
Presidente 30.987 euro, più 155 euro di gettone per questo
complicatissimo compito di presidenza di questo Consiglio di
amministrazione...beh, sapete di quanto questi Signori, con
decorrenza 2013, si sono aumentati il gettone? Sono passati da
31.000 euro a - ve lo dico, vi stupirete... - 82.633, più 155 euro
di gettone. Allora, io capisco che si possa risparmiare su tutto,
ma, siccome l'anno scorso ci siamo fasciati la testa con tutta sta
vicenda delle partecipate, delle spese evitabili, di ciò che si può
contenere e ci siamo anche lasciati con una mezza garanzia che si
guardavano gli sprechi, beh, io quando vedo che un Consiglio di
amministrazione, con decorrenza retroattiva, passa da 31 mila euro
a 82 mila euro, comincio ad arrabbiarmi e dico: quei 100-200 mila
euro che si risparmiano magari sui paraplegici, che poi per queste
categorie, i LEA aggiuntivi...parliamo di poche migliaia di euro, è
per quello che io dico che sono simbolici...allora, i soldi li
possiamo andare a recuperare tranquillamente andando a tagliuzzare
in altri luoghi...di persone... Il Signor Voyat Ugo credo che abbia
una pensione, ha pure la pensione da Consigliere, voglio dire
questi 82 mila euro magari glieli possiamo far ritornare a 31 mila.
Ci sono fior di sindaci, supplenti e non supplenti a 25 mila euro e
via dicendo. Riguardate e fate un confronto con l'anno scorso,
altro che contrazione e contenimento dei costi! Hanno aumentato
dappertutto, compresa l'INVA, che si è pure messa un gettone da 180
euro ogni seduta, non gli bastavano 40.500 euro al Presidente
Ruschi, tanto per essere chiari. Quello che si dice qua quindi è
che bisogna sempre fare un'analisi di contesto, le categorie più
fragili non possono essere toccate, perché è una questione anche di
civiltà proprio, l'approccio... Quando togliamo la mascherina a
quello che si è sparato in bocca, va bene, magari avrà fatto un
gesto insano, ma mi sembra che questa cosa sia, francamente, un po'
una piccolezza. Quando togliamo i guanti sterili ai paraplegici, io
non lo so se poi per cambiare il catetere...diminuiamo il numero di
pannoloni per bambini cerebrolesi e gliene diamo un certo numero
per integrare magari la possibilità...beh, io credo che questa sia
una questione prettamente di civiltà.
Concludo dicendo che...niente, penso di aver detto
abbastanza.
Presidente
- Punto 24 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK