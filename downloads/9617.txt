Consiglio Regionale della Valle d'Aosta - Oggetto del Consiglio n. 697 del 25 settembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 697 del 25 settembre 1989 - Resoconto
OGGETTO N. 697/IX - INIZIATIVE DELLA GIUNTA REGIONALE PER
FAVORIRE LA SOLUZIONE DEI PROBLEMI INCONTRATI DAI COMUNI NEL CAMPO
DELLE ASSUNZIONI DI PERSONALE ADDETTO A SERVIZI SOCIALI.
(Interrogazione)
PRESIDENTE:
Do lettura dell'interrogazione presentata dai
Consiglieri Mafrica e Bajocco, ed iscritta al punto 10 dell'ordine
del giorno.
INTERROGAZIONE
Come è noto recenti disposizioni legislative fanno obbligo agli
enti locali di assumere il personale a tempo indeterminato o
determinato, per qualifiche per le quali sia richiesto un titolo di
studio non superiore a quello della scuola dell'obbligo, attraverso
il ricorso alle graduatorie delle sezioni circoscrizionali per
l'impiego.
Le stesse disposizioni prevedono però che tali procedure non si
applichino ai lavoratori in possesso di particolari professionalità
per le quali ulteriori disposizioni normative precisano non valere
neppure i limiti previsti per la durata dell'incarico (stabilita in
60 giorni per le immediate sostituzioni).
Una interpretazione piuttosto rigida da parte della Commissione
regionale di controllo ha portato alla mancata approvazione di atti
dei comuni, con i quali, ad esempio, si prorogava l'incarico ad
assistenti domiciliari assunte a tempo determinato, ormai da anni
in servizio presso la stessa amministrazione.
Ciò ha ovviamente creato difficoltà ai comuni e soprattutto ai
servizi. Poiché il lavoro di assistente domiciliare, per le sue
caratteristiche di servizio alle persone, basato su un particolare
rapporto di fiducia, rientra logicamente tra le mansioni per le
quali si può procedere attraverso richiesta nominativa, i
sottoscritti Consiglieri regionali del Gruppo comunista
INTERROGANO
la Giunta regionale per sapere se la stessa ha preso iniziative
atte a favorire la soluzione dei problemi incontrati dai Comuni nel
campo delle assunzioni di personale precario addetto ai servizi
sociali e soprattutto a garantire la continuità di tali importanti
servizi.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Per inquadrare la problematica occorre
risalire a circa un anno fa, cioè a quando è stato espletato un
bando di concorso per assistenti domiciliari nei servizi comunali
per le persone anziane, che ha permesso l'immissione in un ruolo
speciale regionale di 140 operatori dal 1° maggio 1989.
Nelle more delle procedure per la nomina in ruolo, la Regione
aveva autorizzato i Comuni, previe intese con l'Associazione dei
Sindaci e con le organizzazioni sindacali, a prorogare gli
incarichi al personale in servizio fino al 30 aprile 1989. Si
trattava di circa 200 unità. Le relative delibere di proroga dei
Comuni venivano regolarmente vistate dalla Co.Re.Co.
L'ammissione in ruolo delle 140 unità, come già detto, dal 1°
maggio 1989 non ha comunque permesso a tutti i Comuni di soddisfare
l'esigenza di personale, per cui la Giunta regionale, con propria
deliberazione in data 5 maggio 1989, autorizzava i Comuni a
procedere ad assunzioni precarie, mediante utilizzo degli idonei
nelle graduatorie del concorso regionale. Questa risoluzione era
stata presa dopo l'incontro avvenuto tra l'Assessorato, le
organizzazioni sindacali, l'Associazione dei Sindaci e la
Co.Re.Co.
Da quel momento la Co.Re.Co. ha iniziato ad annullare le
deliberazioni dei Comuni, con la motivazione che il reclutamento
del personale doveva avvenire sulla base delle leggi 20 maggio 1988
n. 160 e 26 settembre 1987 n. 56, cioè attraverso le circoscrizioni
territoriali di Collocamento.
In proposito si sono avuti incontri con l'Ufficio di
Collocamento di Aosta, il quale però, contrariamente alle tesi
della Co.Re.Co., sosteneva sostanzialmente che l'assistente
domiciliare poteva essere equiparato ad una figura di alta
specializzazione e, pertanto, svincolata dalle procedure di
assunzione previste dalle leggi statali sopra menzionate.
Dopo un ulteriore incontro tra le parti, verso la fine del mese
di luglio, la Co.Re.Co. rettificava la propria impostazione,
ammettendo l'assunzione di personale precario, ma per non più di 60
giorni. Tale novità non risolveva i problemi dei Comuni e la
continua rotazione di personale nei servizi per anziani non
assicurava la continuità e l'efficienza dei servizi stessi.
L'Assessorato alla Sanità ed Assistenza Sociale prendeva
posizione sulla tesi della Co.Re.Co., sostenendo che essa incorreva
fondamentalmente in due errori interpretativi di fondo e cioè:
1°) la previsione della legge regionale, secondo cui al
personale interessato è applicato lo stato giuridico ed il
trattamento economico previsto per il personale dipendente degli
enti locali, non significa che ad esso debbano anche applicarsi le
disposizioni statali in materia di assunzioni:
2°) le norme statali invocate ed applicate dalla Co.Re.Co.
riguardano la finanza locale nell'obiettivo di ridurre la spesa,
mentre nel caso in questione i Comuni valdostani non hanno a
proprio carico nessun onere, perché il servizio per gli anziani è
totalmente a carico della Regione. La questione quindi del
contenimento della spesa degli enti locali veniva a cadere, perché
le spese sono sostenute dalla Regione, che versa i contributi
direttamente ai Comuni.
A parte poi il fatto che l'articolo 26 della legge 11 marzo 1988
n. 67 e l'articolo 7, comma 6°, della legge 29 dicembre 1988 n. 554
danno la possibilità agli enti locali, in deroga alle disposizioni
restrittive generali, di assumere personale per la durata di anni
2, per servizi di assistenza agli anziani ed ai portatori di
handicap.
La vicenda si è poi sbloccata verso la fine di agosto,
allorquando, dopo un ennesimo incontro con l'Associazione dei
Sindaci, la Co.Re.Co. ha ammesso che i Comuni, per l'assunzione di
assistenti domiciliari precari, potessero ricorrere alla
graduatoria degli idonei del concorso regionale oppure alle
graduatorie dell'ente interessato (Comune o consorzio).
Quanto sopra è detto in considerazione del fatto che, come è
stato sempre sostenuto dall'Ufficio del Lavoro, le lavoratrici
interessate sono ad alta specializzazione e quindi escluse dalle
nuove norme del Collocamento. Il problema è quindi stato risolto,
ma solo 25 giorni fa.
Tuttavia, anche se c'è stata questa soluzione, l'Assessorato ha
predisposto una bozza di disegno di legge per la completa revisione
delle norme regionali per il personale addetto ai servizi in favore
delle persone anziane ed inabili, di cui alla legge regionale 15
dicembre 1981 n. 93, per evitare che in futuro si abbiano a
ripetere dei conflitti di questo genere, creando dei problemi alla
gestione delle micro-comunità.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi pare che l'esposizione dell'Assessore
Lanièce abbia confermato che in questo caso ci si trovava di fronte
ad una interpretazione rigida della norma da parte della Co.Re.Co.,
che non corrispondeva all'interesse dell'Amministrazione e del
servizio.
E' ovvio che un servizio come quello dell'assistenza
domiciliare, che coinvolge un rapporto di fiducia tra l'utente ed
il personale, non può essere trattato alla stregua di altri servizi
comunali. D'altronde, una circolare del Ministero della Funzione
pubblica, inviata dall'ANCI a tutti i Comuni, precisava queste
deroghe e chiariva appunto che i limiti erano posti soltanto per
natura di bilancio e che per particolari professionalità si poteva
ricorrere alle graduatorie dei Comuni senza rispettare le
disposizioni valide per il restante personale.
L'Assessore Lanièce dice che il problema è risolto; ne prendiamo
atto ed in questo senso ci dichiariamo soddisfatti della sua
risposta.
PRESIDENTE:
Per un guasto all'impianto di erogazione, non
è possibile illuminare le tribune: ce ne scusiamo con il pubblico e
ci auguriamo di poter ripristinare quanto prima il corretto
funzionamento dell'impianto di illuminazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK