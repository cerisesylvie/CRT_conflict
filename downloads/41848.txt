Consiglio Regionale della Valle d'Aosta - Oggetto del Consiglio n. 871 del 25 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 871 del 25 luglio 2019 - Resoconto
OGGETTO N. 871/XV - Interpellanza: "Interventi per il
ripristino di un tratto della pista ciclabile tra i Comuni di
Chambave e Pontey".
Président -
Point 21 à l'ordre du jour. Pour
l'illustration, la parole au collègue Restano.
Restano (GM)
- Con questa interpellanza chiediamo
all'assessore competente, in relazione a un articolo apparso sul
quotidiano
La Stampa
del 2 luglio, quale sia lo stato
dell'arte e del ripristino di un tratto di pista ciclabile. Si
parla del tratto tra Chambave e Pontey, soggetto a una frana
causata, credo, dall'acqua che continua a scorrere dai prati
soprastanti. L'articolo evidenzia che la ciclabile è chiusa dal
mese di ottobre. Siccome non è percorribile durante i mesi
invernali, il problema si è presentato in primavera. Abbiamo fatto
un sopralluogo
in loco
e abbiamo notato che il fenomeno,
alla data di scrittura del 12 luglio, quando abbiamo scritto
l'interpellanza, era ancora esistente e non si era proceduto.
Siamo consapevoli del fatto e della complessità della
situazione, perché la proprietà - mi è stato detto - è consortile,
quindi di privati, e vi è una servitù per il passaggio, quindi non
è neppure di proprietà comunale. La gestione sappiamo che dovrebbe
essere in capo all'Unité des Communes e il tratto della ciclabile è
stato definito di interesse regionale. Quindi è difficilissimo
addivenire a una soluzione, però il problema è esistente e bisogna
fare qualcosa. L'articolo evidenzia la mancanza di fondi da parte
dei comuni e, d'altra parte, chi usufruisce della pista ciclabile è
continuamente esposto ai rischi di dover abbandonare questo
percorso e transitare sulla strada statale, non potendo usufruire
di un investimento importante che è stato fatto.
Noi ci chiediamo, vista la complessità della situazione e i
problemi amministrativi e tecnici, se è intenzione dell'assessorato
intervenire sul tratto di pista in questione, così come chiesto dai
sindaci e, in caso di risposta affermativa, qual è il tipo di
intervento che si intende porre in opera e con quali tempi, perché
adesso siamo d'estate e sarebbe importantissimo nel periodo estivo
e nel periodo immediatamente successivo poter usufruire di questo
tratto di ciclabile, sia per l'utenza valdostana sia per i turisti.
Non avendo grosse competenze tecniche, durante il sopralluogo mi
sono fatto l'idea che si possano fare vari tipi di interventi,
definitivi, temporanei o transitori, come si vogliono definire. La
ringrazio per la risposta.
Président -
Pour la partie restante, la parole au
collègue Vesan.
Vesan (M5S)
- È stato molto generoso il collega Restano
lasciandomi tutto questo tempo. Sarò breve nella definizione degli
interventi che sono già stati realizzati su quel tratto di pista.
In realtà l'Amministrazione regionale è già intervenuta
ripetutamente proprio su quel tratto che è assoggettato alla frana
di Valery, proprio di fianco al viadotto dell'autostrada. Gli
interventi realizzati fino a questo momento sono stati la posa di
reti per fermare la caduta delle pietre in arrivo sulla pista
ciclabile e la creazione di due drenaggi per la raccolta delle
acque immediatamente a ridosso della pista ciclabile, per impedire
lo scorrimento dell'acqua al di sopra della pista stessa.
Probabilmente, per evitare il ripetersi di questo tipo di
incidenti, come ha detto il collega Restano, bisognerebbe riuscire
a intervenire nel tratto immediatamente a monte della frana, dove
esiste un impianto di irrigazione a pioggia che bagna per tutta la
stagione estiva e quindi permette di bagnare non solo oltre il
ciglio della frana, ma proprio sul ciglio della frana stessa,
facendo cadere pietre e creando problemi di infiltrazione nella
parte alta che poi, nel momento in cui finiscono sulla pista, non
riescono a essere risolti dalle infrastrutture già realizzate.
Come ha detto il collega, è un vero peccato che purtroppo, non
riuscendo intervenire su questo tratto, ci troviamo ad avere
un'interruzione che obbliga a fare lunghi giri o su strade comunali
o addirittura sulla strada statale, creando anche del rischio non
solo per la frana, ma anche per il transito delle biciclette.
Président -
Pour la réponse, la parole à l'assesseur
Borrello.
Borrello (SA)
- Avete detto tutto voi, avete fatto
un'analisi giustissima! A parte le battute, come avete bene
illustrato, per quanto riguarda le piste ciclabili la proprietà è
in capo ai Comuni, la gestione alle Unités des Communes e
ovviamente l'Amministrazione regionale, molte volte, dà il primo
finanziamento per la realizzazione. Poi le competenze sono in mano
ai sindaci per ovvi motivi, anche perché conoscono il territorio e
le problematiche specifiche, quindi anche una gestione collegata
alla chiusura o meno di questi percorsi di carattere ciclabile e
turistico.
Emerge subito la difficoltà nella gestione, perché molte volte
le amministrazioni comunali non hanno la possibilità dal punto di
vista economico, a fronte di un impegno iniziale nella
realizzazione dell'opera della Regione, di fare delle opere di
manutenzione. In ogni caso la manutenzione ordinaria è in capo
all'ente gestore o al comune stesso, ma esiste la possibilità di
attingere a una legge regionale, la n. 16 del 2007, per avere dei
finanziamenti qualora vengano richiesti dall'ente gestore. Però,
prima di arrivare a questa definizione della legge n. 16, bisogna
fare una diversificazione. Da una parte c'è la gestione
dell'infrastruttura al fine della fruibilità immediata, dall'altra
parte un problema più ampio che è quello della dinamica di
versante. La dinamica di versante è caratterizzata anche, come
giustamente ha ben anticipato lei, da problematiche legate a una
irrigazione a pioggia monte che comporta una diluizione di questo
tipo di materiale lungo il versante stesso, che va a incrementare i
fenomeni già in essere della frana citata precedentemente.
Puntualmente rispondo. Nel caso specifico l'Unité des Communes
Mont-Cervin ha presentato nel mese di giugno - proprio in virtù del
fatto che è l'ente gestore - una richiesta di contributo, ai sensi
della legge n. 16 del 2007, per il ripristino e la messa in
sicurezza del percorso ciclopedonale - siamo intorno ai 40/50 mila
euro - che è stato coinvolto dal fenomeno franoso evidenziato.
Verificato che sulla base della richiesta formulata le risorse a
bilancio sono disponibili, è intenzione a breve - stiamo facendo
l'istruttoria - portare alla Giunta regionale l'approvazione di una
deliberazione per la concessione dei finanziamenti in tal senso.
Quindi, nell'immediato il problema viene risolto attingendo alle
risorse della legge n. 16, previa richiesta dell'Unité des
Communes. Lei chiede anche le tempistiche. Noi daremo i soldi nel
più breve tempo possibile, a seguito della progettazione dell'Unité
des Communes, e poi sarà compito loro provvedere alla pulizia.
Parallelamente c'è il ragionamento un po' più ampio, che rientra
in quella famosa legge n. 5, dove noi interveniamo sulle dinamiche
di versante e sulle infrastrutture. Ovviamente anche in questo caso
ci sono delle priorità. Prima ci sono le abitazioni, poi le
infrastrutture viarie ad alta percorribilità, le infrastrutture di
servizio e poi ci sono le infrastrutture di carattere turistico. In
questo caso, come ha già citato il collega Vesan, sono già stati
spesi 190 mila euro su questo tipo di versante, per cercare di fare
la valutazione per mitigare il rischio, ma evidentemente non sono
serviti e non sono bastati, perché bisogna fare una valutazione più
ampia, che noi cercheremo di fare insieme al Comune interessato,
per capire come risolvere in maniera definitiva, toccando anche le
problematiche dell'irrigazione. Una volta definito questo,
bisognerà identificare le risorse e la disponibilità all'interno
della legge n. 5, con tutto il problema delle priorità.
Spero di aver spiegato quelle che sono le competenze e a chi
sono in capo. Nell'immediato si può attingere alla legge n. 16 per
risolvere il problema per la fruibilità. C'è un problema più ampio
che non è solo una questione di dinamiche di versante, ma c'è anche
l'utilizzo - è un discorso consortile a monte - dell'acqua di
irrigazione.
Dalle ore 11:58 assume la presidenza il vicepresidente
Distort
.
Distort (Presidente) -
Per la replica, la parola al
collega Restano.
Restano (GM)
- Sarò brevissimo. È stato molto chiaro
sulla situazione, ma purtroppo non ha potuto esserlo sui tempi.
All'utenza interessano essenzialmente i tempi e pedalare in
sicurezza, quindi non dovendo usufruire della strada statale.
Capisco la difficoltà a dare una risposta in tal senso. So che non
è un percorso facile e altrettanto non sarà facile usufruire del
percorso che sto per suggerirle. Probabilmente l'acqua che proviene
dai prati soprastanti può essere portata via - uso un termine
rurale - con delle coppe, con dei tubi: nel breve periodo li si
mette materialmente con poco lavoro e può essere un lavoro fatto
anche dal consorzio. Questo per cercare di agevolare le parti in
causa e ripristinare il tutto nel più breve tempo possibile, perché
l'estate sta finendo e noi siamo sempre qua a dover usufruire della
rotonda pericolosa di Pontey per poter pedalare.
Presidente -
Per il tempo residuo a disposizione per la
replica, la parola al collega Vesan.
Vesan (M5S)
- Non vorrei invadere lo spazio destinato
alla successiva interpellanza del collega Restano ma, al di là
della soluzione immediata del problema della frana, è
importantissima la questione che la rete delle piste ciclabili sul
territorio valdostano è, sì, dichiarata di interesse regionale, ma
resta in capo agli enti locali. Esiste una possibilità di
finanziamento per le infrastrutture sportive prevista dalla legge
regionale, che però prevede solo una compartecipazione dei costi e
a seguito delle progettazioni realizzate da parte di enti locali. A
fronte delle limitate risorse e disponibilità anche di personale
degli enti locali, spesso e volentieri questa disponibilità di
risorse rimane a bilancio, perché l'ente locale non ha i soldi per
fare la metà dell'investimento e nemmeno tante volte le risorse o
le capacità per realizzare la progettazione destinata a risolvere
queste problematiche. Probabilmente la presa in carico non solo
della dichiarazione di interesse, ma dell'intero percorso ciclabile
lungo il fondovalle della Valle d'Aosta da parte
dell'Amministrazione regionale è l'unica strada per garantire
un'infrastruttura di qualità, come ne esistono anche in altre
realtà regionali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK