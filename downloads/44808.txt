Consiglio Regionale della Valle d'Aosta - Oggetto del Consiglio n. 1735 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1735 del 14 luglio 2022 - Resoconto
OGGETTO N. 1735/XVI - Interpellanza: "Stato dell'arte
relativo alla struttura del Palaindoor Marco Acerbi di Aosta e
eventuali alternative per le attività sportive".
Bertin (Presidente) -
Punto n. 46. Per l'illustrazione il
vicepresidente del Consiglio Sammaritani, ne ha facoltà.
Sammaritani (LEGA VDA) -
Parliamo in questa interpellanza
del Palaindoor Marco Acerbi di Aosta, che è stato già oggetto di
altre iniziative in passato, mi pare del collega Baccega, forse
anche più di una. Siccome condivido con lui, oltre che un interesse
sportivo generale, una passione per il tennis, siamo un po'
preoccupati del fatto che non pare che ci siano grandi novità.
Allora, ricordiamo l'esistenza di un tavolo di confronto fra il
Comune di Aosta e l'Amministrazione regionale, che vede coinvolti i
rispettivi assessorati allo sport, per ovviare agli evidenti disagi
per tutte quelle attività sportive, corsi, gare, manifestazioni in
generale prevalentemente rivolte ai giovani, che non dispongono più
di una delle strutture di interesse comunale e regionale
fondamentale per poter svolgere quella promozione allo sport, per
il mantenimento fisico e un'indicazione a stili di vita
corretti.
Ricordato che una corretta ed efficiente programmazione vuole
che l'organizzazione dei corsi sportivi di tutte le discipline, da
svolgersi in concomitanza con l'anno scolastico, avvenga fin
dall'estate; considerato che occorre quindi sapere fin d'ora se la
struttura in questione sarà disponibile per l'avvio della stagione
ai vari corsi e scuole di sport, interpelliamo l'Assessore per
sapere: quale sia lo stato dell'arte relativo alla struttura del
Palaindoor Marco Acerbi di Aosta; se sia intendimento del Governo
regionale entro il prossimo autunno di mettere a disposizione la
struttura, o quantomeno quelle parti di essa che non siano
interessate da interventi strutturali; se siano state individuate
alternative per le varie attività sportive in caso di ulteriore
disponibilità della struttura per la restante parte del corrente
anno e per l'inizio del prossimo.
Presidente -
Per la risposta l'assessore Guichardaz.
Guichardaz Jean-Pierre (FP-PD) -
Grazie collega
Sammaritani, rispondo io trattandosi di materia che abbiamo visto e
trattato insieme, ma che riguarda soprattutto, oltre che la
questione strutturale, anche la questione sportiva. Come lei ha
anticipato nelle sue premesse, siamo in effetti sempre in contatto
con il Comune di Aosta, che è il responsabile della struttura, che
ci aggiorna sulla situazione del Palaindoor con una certa
regolarità, essendo comunque il palazzetto un importante polo per
la pratica dello sport in Aosta capoluogo, ma non solo, essendo un
riferimento degli sportivi anche dei comuni limitrofi.
Lei mi chiede quale sia lo stato dell'arte relativo alla
struttura del Palaindoor Marco Acerbi di Aosta. Come ho già
accennato nel corso di un'interpellanza precedente, il Palaindoor è
di competenza comunale, quindi tutte le attività propedeutiche alla
progettazione e appalto lavori sono gestite direttamente
dall'ufficio tecnico del Comune stesso, quindi quanto andrò a
declinare di seguito sono elementi puntuali che ci sono stati
appunto forniti dagli uffici preposti.
I lavori relativi alla fase zero, propedeutici alla riapertura
della pista di atletica, della palestra di arrampicata e dei tennis
coperti, sono stati consegnati nel mese di maggio e la loro
ultimazione è prevista nella prima metà di agosto. I lavori
procedono, anche se per alcune lavorazioni si sono accumulati dei
ritardi a causa del difficile reperimento dei materiali; si prevede
comunque la fine dei lavori entro la fine di agosto.
Come già anticipato sui precedenti cronoprogrammi,
l'acquisizione di tutte le certificazioni degli impianti e dei
materiali, la redazione delle SCIA e i successivi inoltri al
comando regionale dei Vigili del fuoco, renderà possibile
l'apertura della porzione interessata dei lavori presumibilmente
per il mese di ottobre del 2022.
La domanda n. 2: se sia intendimento del Governo regionale entro
il prossimo autunno di mettere a disposizione la struttura o
quantomeno quelle parti di essa che non sono interessate da
interventi strutturali. Come le ho evidenziato nel rispondere al
punto precedente, la parte della pista di atletica,
dell'arrampicata e dei campi di tennis verranno resi disponibili
durante il prossimo autunno. Aggiungo solo che quanto è stato
riportato relativamente alle opere di carattere più strutturale, fa
riferimento alla fase 1.
Circa la fase 1, per la riapertura completa dell'impianto, è
stata inoltrata ai Vigili del fuoco la domanda di esame e progetto,
corredata dalla richiesta di una deroga dovuta alla presenza
all'ultimo piano di pareti arredo senza le dovute certificazioni.
Attualmente il Comune è in attesa, questo è ciò che ci riferiscono
loro, dell'esito da parte del comando, per il quale non vi è però
una tempistica precisa; non appena si avrà l'esito, il progettista
già incaricato predisporrà il progetto esecutivo delle opere per
l'adeguamento, per il quale ha a disposizione 75 giorni. Si conta
di procedere alla validazione e approvazione del progetto esclusivo
entro dicembre, per poter indire la gara d'appalto entro
l'anno.
Per completezza faccio cenno anche al contributo che
l'Amministrazione regionale ha previsto per i lavori di
adeguamento, a cui fa riferimento anche l'interpellanza: per Aosta
Palaindoor fase zero sono due finanziamenti da 436 mila euro e da
150 mila euro. Per Aosta Palaindoor fase 1, che è quella che
dovrebbe realizzarsi al secondo punto, 640 mila euro più 320 mila
euro. Per Aosta Tesolin, contributo di 750 mila euro e di 375 mila
euro. Questi sono i dati che sono stati forniti e che abbiamo
derivato dagli stanziamenti.
La domanda n. 3: se siano state individuate alternative per le
varie attività sportive in caso di ulteriore indisponibilità della
struttura, per la restante parte del corrente anno e per l'inizio
del prossimo. Devo dire che né il nostro Assessorato né il Comune è
al corrente di associazioni sportive, per cui non è stata
individuata una nuova temporanea collocazione. Ci risulta che tutti
coloro che in qualche modo gravitavano nel Palaindoor siano
ricollocati e in attività. Abbiamo anche fatto un monitoraggio
attraverso i referenti del Comune di Aosta, attraverso il Coni, e
pare che al momento non ci siano richieste in tal senso, quindi
evidentemente le ricollocazioni sono per il momento soddisfacenti.
Qualora dovessero arrivare richieste, mi premurerò di tenerla
comunque informata.
Presidente -
Per la replica il consigliere Sammaritani,
ne ha facoltà.
Sammaritani (LEGA VDA) -
Grazie Assessore. Per un verso
sono abbastanza soddisfatto, nel senso che ci fa piacere che
finalmente si veda almeno un po' di luce, se non tutta, con
riferimento a questa vicenda che ha colpito molte associazioni
sportive e molti praticanti dello sport, in particolare come dicevo
prima nell'esposizione molti giovani.
Devo dire però che da un lato quello che è stato è stato ed è
inutile andare a rivangare, ma credo che forse con un pochino più
di oculatezza si sarebbero potute evitare magari certe chiusure,
quantomeno. Ma ci sono due aspetti che mi preme un po' sottolineare
in replica. Il primo è che bisogna tener conto, da parte
dell'Amministrazione, cosa che forse qualche volta non viene fatto
dai funzionari, dagli uffici amministrativi, del fatto che per chi
esercita certi tipi di attività - io adesso mi riferisco in
particolare, per esempio, al tennis, ma credo che sia più o meno la
stessa cosa per tutti gli sport - è importante la programmazione,
quindi capire e sapere in anticipo di quali strutture avere
disponibilità è fondamentale per organizzare. Perché è chiaro che,
nel momento in cui in estate assolutamente devi organizzare e
completare le iscrizioni, fare delle proposte, proporre ai
potenziali clienti, chiamiamoli così volgarmente, i tuoi corsi, le
tue strutture, devi sapere cosa farai, dove e che disponibilità
hai. È chiaro che, ad esempio, nel tennis se hai due campi a
disposizione, puoi prendere tot iscritti, se ne hai tre di più, se
ne hai quattro ancora di più. Questo sembra banale, ma non lo è. È
chiaro che è importante per queste persone, per chi lavora, per chi
vive con queste cose, perché effettivamente ci sono famiglie intere
che vivono su queste attività e naturalmente anche tante famiglie
invece interessate dal punto di vista dei ragazzi utenti. Questo è
estremamente importante e sarebbe bene che gli uffici
amministrativi, così come relazionano magari a noi su domanda qui
in quest'aula, facessero anche un'operazione magari di maggior
collegamento con queste associazioni al momento in cui queste opere
vanno avanti, per poter dire: guarda che forse se ti devi
organizzare, i campi da tennis saranno disponibili, mentre invece
quell'altra cosa no; questo è fondamentale.
Devo soltanto dissentire un attimo sull'aspetto sviluppato al
punto 3, cioè se sono state individuate strutture alternative. Sì,
le strutture alternative ci sono, spesso però non sono esattamente
quello che sarebbero con il Palaindoor, nel senso che i campi da
tennis di Aosta sono un tot, senza il Palaindoor sono un tot meno
x, quindi è chiaro che lì strutture alternative non ce ne sono, in
realtà. Perché tutte quelle ore che, chi si occupa di questo, dovrà
occupare nella struttura di Piazza Mazzini, chiaramente vengono
tolte agli altri utenti; fra questi siamo compresi io e il
consigliere Baccega, che ogni tanto ci dilettiamo nel tennis.
Questo è il discorso, quindi è chiaro che -in parte è vera la
risposta, ma non per smentirla naturalmente, perché lei stesso
credo che non abbia nulla da eccepire su questo - una mancanza di
disponibilità di certe strutture comunque è un
minus
e
quindi purtroppo questo è così. Speriamo che questo inizio di
notizie positive si sviluppi al meglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK