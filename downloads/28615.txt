Consiglio Regionale della Valle d'Aosta - Oggetto del Consiglio n. 87 del 31 marzo 1969 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 87 del 31 marzo 1969 - Resoconto
OGGETTO N. 87/69 - Scelta ed acquisto delle aree occorrenti
per la costruzione dell'Istituto Psico-Medico-Pedagogico. 
(Interpellanza)
Mappelli (D.C.)
- In esito all'interpellanza del
Consigliere Dolchi riferisco quanto segue: la Giunta regionale, con
provvedimento 2432 del 18.06.1968 ha provveduto alla nomina di una
Commissione consultiva tecnica per lo studio dei problemi relativi
alla costruzione in Valle d'Aosta di un Istituto
psico-medico-pedagogico composta, oltre che dal sottoscritto, dal
Sig. Balestri, dal Sig. Colombo, dal Sig. Civile di Aosta, dal
Sovrintendente regionale ai Monumenti, Antichità e Belle Arti Sig.
Prola, dall'Ing. Capo dell'Assessorato regionale ai Lavori
Pubblici, con Segretario il Sig. Rigollet.
L'Istituto psico-medico-pedagogico è una scuola ospedale intesa
come ambiente di pedopsichiatria, altamente specializzata dove, a
particolari metodi di insegnamento si associano le più moderne
applicazioni della psichiatria infantile e neuro psicopedagogia,
con finalità di recupero di soggetti disadattati e di quelli
subnormali scolastici.
Nel nostro Istituto, previsto per raccogliere circa 170 soggetti
dai 6 ai 14 anni, si avrà un internato di 120 posti e un esternato
di circa 50 posti.
L'esternato si rende necessario in quanto, specie per i
disadattati dimoranti in città e nei comuni viciniori, non si
ritiene indispensabile, ai fini del recupero, un soggiorno notturno
in istituto, sempre che la famiglia dei minori dia le sufficienti
garanzie richieste per il caso.
Gli esterni giungeranno quindi in istituto il mattino mediante
un servizio autotrasportato e con lo stesso mezzo raggiungeranno il
proprio domicilio alla sera. Gli interni sono invece costituiti
dagli altri minori che per la lontananza del domicilio non possono
giovarsi dell'aiuto familiare. L'Istituto medico-pedagogico deve
rispondere principalmente ai seguenti particolari requisiti:
1) Posizione in una zona suburbana, facile accessibilità e con
possibilità, non solo di collegamenti rapidi con il centro
cittadino, ma anche con gli altri comuni della Valle. Ciò è
indispensabile che sia per agevolare le visite dei parenti presso i
minori ivi internati, sia per ridurre al minimo le difficoltà di
trasporto del corpo insegnante del quale solo una parte pernotterà
in Istituto con compiti di sorveglianza. La disposizione
dell'Istituto in zona suburbana, è inoltre indispensabile e
sull'argomento troviamo concordi tutti gli specialisti in questo
senso, anche per motivi di reinserimento del minorato che, già per
sé stesso, tende ad isolarsi; tale isolamento è patologico della
personalità del bambino, non può e non deve quindi essere aggravato
dall'isolamento ambientale.
2) L'ubicazione dell'Istituto deve avvenire, oltre che in
ambiente suburbano, per i motivi di cui sopra ho accennato anche in
zona esente di pericoli naturali: fossi, terreni, strade percorse
da autoveicoli, ecc. con possibilità di prati verdi naturali, per
giochi di gruppo od esercitazioni collettive all'aperto;
3) L'orientamento dell'Istituto dovrà assecondare l'insolazione
nella zona di Aosta e di quelle viciniore, pertanto disposti lungo
il maggior asse, in direzione levante ponente.
4) La disponibilità di un'area vasta di superficie 20-25.000 mq
destinata ad ospitare un immobile con adiacenti zone di giochi per
minori, scuole all'aperto nei mesi estivi, autunnali ecc.;
5) Disponibilità di acqua potabile, facilità di scarico delle
acque nere e facilità di adduzione dell'energia elettrica.
Elencati così i requisiti fondamentali che devono essere propri
del futuro Istituto medico-pedagogico, la Commissione tecnica di
cui sopra ha preso in esame ed ha effettuato sopralluoghi sui vari
terreni disponibili in Aosta e nella sua cintura che va da St.
Christophe a Sarre e precisamente: la zona di Léméryaz in Comune di
St. Christophe, vi è una superficie complessiva di 25.000 metri
circa. I terreni sono ubicati nella zona pre-collinare sud-ovest
dalla frazione di Léméryaz, delimitata a nord dalla strada vicinale
Pallein-Léméryaz, ad est dalla strada comunale La Cure-Champapon,
Sorreley e ad ovest dal Vallone Comba di Courteille.
Distano dal centro della città di Aosta di 5 km circa;
l'esposizione è da ritenersi buona, mentre la giacitura è in lieve
pendenza, con parti quasi pianeggianti. Il comprensorio ha forma
abbastanza regolare e non vi sono costruzioni; i terreni sono
coltivati a prato irriguo, vigneto e seminativo.
Benché i terreni o parte di essi si prestino all'edificazione,
sussiste il grave inconveniente dell'eccessivo frazionamento
parcellare dei terreni. Qui sono diverse diecine, per non dire
centinaia di proprietari e, sotto il profilo medico-pedagogico,
l'isolamento dell'ambiente ospedaliero in zona estranea e da
correnti del traffico e del movimento, tengasi all'uopo presente la
necessità che i minori disadattati ha di partecipare, anche
indirettamente a tale vita di relazione. Esistono inoltre poche
comodità di accesso nella zona, mediante il pubblico servizio,
tenuto anche conto che a St. Christophe non si hanno arresti di
treni e che il Comune è tagliato fuori dalle grandi vie di
comunicazione.
Zona di Senin - sempre in Comune di St. Christophe - vi è una
superficie di circa 35.000 mq. I terreni sono ubicati nella zona
collinare sud-ovest dell'abitato della frazione di Senin; sono
delimitati a nord dal canale irriguo, mi pare Champapon e a
sud-ovest dalla vecchia strada comunale Aosta-Senin, detta di
Busseyaz, e attraversati dalla strada comunale Porossan St.
Christophe, semplici strade campestri. Distano dal centro della
città 4,5 km circa. Gli stessi sono accessibili tramite le suddette
strade campestri, facenti capo alle carrozzabili per Senin,
Porossan e Busseyaz. Hanno buona esposizione e giacitura di lieve
pendenza; i terreni non sono edificati né esistono costruzioni
nelle immediate vicinanze. Sono coltivati a prato irriguo con
alberi sparsi e bosco.
Valgono per la zona di Senin le osservazioni avanzate per la
località Léméryaz e in più occorre tenere conto che trattasi di
prativi esposti facilmente alle correnti aeree fredde provenienti
dalla Valle del Gran S. Bernardo.
Zona di Roppoz di Aosta, in località retrostante la Scuola
Alpina: trattasi di depressione pratica circondata di terrazzamenti
coltivati in parte a vigneti, pur non riscontrandosi difficoltà
tecniche dell'inserimento dell'Istituto nell'ambiente, la
ventilazione della zona, per i mesi da giugno a settembre è da
ritenersi di carattere determinandosi eccessivi rialzi
termico-ambientali. Esistono inoltre quelle difficoltà
d'inserimento ambientale del disadattato, che già sono stati
evidenziati nella zona di St. Christophe; analogo discorso vale per
i mezzi di trasporto.
Zona La Frissonière - sempre nel Comune di St. Christophe.
L'appezzamento disponibile, attraversato da una strada comunale, è
insufficiente come superficie e poco si adatta alla costruzione di
un istituto specializzato. Esistono analoghi inconvenienti
riscontrati nelle altre regioni di St. Christophe già più sopra
evidenziati.
Zona di Sainte Hélène, nel comune di Sarre. I terreni sono
ubicati a sud-ovest del Capoluogo di Sarre e confinano con la
strada statale 26 per una superficie complessiva di circa 25.000
metri. Distano dal centro della città di Aosta 6 km circa.
L'accesso può praticarsi sia dalla strada statale, sia dalla strada
comunale; i terreni sono coltivati a prato irriguo, con piante da
frutta, vigneto, seminativo. I terreni risultano liberi da
costruzione; l'esposizione è da ritenersi ottima. La giacitura è
varia, passando da tratti pianeggianti o quasi, a tratti di lieve
pendenza. Non sussistono difficoltà per l'approvvigionamento idrico
e per l'allacciamento degli altri servizi necessari e cioè per la
luce, telefono ecc.
Per quanto concerne la fognatura, si rileva che la vicinanza
della Dora Baltea è di 120 metri circa e permette la realizzazione
di un agevole scarico.
Tale zona a parere della Commissione è quella che maggiormente
risponde ai requisiti di cui ho detto prima e l'eventuale istituto
potrà sorgere nell'alta parte dell'appezzamento completamente
pianeggiante.
A proposito, giova ancora notare la brevità del percorso per
giungere alla stazione ferroviaria di Sarre, nella zona di Sainte
Hélène. È un particolare questo di non poca importanza, qualora si
pensi alla comodità di un trasporto ferroviario dei familiari e dei
minori, provenienti da tutti i Comuni del fondo Valle, da
Pré-St-Didier a Pont-St-Martin. L'appezzamento è inoltre posto
nell'adiacenza, nella parte bassa, con la superstrada del Monte
Bianco.
La Sovraintendenza regionale ai Monumenti Antichità e Belle
Arti, interpellata dalla Giunta regionale ha così riferito:
"In risposta alla richiesta dell'On. Giunta regionale circa la
destinazione dei terreni siti fra il Castello di proprietà dei
Savoia e la Cascina di Sainte Hélène, in Comune di Sarre, alla
futura costruzione dell'Istituto Medico Pedagogica, questa
Sovraintendenza esprime, per quanto di competenza, il proprio
avviso favorevole, riservandosi nel contempo la possibilità di
proporre alla discussione alcuni parametri edilizi da adottare
nella nuova costruzione, per facilitare il suo inserimento
nell'ambiente naturale esistente.
La Giunta comunale di Sarre, nella sua seduta del 21 dicembre
scorso si è così espressa unanime e "si rallegra per la scelta del
nostro Comune di sede di sì nobile finalità; ricorda che la zona
prescelta è già stata indicata nel piano regolatore comunale, ora
in elaborazione, quale possibile località da destinare ad
attrezzatura ospedaliera o consimile, proprio a causa della sua
caratteristica ambientale di facilissimo accesso, da qualunque
parte provvista da comode strade. Pertanto, oltre a dare il proprio
unanime consenso, plaude, ecc.".
Da parte dei proprietari dei terreni di cui sopra sono pervenute
alla Regione varie offerte che la Giunta reginale sta esaminando
dopo aver predisposto per la redazione di perizie da parte di
tecnici qualificati.
Avendo ultimamente il Consiglio regionale approvato il bilancio
regionale nel quale, tra l'altro, è previsto un apposito
stanziamento per l'acquisto di terreni necessari all'Istituto
psico-medico-pedagogico, assicuro il Consiglio che le relative
offerte verranno quanto prima portate all'esame del Consiglio
stesso dopo di che, se ritenuta conveniente, si provvede a fare il
relativo acquisto.
Montesano (P.S.U.)
- ... è un'interpellanza, quindi mi
dispiace ... no, perché se io faccio eccezione per Lei, poi Lei mi
riprende quando io faccio eccezioni per gli altri...
(si sente
Caveri in lontananza)
... no, è il Consigliere Dolchi che deve
... poi glielo dice in separata sede ...
Dolchi (P.C.I.)
- ... l'ubicazione dei terreni di Sarre,
su cui si è pronunciata la Giunta comunale di Sarre, sono a monte
della strada della statale ... a monte dalla parte del
Castello.
Mappelli (D.C.)
- Mi pare, credevo che fosse stato
abbastanza chiaro quando la relazione, appunto, praticamente tra il
Castello e il fabbricato di Sainte Hélène, lì c'è un piano...
(si sente la voce di Caveri)
...ad ogni buon conto, può
darsi che noi abbiamo sbagliato il nome, non credo, noi lì ci
riferiamo a Sainte Hélène, quel gruppo di case ... è la cascina del
Sig. Bal Germano.
Dolchi (P.C.I.)
- Sinceramente non pensavo che la mia
interpellanza avrebbe portato ad una così lunga e dettagliata
illustrazione, non solo sulle scelte d'area per l'ubicazione
dell'Istituto psico-medico-pedagogico, ma anche, come ha fatto
l'Assessore Mappelli, sulle sue caratteristiche, sui suoi obiettivi
e addirittura sulla entità dei posti, sia di internato che di
esternato. Non voglio, non ho la presunzione di diventare tecnico
in materia, ringrazio di questi dati e siccome mi sembra che la
relazione fatta dell'Assessore Mappelli sia scritta, se gentilmente
volesse fornirmene una copia, mi servirebbe per soffermare la mia
attenzione sulle cose che sono state dette, che d'altra parte sono
anche ovvie. Un complesso di questo tipo è chiaro che debba essere
soleggiato, che debba avere quelle caratteristiche di rapidi
collegamenti, che debba avere l'acqua potabile e la possibilità di
scarichi.
Quello che, come Amministratore, però mi interessa
particolarmente, era l'oggetto specifico dell'interpellanza a cui
forse l'Assessore Mappelli non ha risposto con altrettanta
precisione come invece ha fatto per elencarci le caratteristiche
che dovrebbero avere i terreni e le funzioni che dovrebbe svolgere
l'Istituto psico-medico-pedagogico, dicevo, l'oggetto della mia
interpellanza era soprattutto quello di richiedere un intervento
affinché il problema della scelta delle aree, con tutte quelle
caratteristiche che io non discuto, certamente, che deve avere una
area chiamata ad assolvere una funzione così importante, che questa
scelta di area avvenga. La somma stanziata in bilancio è già stata
ricordata in occasione della discussione del bilancio, però,
praticamente, anche se ci sono state elencate una serie di aree
risulta ancora che, da parte della Giunta non esiste un
orientamento.
Ora, la mia preoccupazione è che lo stanziamento previsto con le
agevolazioni statali doveva avere, per la sia concretizzazione una
rapida contropartita da parte della Regione autonoma affinché
questo finanziamento non andasse perduto, e questa è soprattutto la
mia preoccupazione, legata al fatto che se ci si perde ulteriore
tempo si comincerà sempre più in là nel tempo la costruzione e
ancora più in là nel tempo, andrà a manifestarsi il beneficio che
un Istituto di questo tipo può esserci per i giovani subnormali e
disadattati della Valle d'Aosta.
Quindi, mi sembra che anche la lunga risposta dell'Assessore
Mappelli, che è ottimista in questa materia, ma il cui ottimismo
già il Consiglio ha avuto occasione di sentire in altre riunioni
nei mesi scorsi, ebbene, che questa conclusione avvenga al più
presto possibile ed anche sia suffragata da quel parere che non è
tecnico, ma può essere finanziario, che la Commissione Generale
Affari e Finanze dovrebbe, secondo me, formulare in materia di
scelte ed acquisto di aree, in quanto in altre occasioni già si è
pronunciata e che ritengo potrebbe opportunamente anche in questa
occasione esprimere il suo parere.
Quindi, se non può esserci soddisfazione da parte
dell'interpellante c'è comunque l'invito all'Assessore affinché da
questa elencazione di compiti e da questa elencazione di terreni si
passi a delle proposte concrete che addivenga ad interessare la
Commissione Finanze per l'impegno finanziario e finalmente si
arrivi in Consiglio, anche con quelle proposte relative alla
progettazione che porteranno via altri numerosi mesi, affinché
quest'opera che l'Assessore stesso ha definito importante e
necessaria possa concretizzarsi al più presto nell'interesse della
Valle d'Aosta.
Mappelli (D.C.)
- Desidero approfittare, così, per
mettere un po' il Consiglio a conoscenza di alcune cosette che,
malgrado tutti gli sforzi e la collaborazione da parte di tutti,
stanno ormai arrivando in porto.
Come voi sapete, ad esempio, per quanto concerne l'Istituto
Geriatrico - lo so che non fa parte dell'interpellanza ma mi
permetto comunque di informare il Consiglio in questo senso - la
prima volta il coordinamento ebbe a bocciare questa nostra
delibera, nel senso che non era prevedibile da parte del Ministero
dei Lavori Pubblici il finanziamento; la seconda, noi abbiamo
riportato questa proposta e il coordinamento, nella lettera di
approvazione ebbe a sottolineare il fatto che, comunque, il
Ministero non avrebbe potuto.
Vi dirò che questa settimana lo stralcio dei primi 200 milioni
che erano previsti l'anno scorso da parte del Ministero, lo
stralcio del progetto, dunque, per quanto riguarda quell'Istituto
Geriatrico, dovrebbe andare in appalto e la cosa ... nel contempo
potremmo così perfezionare, anche venire incontro col Ministro
Ripamonti, in seguito già alle lettere fatte dal Sig.
Presidente.
Germano (P.C.I.)
- ... tutto l'Istituto Geriatrico, non
...
Mappelli (D.C.)
- Non c'è la copertura.
Montesano (P.S.U.)
- ... non è l'oggetto ...
Mappelli (D.C.)
- Potrebbe venire fuori lo stesso ...
Germano (P.C.I.)
- Così non facciamo un'altra
interpellanza...
Mappelli (D.C.)
- Esatto, allora tanto vale ... poi ho
già chiesto scusa al Sig. Presidente ... approfitterei appunto, di
nuovo con Ripamonti per la copertura degli altri 400, perché è pur
vero che ci sono i primi 600, però 200 sono già disponibili, mentre
i 400 dei 600 del 1968, dobbiamo ancora perfezionare la questione
in sede ministeriale e nel contempo richiederei, anche in seguito
alla richiesta fatta dal Presidente, degli altri 400. Ma questa è
una questione amministrativa che non ritarda per niente i
lavori.
È vero che il Rag. Dolchi quando dice, ci vorrà del tempo per
arrivare alla costruzione anche di questo Istituto Pedagogico, sì,
però, io ritengo che se anche abbiamo perso qualche mese, dobbiamo
essere sinceri, forse anche un anno, ne valeva la pena perché noi
non possiamo, non dobbiamo, nel modo più categorico, cedere a delle
posizioni che potessero venire meno a quelle che sono le funzioni
precise di queste costruzioni e per arrivare all'ideale, cioè al
massimo sforzo nella ricerca dell'ottimo nelle costruzioni di
questi tipi di Ospedale, orbene, conviene e bisogna che, così,
dedichiamo qualche tempo affinché possiamo, dobbiamo, appaltarli
questi tipi di progetti e solo così noi avremo il meglio, perché
diversamente è pur vero che noi potremo guadagnare qualche tempo,
però è altrettanto vero che se non sarebbe poi l'ideale, avremmo
poi sprecato delle enormi somme. Però rimane comunque valido il
discorso, mi pare di fondo, del ragioniere Dolchi quando mi dice:
"invito a fare delle proposte concrete per la questione delle aree"
e forse non sono stato abbastanza chiaro quando ho detto, sono
certo che adesso che è stato approvato il bilancio, la Giunta, dato
che le proposte ne abbiamo tre, che sono tre i proprietari di
quella zona, le perizie le abbiamo fatte, dunque sarà certamente
oggetto di trattativa quanto prima per l'acquisto dell'area.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK