Consiglio Regionale della Valle d'Aosta - Oggetto del Consiglio n. 2609 del 4 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2609 del 4 aprile 2007 - Resoconto
OGGETTO N. 2609/XII - Conseguenze per le imprese della
liquidazione della Società Centro Sviluppo S.p.a.
(Interpellanza)
Interpellanza
Vista la DGR n. 524 del 2 marzo 2007 recante "Autorizzazione
a Vallée d'Aoste Structure s.r.l. all'insediamento temporaneo della
società Attiva S.r.l. in un lotto dell'immobile denominato
Pépinière d'Entreprises situato nel comune di Aosta";
Vista la DGR n° 3770 con la quale si risolve la convenzione
in essere con la "Centro Sviluppo S.p.a." per quanto concerne il
progetto "Aiuto alla consulenza", affidandone nel contempo la
prosecuzione a Finaosta S.p.a.;
Considerato che la Centro Sviluppo S.p.a. è stata posta in
liquidazione il 18 luglio 2006;
Considerato che la stessa società ha tenuto l'incarico di
gestire sia la struttura ricettiva denominata
Pépinière
d'Entreprises e localizzata a Pont-Saint-Martin, sin dall'anno
1997, sia quella localizzata nell'area Cogne di Aosta, dall'anno
2004;
Atteso che, nella gestione della
Pépinière di Aosta,
alla società "Centro Sviluppo S.p.a." si è sostituita la società
Vallée d'Aoste
Structure S.r.l., proprietaria dell'edificio
stesso;
il sottoscritto Consigliere regionale
Interpella
l'Assessore competente per conoscere:
1) per quali motivi è stata posta in liquidazione la società
"Centro Sviluppo S.p.a.";
2) in quali prospettive si muove la società Attiva S.p.a.,
che ha assorbito una parte del personale della "Centro Sviluppo
S.p.a.", occupa una parte dei locali già utilizzati da quest'ultima
ed ha per oggetto finalità analoghe ad essa;
3) quali imprese sono attualmente locate nelle strutture
immobiliari denominate Pépinière d'Entreprises in Pont-Saint-Martin
e Aosta;
4) quali obiettivi di sviluppo si ritiene di aver conseguito
a attraverso la gestione di questa cosiddetta "struttura in house"
attualmente in liquidazione.
F.to: Bortot
Presidente
- La parola al Consigliere Bortot.
Bortot (Arc-VA)
- L'interpellanza è molto breve, anche se
si colloca in un contesto che ci ha occupato buona parte della
mattinata: riguarda le iniziative in merito all'attività
imprenditoriale nella nostra Regione, di conseguenza i livelli
occupazionali, le aziende in crisi. Questa società era stata
costituita per fare la consulenza per una serie di attività, da
volano, da consulenza, da promotrice. In realtà, non si è mai
capito se si è voluto non far funzionare, perché parlo di 10-12
anni fa quando è nata, l'intenzione era quella di creare una
struttura di supporto alle aziende, poi per vicende politiche si è
preferito collocarla in una specie di limbo e non farla funzionare
più di tanto. È stata messa in liquidazione e nel frattempo si crea
con la deliberazione n. 524 una società denominata "Attiva S.r.l.",
che si colloca in sostituzione all'interno della "Pépinière". Con
l'interpellanza si vorrebbe capire per quale motivo si è liquidata
la "Centro Sviluppo" e si è voluto far nascere tale società e
soprattutto che ruolo avrà quest'ultima.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Credo che questo tema sia stato già
affrontato a varie riprese, ma poco male. Prima avevamo delle
interpellanze o interrogazioni che ci venivano fatte per capire e
approfondire l'attività di "Centro Sviluppo", diversi interventi
furono fatti nel passato per criticare tale attività, per dire che
faceva un'attività inutile, in concorrenza con i privati o che si
sovrapponeva ad attività degli stessi associati. Mi ricordo in
questa sala addirittura fu fortemente criticato il fatto che
"Centro Sviluppo" partecipò ad un appalto in concorrenza con le
imprese valdostane. Adesso abbiamo la cosa contraria: si chiede
perché abbiamo liquidato "Centro Sviluppo". "Centro Sviluppo" era,
e lo è ancora, una società che aveva sì come capitale prevalente
quello di "Finaosta", ma era anche una società dove partecipavano
tutti i rappresentanti delle varie associazioni: l'Associazione
industriali, dei commercianti, degli artigiani e, rispetto a
questo, bisogna prendere atto, dopo un certo numero di anni, degli
sforzi fatti.
Consigliere Bortot, non sono d'accordo sul fatto di una scelta
politica, ma politica perché? Perché ogni volta si semplifica
dicendo che è una volontà politica? Bisogna prendere atto che
quella società ha cambiato tante volte l'obiettivo, cercando una
sua definizione e in questo "bouquet" di attività ha cercato di
fare consulenza a livello europeo, di occuparsi di innovazione, di
insediamenti, di appalti, di qualità, un'attività che nel cercare
una sua definizione ha portato, da un lato, alla valorizzazione di
alcune professionalità, ma nel frattempo ha creato doppioni nella
stessa amministrazione. Mi ricordo delle discussioni fatte
all'interno del Governo regionale su "Centro Sviluppo" che faceva
delle attività in ambito agricolo e che non erano conosciute
dall'Assessorato dell'agricoltura, che si occupava di appalti e
l'Assessorato dei lavori pubblici non lo sapeva. Rispetto a questo,
quindi abbiamo solo fatto una considerazione che era rivolta non a
penalizzare le professionalità presenti, ma ad evitare delle
duplicazioni dal punto di vista degli organi. La liquidazione
quindi non è stata fatta contro qualcuno: è stata una liquidazione
che aveva come obiettivo quello di prendere quelle attività e
quelle professionalità che "Centro Sviluppo" aveva sviluppato
correttamente per ricollocarle in un ambito più adeguato e corretto
e soprattutto con una "governance" più armonica. Rispetto a questo,
l'attività di "Centro Sviluppo" è stata improntata ad individuare
tali attività con una certa armonia e trovare delle collocazioni:
siano esse delle collocazioni in INVA, siano essere collocazioni in
"VDA Structure", quindi, se posso dire, niente di quello che era
positivo è andato perso.
Lei poi nell'ambito dell'interpellanza pone la sua attenzione su
"Attiva S.p.a.". "Attiva" è una società che è totalmente costituita
dalla "Chambre", quindi devo dire che non conosco nel dettaglio, né
abbiamo ruolo per conoscere nel dettaglio il ruolo svolto dalla
"Attiva", poi è un dettaglio... non è una s.p.a. o una s.r.l....
però poco conta, quello che conta è che è una società con un socio
unico: la Camera di commercio. Le posso dire però che parte
dell'attività che faceva "Centro Sviluppo", che erano più
propriamente attività che venivano attratte nella sfera di
competenza della Camera di commercio, sta continuando e, per quello
che so io, le faccio 2 esempi a titolo di esemplificazione: sono i
servizi comunitari per le imprese dell'"Eurosportello" e quelli
della "Innovation center". La società "Attiva" quindi è una società
"in house" che svolge attività sotto il controllo della Camera di
commercio, che ha degli organi, che ha il suo Consiglio, il suo
direttivo, i suoi sindaci e che ritengo utilizzerà al meglio tutte
quelle professionalità che nel tempo sono state valorizzate.
Nell'interpellanza si chiedono anche dei dati che io ho e che
posso fornire per quanto riguarda l'insediamento nella "Pépinière"
di Pont-Saint-Martin o in quella di Aosta: sono 12 le aziende ad
Aosta e sono 6 le aziende a Pont-Saint-Martin. Rispetto a questo,
le potrei leggere l'elenco... credo sia la cosa... i totali dei
metri quadri allocati sono 2.356, quindi abbiamo delle aree
importanti e abbiamo uno spazio occupato da 18 aziende. Il fatto
che "Attiva" occupi quello spazio è, da un lato, una conseguenza
del fatto che è stata acquistata parte dell'azienda che costituiva
un'attività della "Centro Sviluppo" e in parte perché la Camera di
commercio deve avere ancora una sua definizione per quanto attiene
la sede, perché, nel momento in cui la Camera di commercio dovesse
avere una sua sede con degli spazi adeguati, essendo questa una
società "in house", verrà attratta nel complesso immobiliare che
ospiterà la "Chambre".
Presidente
- La parola al Consigliere Bortot.
Bortot (Arc-VA)
- "Centro Sviluppo" era nata per fare
consulenza europea, perché in quel momento andavano in porto le
direttive europee per quanto riguarda gli appalti soprattutto nei
lavori pubblici, aveva un ruolo di consulenza in quella direzione.
Adesso lei mi dice che la società creata dalla "Chambre" svolge la
stessa attività di consulenza, lei l'ha chiamata "Eurosportello",
ma, Assessore, il motivo per cui ho chiesto della liquidazione
della società "Centro Sviluppo" era legato al fatto che, secondo
noi, "Centro Sviluppo" non svolgeva o non aveva un ruolo ed era
anche giusto metterla in liquidazione. Se poi la "Chambre", che è
pagata dalla collettività valdostana, dal Consiglio, sono soldi
dell'Amministrazione regionale di fatto, crea un'altra azienda per
fare la stessa attività, lei, Assessore c'entrerà anche poco, ma mi
sembra che la confusione "sotto il cielo" sia grande! È vero che
dalla confusione può nascere la chiarezza, ma vorrei capire in
questa confusione quando arriviamo a toccare il fondo, perché si
creano situazioni di scatole cinesi dentro altre scatole cinesi e
non si capisce fin dove si va a finire, il modo con cui vengono
fatte le assunzioni all'interno di queste aziende...
La "Chambre" cosa l'abbiamo creata a fare? Già per me non era da
fare, ma è un'opinione personale. Adesso non abbiamo più
l'Assessorato che svolge quel tipo di attività, la svolge la
"Chambre"; vedo che la "Chambre", dal punto di vista della
visibilità, non si fa mancare niente: convegni, riunioni,
iniziative di tutti i colori, ma alla fine da quando è stata
istituita mi sembra che incida poco nelle attività delle nostre
imprese... proprio legato a quelle situazioni di crisi che abbiamo
discusso stamani... dalla "Tecdis" in avanti non se ne viene fuori,
non si capiscono gli indirizzi, sembra che tutto sia dovuto al
mercato se arriva un imprenditore o non arriva, ci mettiamo a
litigare perché Mastella fa un insediamento nel napoletano,
piuttosto che da noi. Mi sembra che manchi una strategia e non
capisco se le strategie sul comparto produttivo se le deve dare la
"Chambre" o se le devono dare il Governo e il Consiglio regionale.
Creiamo questa ulteriore società, abbiamo creato la "VDA Structure"
per gestire i beni immobiliari della Regione, creiamo tutto quello
che vogliamo, ma vediamo di darci delle strategie per fare degli
investimenti per creare formazione, occupazione e venire fuori da
questo tipo di crisi, dove la mano destra non sa quello che fa la
sinistra, ognuno "va alla carlona": uno telefona a destra l'altro a
sinistra, uno contatta Tizio e l'altro contatta Caio, però, di
fatto, non vi è una visione di insieme sulla crisi industriale che
attraversa la nostra Regione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK