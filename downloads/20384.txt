Consiglio Regionale della Valle d'Aosta - Oggetto del Consiglio n. 394 del 11 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 394 del 11 febbraio 2004 - Resoconto
OGGETTO N. 394/XII - Esenzioni dal pagamento di ticket per
particolari prestazioni presso il Pronto soccorso dell'Ospedale.
(Interrogazione)
Interrogazione
Preso atto della Delibera di Giunta n. 5105 del 30 dicembre
2003 avente per oggetto l'approvazione del tariffario regionale,
valido a decorrere dal 1° gennaio 2004, per le prestazioni
specialistiche ambulatoriali ivi compresa la diagnostica
strumentale e di laboratorio;
Tenuto conto che dal contenuto della delibera si evince che
tutte le prestazioni di Pronto Soccorso, classificate con il codice
bianco, saranno soggette a pagamento di un ticket, indistintamente
dal fatto che i pazienti siano o meno esenti dal ticket;
Sottolineato che le disposizioni precedenti, ora annullate,
assoggettavano il pagamento del ticket all'incongruità dell'accesso
al servizio di Pronto Soccorso;
Sottolineato inoltre che il codice bianco non identifica
l'incongruità dell'accesso al servizio di Pronto Soccorso bensì il
livello di gravità e quindi di priorità di visita;
Evidenziato che all'interno degli interventi classificati col
codice bianco esistono prestazioni non erogabili se non presso il
Pronto Soccorso;
i sottoscritti Consiglieri regionali
Interrogano
l'Assessore competente per sapere:
1. se ritiene opportuno, alla luce di quanto esposto in
premessa, modificare tale delibera, ripristinando le disposizioni
precedenti che assoggettavano a pagamento solamente l'incongruità
dell'accesso al Pronto Soccorso;
2. in caso di risposta negativa al punto precedente, se non
ritiene almeno opportuno rendere gratuite le prestazioni di Pronto
Soccorso, classificate col codice bianco, per le persone esentate
dal ticket.
F.to: Lanièce - Salzone
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Sono abbastanza deluso e dispiaciuto per la linea
che è stata tenuta nella discussione di questo argomento, perché è
chiaro che ripensare all'organizzazione della sanità non è un
lavoro facile, ma questo si può fare con una discussione, un
mettere sul tavolo gli argomenti.
La modalità utilizzata, Consigliere Lanièce, mi sembra
estremamente scorretta, perché lei presenta una mozione in
Consiglio per discuterne; poi, invece, se ne discute una settimana
prima sui giornali in modo confuso: mi sembra una pratica non
corretta, che non dà al Consiglio la giusta importanza, mi sembra
sia una pratica che - io sono da poco qui - vedo che utilizza solo
lei! Sulla questione della psichiatria è lo stesso, lei fa delle
mozioni, però, la settimana precedente alla riunione consiliare,
già tutti i giornali ne parlano!
Questo è un argomento difficile e complesso e forse qualcosa le
è sfuggito, è possibile, può essere sfuggito anche a me. Bisogna
comunque stare attenti a divulgare notizie che creano confusione
alla gente, oppure uno se ne assume la responsabilità completa!
Bisogna stare attenti a chi vi fornisce le indicazioni e le
notizie, perché qualche volta chi vi fornisce queste notizie non è
obiettivo, per vari motivi, che lei sa meglio di me. La discussione
fatta in questa settimana è una discussione politica, che non aiuta
minimamente la gente a risolvere i problemi della propria
salute.
Ringrazio i colleghi della "Stella Alpina" che non hanno firmato
questa mozione e me lo sono venuti a dire, infatti mi sembra che
sia l'unica mozione presentata dalla "Stella Alpina" che presenta 2
sole firme!
Andiamo a vedere la nostra deliberazione del 30 dicembre: non
diceva assolutamente niente di diverso da quanto era già in vigore
dal 1994 e, se siamo un poco obiettivi, ma lo sono stati i
giornalisti, lo è stata la gente, andiamo a verificare queste cose.
La deliberazione del 1994 diceva di stabilire che sono soggette al
pagamento del ticket le prestazioni eseguite in Pronto Soccorso,
quando trattasi di prestazioni che non rivestono il carattere di
urgenza per situazioni clinico-patologiche, la cui definizione
possa essere differita e prestazioni programmate successive al 1°
trattamento. L'articolo successivo di questa deliberazione del 1994
diceva di stabilire che il ticket sulle prestazioni di Pronto
Soccorso debba essere pagato anche dai soggetti esenti. Questa è
una deliberazione del 1994, è una deliberazione che avete condiviso
voi, quando eravate in maggioranza, quando avevate un direttore
sanitario che non ha mai fatto un'obiezione a questa legge in
vigore!
Cosa dice la nostra deliberazione? Ricordo che il titolo della
stessa era il seguente: "Approvazione del tariffario
regionale…"; una deliberazione che
prevedeva modifiche del tariffario regionale, fermo dal 1990 e
comunque non tocca minimamente gli esenti da ticket, perché gli
esenti da ticket non sono per nulla soggetti a modifiche di costi
rispetto a questa nuova deliberazione. Tengo anche a precisare che
la nostra regione, insieme all'Umbria, è l'unica che non applica i
ticket sulla farmaceutica, quindi fare una battaglia sull'esenzione
del ticket è vergognoso, anche perché questa seconda deliberazione
che abbiamo approvato noi dice:
"Ritenuto opportuno confermare
la compartecipazione alla spesa per le prestazioni erogate nel
corso di accessi al Pronto Soccorso, classificati come codici
bianchi, cioè non urgenti…"
, è
stato introdotto il termine "codici bianchi" perché è una
nomenclatura nuova, che nel 1994 non c'era, e siccome per
programmare le liste di attesa definiamo i vari codici, anche qui,
abbiamo messo il codice bianco.
In questa mozione in cui lei dice tante cose - mi permetta -
dice giustamente: "il codice bianco non identifica l'incongruità di
accesso al servizio, bensì il livello di gravità e quindi di
priorità di visita, cioè di urgenza o non urgenza". Dice la stessa
cosa, c'è scritto:
"come codici bianchi, cioè non urgenti"
,
poi dice come diceva la precedente deliberazione, giustamente,
"Ritenuto che il ticket sulle
prestazioni… qualora richieste
impropriamente, debba essere pagato anche dai soggetti esenti"
.
Infatti, al Pronto Soccorso non paga nessuno, il Pronto Soccorso
garantisce prestazioni urgenti a tutti gli utenti, residenti in
Valle, residenti fuori Valle, indipendentemente dal ticket.
L'esenzione del ticket, qui, non c'entra niente! Nel 1994, il
legislatore precedente diceva giustamente: "chi si presenta
incongruamente in Pronto Soccorso, cioè senza una necessità di
urgenza, paga il ticket anche se è urgente", ed è la stessa cosa
che diciamo adesso!
Lei mi chiede: ma chi decide l'incongruità della prestazione? Io
le chiedo e lei, dopo, mi risponda: ma chi decideva prima
l'incongruità della prestazione? Perché anche prima c'era il
problema! Lei crede che un malato si presenta in Pronto Soccorso
con scritto "urgente" o "non urgente"? E, per seconda cosa, mi
dica: chi decide che il codice bianco non è codice bianco? Lei sa
che un codice bianco in 30' può diventare codice rosso? Che un
dolore retrosternale in 30' può trasformarsi in una urgenza e in un
infarto? Lei lo sa che il mal di stomaco, nel giro di mezz'ora, può
diventare un'ulcera perforata? È sempre un problema di congruità
prima e dopo, ma chi la decide la congruità?
Vede, non le hanno dato tutti i documenti giusti, perché se
glieli avessero dati… c'era una
circolare di Sechi, che era un amministratore, il quale diceva, in
modo chiaro - e noi, quando facevamo le notti in Pronto Soccorso,
lo avevamo dietro la testa molto chiaro - che la congruità viene
decisa dal medico di Pronto Soccorso: è sempre stato così e
continua ad essere così. Prima vi era una circolare che andava bene
per il Primario precedente, che va bene anche adesso, che noi
rifaremo, sperando vada bene anche al nuovo Primario che ha
scatenato questo, perché, rispetto a prima, la differenza sta solo
nel fatto che è cambiato il Primario di Pronto Soccorso! Vi prego
di non sentire proprio tutto quello che vi dice e di verificarlo,
perché qui non si sta facendo il discorso "di bambino e di acqua
sporca", è completamente diverso!
Il grande discorso sollevato sull'esenzione del ticket non va a
vedere il problema centrale, se le sta a cuore la salute dei
Valdostani - ed è questo il titolo della risposta - bisogna vedere
la congruità del Pronto Soccorso, perché in nessuna sua frase si
chiede: ma questo Pronto Soccorso cosa deve fare? Deve vedere tutti
i casi incongrui, e questo non per colpa loro, ma per tante
situazioni, o deve dedicarsi all'urgenza? Lei sa che delle persone
arrivano in Pronto Soccorso con patologie importanti e aspettano
delle ore? Lo sa che il medico in Pronto Soccorso ha una grande
priorità, quella di riconoscere la patologia importante? E quando
ha 100 persone che aspettano lì, può essere facilissimo che la
patologia importante non venga considerata! L'alluce che fa male,
il paziente che si presenta perché non vuol fare la coda dal suo
medico - e lì, c'è la colpa anche del suo medico su cui bisogna
intervenire -… nessuno ha mai fatto
pagare i ticket a chi aveva una scheggia nell'occhio o un dito
rotto, però bisogna riportare il Pronto Soccorso a quella che è la
sua "mission". Sa quante prestazioni ha fatto l'anno scorso il
Pronto Soccorso? Quarantamila: di queste, 30.000 erano codici
bianchi, cioè non urgenti; è questo il problema che dobbiamo andare
a vedere, non l'esenzione del ticket, che non c'entra niente con la
prestazione incongrua che viene decisa dal medico di Pronto
Soccorso!
Faremo comunque una circolare; il nuovo Direttore sanitario sta
lavorando molto bene, e faremo una circolare che ricopia
sicuramente la circolare precedente che andava bene al vecchio
Primario, non va più bene al nuovo, la rifaremo in modo molto
preciso, ma l'esenzione del ticket non c'entra assolutamente
niente! Se abbiamo a cuore la salute dei Valdostani, occorre
riportare il Pronto Soccorso alle sue dimensioni.
Infine, nelle sue proposte, mi dice: "in caso di risposta
negativa al punto precedente, se non ritiene almeno opportuno
rendere gratuite le prestazioni classificate col codice bianco, per
le persone esentate dal ticket…"; lei,
in sostanza, mi dice: "il comportamento di alcuni è incongruo, però
se sono esenti dal ticket perché devono pagare un comportamento
incongruo? Se è un atteggiamento scorretto, se uno ha un reddito
basso è giusto che non paghi, anche se quel procedimento è
scorretto". Ma stiamo scherzando? Una multa per un'infrazione
stradale uno la paga in rapporto al reddito o la paga perché ha
fatto un'infrazione? Qui dobbiamo decidere se al Pronto Soccorso
devono andare tutti o se devono andare solo le persone urgenti!
Ringrazio in tutto questo discorso la stampa, che è stata molto
corretta; se non altro, ha cercato di mettere un po' di ordine nel
"battage" di queste settimane e ringrazio anche la gente
valdostana, che incontri per strada e dice: "giusto, il Pronto
Soccorso deve essere la sede dove uno va quando ha una patologia
importante"! Con questo non si vuol dire che per le patologie meno
importanti, i codici bianchi, non si debba fare molto, ma non
bisogna fare confusione! Il dire che non devono pagare gli esenti
da ticket, fare "i paladini dei poveri" è un vestito molto stretto,
che sta stretto a me e a tutti; però, quando lo indossiamo, bisogna
poi tenerlo addosso sempre, non solo in alcune ore del giorno!
Président - La parole au Conseiller Lanièce.
Lanièce (SA) - Sono rimasto un po' sorpreso da questo attacco,
anche perché mi sembra strano che solamente le iniziative del
Consigliere Lanièce vadano sui giornali; mi sembra che diverse
iniziative, di diversi colleghi, vengano riprese dagli organi di
informazione per presentarle. Si parla di "Feletti" e si dice che
verrà presentata una iniziativa, si parla di furti in Valle d'Aosta
e esce fuori un articolo su "La Stampa" la domenica antecedente al
Consiglio e nessuno finora ha sollevato questo problema!
Lei dice tante cose, ma forse fa un poco di confusione. Lei ha
detto che oggi la situazione è identica a quella del 1994: nel
1994, si parlava solo di congruità e incongruità; oggi, nella
deliberazione si parla di "codice bianco", che non c'era nel 1994!
Peccato che questo volantino esplicativo, in cui dietro è scritto
"Regione Valle d'Aosta", quindi pubblicato dalla Regione, porta
l'annotazione:
"codice bianco, il paziente non è in condizioni
di urgenza, sarà visitato, ma dopo che sono stati risolti gli altri
casi. È possibile che in questi casi, finita la visita, venga
richiesto il pagamento"
; come vede, quindi, già allora si
diceva che il codice bianco non era assoggettabile sempre a
pagamento, mentre qui nella delibera è scritto: sempre a
pagamento!
(interruzione dell'Assessore Fosson, fuori microfono)
Nella deliberazione si parla di stabilire che
"l'importo
della quota di partecipazione alla spesa per le prestazioni di
Pronto Soccorso, se relativo ad accessi classificati come codice
bianco…"
- non c'è scritto
"alcuni", perché se vi fosse scritto "alcuni", non avremmo
sollevato il problema -, quindi
"…
se relativo ad accessi classificati come codice bianco è dovuto
anche da parte dei soggetti
esenti…"
, mentre in questo
volantino stampato dalla Regione e dall'USL si dice che il codice
bianco in alcuni casi è assoggettato a pagamento. È qui che sta la
differenza fra il 1994 ed oggi; tutto quello che ha detto lei è
strumentale e mi meraviglio se è vero che qualche componente del
gruppo consiliare della "Stella Alpina" abbia cercato di
giustificarsi con Lei, perché, così facendo, delegittimano
l'iniziativa di un consigliere appartenente allo stesso gruppo
consiliare e ciò non è corretto!
A parte ciò ribadiamo che nel 1994 non vi era il codice bianco,
ora c'è; nel frattempo, è uscito questo volantino in cui si dice
che, in alcuni casi, il codice bianco è a pagamento, e sono
d'accordo, perché il codice bianco è emicrania e abbassamento di
pressione, ma è anche, ad esempio, perdita di sangue dal retto e,
secondo me, non si deve far pagare il ticket a uno che perde sangue
dal retto! Attenzione, non facciamo demagogia! Qui c'è una
situazione diversa: nel 1994 non c'era il codice bianco, adesso
c'è; nel frattempo, è uscito questo volantino esplicativo, prova
tangibile che in alcuni casi il codice bianco non deve essere
assoggettato a pagamento. Qui, nella deliberazione, questo non è
scritto, quindi occorre assolutamente rivedere tale parte.
Président - La parole au Conseiller Salzone.
Salzone (SA) - Assessore, non pensavo che si dovesse arrivare a
questo livello di scontro, ma le assicuro che il problema mi sta
veramente a cuore e non è strumentale! Lei mi potrà poi dire che
sono influenzato dal Primario del Pronto Soccorso, che è un amico e
questo potrà anche essere vero!
Sono andato al Pronto Soccorso per rendermi conto di come
funziona e, siccome questo è un argomento che non posso liquidare
in 30 secondi, annuncio la presentazione di una risoluzione perché
su tale problematica voglio discutere. Vede, sono andato al Pronto
Soccorso e mi sono fatto dare i dati di gennaio, da cui si evince
che sono passate 2.500 persone di codice bianco, 300 circa sono
state ricoverate e le altre hanno tutte pagato. Ho fatto il
raffronto rispetto all'applicazione della deliberazione del 1994
quando pagava circa l'8%, mentre adesso paga
l'88%… qualcosa da mettere a posto
allora ci sarà! Crede che non sia d'accordo con Lei sul fatto che
il Pronto Soccorso non sia da intasare? Ho qualche proposta in
merito.
Annuncio che presenterò una risoluzione perché questo argomento
va assolutamente chiarito, soprattutto sul concetto dei ticket
esenti. Su questo voglio fare la mia battaglia, che non è
strumentale: voler vestire i panni di chi difende i ceti meno
abbienti, non è assolutamente strumentale, e glielo dimostrerò!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK