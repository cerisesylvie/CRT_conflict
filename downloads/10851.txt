Consiglio Regionale della Valle d'Aosta - Oggetto del Consiglio n. 1844 del 14 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1844 del 14 febbraio 1991 - Resoconto
OGGETTO N. 1844/IX - Trasferimento delle squadre decentrate
dell’Enel addette alla manutenzione delle centrali
di Maen e Valtournenche.
(Interrogazione ed
interpellanza)
Presidente: Do lettura dell’interrogazione
presentata dai Consiglieri Chenuil, Mafrica e Bajocco, iscritta al
punto 16 dell’ordine del giorno.
INTERROGAZIONE
Venuti a conoscenza che l’Enel, nei suoi
programmi di ristrutturazione, intende trasferire ai rispettivi
reparti operativi di fondo valle le squadre decentrate attualmente,
operanti presso le centrali di Gressoney e Valtournenche;
Considerato che l’attività svolta da dette
squadre garantisce, oltre ai compiti di manutenzione e vigilanza,
maggiore tempestività degli interventi di ripristino
dell’energia in importanti stazioni turistiche;
Sottolineata l’importanza del mantenimento
dell’occupazione nel settore in zone già colpite
dallo spopolamento montano;
i sottoscritti Consiglieri regionali del gruppo comunista
interrogano
l’Assessore competente per sapere:
1) se sono state assunte iniziative nei confronti
dell’Enel da parte della Giunta regionale, in merito
ai problemi delle squadre decentrate;
2) quali risultati si sono, per ora, ottenuti e quali ulteriori
interventi sono in programma.
Presidente:
Do lettura dell’interpellanza
presentata dal Consigliere Gremmo, iscritta al punto 7
dell’ordine del giorno, che viene discussa
congiuntamente all’interpellanza testé letta.
INTERPELLANZA
Il sottoscritto Consigliere regionale dell’Union
Autonomiste Pensionati
interpella
la Giunta regionale, per conoscere se sono effettivamente
previsti da parte dell’Enel trasferimenti di
personale e, fra questi, lo spostamento del personale manutentivo
delle centrali di Maen e Perrères di Valtournenche, a Châtillon, e,
in caso affermativo, quali misure la Giunta regionale intenda
mettere in atto per chiedere alla suddetta azienda di soprassedere
a tale scelta che comporterebbe un’ulteriore perdita
di posti di lavoro in Valtournenche e danneggerebbe
l’economia dell’intera vallata.
Presidente:
Ha chiesto la parola il Presidente della
Giunta, Bondaz; ne ha facoltà.
Bondaz (DC)
: Questa Presidenza sta seguendo da tempo
l’evoluzione delle problematiche connesse ai
programmi di ristrutturazione dell’Enel
nell’ambito dell’automazione e
dell’adeguamento di alcuni servizi della moderna
tecnologia. Infatti, dopo alcuni incontri informali e dopo un primo
incontro avvenuto il 17 gennaio 1991 con i rappresentanti sindacali
dei lavoratori interessati, che è servito a conoscere meglio i
problemi, questa Presidenza ha convocato allo stesso tavolo i
rappresentanti dell’azienda e dei lavoratori.
Tale incontro è avvenuto il 30 gennaio 1991 ed è stato
sicuramente positivo, perché ha consentito di chiarire gli
intendimenti dell’Enel, che tra
l’altro ha dimostrato alcune disponibilità a
dilazionare nel tempo l’attuazione dei programmi di
trasferimento, assicurando il proprio impegno a mantenere in loco i
lavoratori attualmente in servizio nella Valtournenche e nella
Valle di Gressoney, fino a quando ciò sarà consentito dalla
sicurezza dei lavoratori e dalle esigenze di servizio.
Riteniamo che questa mediazione sia servita a riaprire un tavolo
di trattative tra le parti, che si sono impegnate a nuovi incontri
bilaterali, per meglio definire le ipotesi di lavoro che hanno
trovato attuazione nella citata mediazione.
Presidente:
Ha chiesto la parola il Consigliere Chenuil;
ne ha facoltà.
Chenuil (PCI)
: Poiché pare che il problema si avvii a
soluzione, ringrazio il Presidente della Giunta e mi ritengo
soddisfatto della risposta.
Presidente:
Ha chiesto la parola il Consigliere Gremmo;
ne ha facoltà.
Gremmo (UAP)
: Mi associo alle parole del Consigliere
Chenuil e vorrei far presente che anche il collega Maquignaz si era
attivato nella stessa direzione, ma per ragioni tecniche di
scadenza dei termini della presentazione non ha potuto formalizzare
la sua iniziativa.
Oltre a prendere atto della mediazione, sicuramente encomiabile,
che l’esecutivo regionale ha messo in essere, la mia
preoccupazione politica è più generale, nel senso che bisogna
cercare di impedire che, con colpi di mano o con scelte che non
possiamo controllare di volta in volta, ci sia una pianurizzazione
dell’occupazione, con conseguenti riscontri,
pesantemente negativi, per le nostre vallate.
In questo caso l’Amministrazione ha fatto bene ad
intervenire, ma dovremo controllare tutti insieme che gli impegni
assunti vengano mantenuti.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK