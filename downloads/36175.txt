Consiglio Regionale della Valle d'Aosta - Oggetto del Consiglio n. 439 del 13 febbraio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 439 del 13 febbraio 2014 - Resoconto
OGGETTO N. 439/XIV - Reiezione di risoluzione: "Costituzione
di una commissione consiliare di inchiesta per l'esame
dell'attività svolta dalla Casa da gioco di Saint-Vincent".
Presidente
- Chi intende illustrarla? La parola alla
collega Certan, per l'illustrazione.
Certan (ALPE)
- Grazie Presidente.
Presentiamo questa risoluzione...presento questa risoluzione a
nome di tutti i gruppi di minoranza, perché nel mese di luglio 2013
in qualche modo eravamo già intervenuti in questo senso e avevamo
già chiesto proprio sulla casa da gioco una commissione
d'inchiesta, che poi era stata in qualche modo sospesa e la nostra
richiesta l'avevamo ritirata, perché ci era stato chiesto, in
particolare ricordo dal collega La Torre, di soprassedere a questa
richiesta di commissione d'inchiesta, perché le commissioni
consiliari hanno già questo ruolo e avrebbero potuto espletare
ampiamente proprio questo ruolo e questa funzione e noi un po'
ingenuamente, o troppo in buona fede, o proprio anche perché
semplicemente fiduciosi che in effetti o la IV Commissione, o la II
Commissione che lei presiede potessero in effetti assolvere a
questo momento così delicato avevamo ritirato e avevamo iniziato a
lavorare insieme in commissione tra Consiglieri di maggioranza e
Consiglieri di minoranza proprio per provare a far luce, a far
chiarezza e a capire qualcosa di più di quello che avveniva proprio
nelle società partecipate per quanto riguarda l'assunzione,
ritorniamo sullo stesso problema...non eravamo fuori strada...per
quanto riguarda le consulenze, per quanto riguarda le gare
d'appalto, per quanto riguarda anche tutta l'attività che queste
partecipate, queste società fanno. Beh, oggi decisamente crediamo
che sia importante invece proprio...intanto perché siamo in un
momento ancora più congiunturale ancora più grave ed economicamente
ancora più difficile, perché comunque la nostra casa da gioco,
nonostante tutti gli specchietti delle allodole che sono stati
fatti vedere, proprio la cosa, il contesto e le difficoltà
gestionali, anche da un punto di vista occupazionale, sono ancora
più gravi, proprio perché tutti i dati che abbiamo richiesto in
questi mesi con le informazioni di dati, con l'articolo 116 spesso
non ci sono arrivati e quindi c'è stata una mancanza di trasparenza
nelle procedure, proprio perché il bilancio 2012 era in calo ed era
in perdita, aveva una perdita rilevante e proprio perché il trend,
come abbiamo già ricordato prima, del 2013 non è certo di buon
auspicio...
Considerate tutte, diciamo, queste situazioni che si sono create
e poi preso atto in ultimo anche dell'atteggiamento omissivo e di
chiusura adottato dai vertici della casa da gioco nei confronti
degli organi del Consiglio, non in ultimo quello che è successo e
che è venuto fuori come un coniglio dal cilindro sulle varie
assunzioni in questi giorni, beh, noi riteniamo che sia importante
la costituzione proprio per l'articolo...che viene definito
dall'articolo 21 del Regolamento, che dice che
"il Consiglio può
deliberare la costituzione di commissioni consiliari speciali o
d'inchiesta per l'esame di particolari questioni"
, ecco,
crediamo che la casa da gioco sia davvero una particolare
questione. Capisco che probabilmente le notizie che arrivano da
Roma sono più interessanti che non la costituzione di una
commissione di inchiesta per mettere un po' di ordine nelle varie
partecipate...però chiedo scusa, eh, ho ancora quattro minuti, poi
finisco di disturbare il dibattito in aula... Allora, come gruppi
di minoranza, riteniamo che sia importantissimo, invece, che questa
commissione di inchiesta venga creata e che lavori con grande
celerità e con grande...direi con un lavoro serrato nel mese di
marzo. Chiediamo quindi di stabilire che questa commissione sia
composta da nove Consiglieri, di cui quattro della minoranza, e che
la stessa
"riferisca al Consiglio, in merito all'andamento dei
propri lavori, entro il 15 marzo 2014, e che rimetta al Presidente
del Consiglio
- che non c'è adesso -,
entro il 15 aprile
2014, una relazione conclusiva in cui saranno evidenziate le
risultanze del proprio operato"
. Ecco, riteniamo anche che sia
importante che questa commissione rimanga in funzione, quindi
"di assimilare la commissione consiliare d'inchiesta alle
commissioni permanenti del Consiglio e di investirla del potere di
compiere ogni attività utile al raggiungimento dei compiti
affidatigli, avvalendosi del supporto delle strutture
amministrative del Consiglio regionale..."
e quindi di
utilizzare anche eventualmente la collaborazione di esperti nelle
varie materie.
Chiediamo quindi che oggi venga nominata questa commissione
consiliare d'inchiesta e che la decorrenza sia immediata. Ecco,
ritorniamo su quest'argomento, lo sottolineo ancora una volta,
proprio perché in questi mesi abbiamo cercato, da una parte, di
aver pazienza, dall'altra, di utilizzare comunque un metodo e una
costanza e di non lasciar cadere le cose importanti che in questi
mesi sono state fatte. Ripeto: non so se siamo stati ingenui, non
se eravamo in buona fede, non so se abbiamo sbagliato a fidarci,
però non ce ne sarebbe stato bisogno se le commissioni consiliari
avessero in qualche modo assolto quest'impegno. Purtroppo, neanche
troppo per mancanza dei presidenti delle commissioni, ma forse per
ordini superiori sopraggiunti, la commissione in effetti non è
arrivata a conclusione, quindi oggi chiediamo fortemente questa
nuova commissione speciale di inchiesta.
Président
- On ouvre la discussion générale, est-ce qu'il
y a des requêtes d'intervention? A demandé la parole le collègue
Nogara.
Nogara (UVP)
- Merci Président.
Io, prima di trattare questa risoluzione, vorrei fare alcune
considerazioni sul ruolo dei Consiglieri regionali. Devo dire che
siamo qui da sette, otto mesi circa e sono, diciamo, un po' deluso
da quest'esperienza da Consigliere, ma sono deluso per la funzione
che ha in questa legislatura il Consigliere regionale, perché dico
questo? Dico questo perché cominciando, per esempio, dalle
commissioni, dove tutti abbiamo dato una gran fiducia alle
commissioni su quello che potevano portare avanti, su quello che
potevano fare, ci siamo resi conto che il fatto di consultare una
commissione era proprio solo un fatto consultivo, perché mi sono
reso conto - e anche penso che si siano resi conto anche tanti
della maggioranza - che non si tiene conto molto, o quasi niente,
del lavoro che viene fatto in commissione. Adesso è appena entrato
il collega La Torre, a cui devo riconoscere la capacità...una buona
capacità di gestire la sua commissione e l'impegno che ci ha messo,
ci ha messo anche l'impegno quando si è reso garante, per esempio,
di quello che si doveva fare con CVA, nei rapporti con CVA e
abbiamo visto come è andata a finire la commissione, mi ricordo
benissimo anche la delusione dei Consiglieri di maggioranza, che
volevano anche loro avere quelle informazioni che ci sono state
negate. Da quello che è emerso e appunto in questi giorni dal
Consiglio, da quello che è emerso in questi due giorni di dibattito
abbiamo visto quanto non si sa dalle partecipate, come, per
esempio, il casinò, tutti i 116 che abbiamo fatto, tutte le
richieste che abbiamo fatto non sono state mai accettate e poi
quello che noi avevamo sempre proposto, abbiamo proposto
dall'inizio, volevamo svolgere una funzione propositiva all'interno
del Consiglio, ma ci siamo sempre trovati contro un muro, abbiamo
sempre trovato in tutte le mozioni che abbiamo fatto...la maggior
parte delle volte ci è sempre stato risposto, ci è sempre stato
detto: "sì, effettivamente avete ragione, però noi questa mozione
non ve la possiamo accettare". Noi abbiamo proposto un sacco di
cose, ma ci siamo trovati, come vi ho detto, contro un muro, si
sono sempre fatte tante parole, si è parlato di etica, si è parlato
di trasparenza, si è parlato di correttezza amministrativa e, di
fronte a tutte queste parole, però i fatti non li abbiamo
visti.
Mi riferisco anche alla vicenda dell'Assessore Baccega e,
proprio per situazioni simili, siamo tenuti ad intervenire e come
possiamo intervenire? L'unico modo per intervenire - questa ormai
io la chiamo l'ultima spiaggia - è quello di una commissione
consiliare d'inchiesta, questa è l'ultima cosa a cui possiamo
aggrapparci. L'impressione è che siamo arrivati al massimo di
quanto si può conoscere, di quanto può sapere un Consigliere e
quindi abbiamo assistito ad uno stop di tutte quelle informazioni
dovute, questo stop ci è stato dato da delle lettere come quella
che ci ha fatto pervenire la CVA, delle lettere chiaramente fatte
da un legale, è sempre la solita lettera, la lettera che è arrivata
quando sono stati sistemati i forestali, la lettera del casinò, è
la stessa lettera che ci è arrivata da CVA. Sembra proprio che
siamo arrivati ad un punto, ad un livello dove più in là non si può
andare, dove più in là non si può sapere, perché incominciano a
trincerarsi dietro a dei segreti...sembrano i segreti della NASA,
dei segreti di Stato e, come vi dicevo, l'ultima cosa a cui ci
possiamo aggrappare è una commissione d'inchiesta.
Secondo noi, comunque, è il momento anche di chiudere con il
passato, di non tornare indietro e guardare sempre alle cose che
sono successe e voglio riferirmi anche all'intervento del
Consigliere La Torre, che invitava chi detiene il potere a cambiare
certi metodi. Visto che nulla scalfisce questo modo di gestire il
potere, è indispensabile costituire una commissione consiliare di
inchiesta per l'esame dell'attività svolta dalla casa da gioco in
primis. Riteniamo che sia l'unico strumento per capire finalmente
cosa si cela dietro a questa cortina che si è alzata nei confronti
dell'opposizione. Altre considerazioni non mi vengono, perché, come
vi dicevo all'inizio, c'è una certa delusione, io mi aspettavo,
quando ho iniziato quest'avventura come Consigliere regionale, di
poter incidere in qualche modo in questa legislatura, ma con
l'indifferenza che si nota comunque anche adesso in tutta l'aula,
l'unico sistema - e speriamo che sia l'ultima cosa cui ci
aggrappiamo - sono proprio queste commissioni di inchiesta.
Grazie.
Président -
La parole au collègue La Torre.
La Torre (UV)
- Grazie Presidente.
Intanto ringrazio il collega che mi riconosce qualche merito,
non credo di averne tanti, cerco solo di far lavorare la
commissione. Io su quello che è l'argomento delle commissioni
speciali mi ero già espresso. Oggi ancora non ho cambiato molto
idea rispetto a quello che ho detto nel passato e cioè ritengo che
le commissioni ordinarie, in virtù di quelli che sono dei poteri
che gli sono conferiti da dei regolamenti precisi, abbiano la
facoltà di fare determinati percorsi. Il percorso che voi oggi
citate all'interno di questi elementi non è un percorso, a mio
avviso, che attiene alla costituzione di una commissione speciale,
che ha il suo valore, io ritengo...ed è la battaglia che io sto
facendo è perché le commissioni possano fare il lavoro per cui
hanno un Regolamento che gli dà un mandato e io non rinuncio a
questa battaglia, non cerco vie d'uscita parallele o trasversali,
io chiedo a voi di farlo insieme ed è un altro dei motivi per cui
non sono d'accordo con la costituzione della speciale oggi,
perché...non rispetta neanche l'ordine dei tempi che ci siamo dati,
perché abbiamo...avete chiesto voi un Consiglio straordinario per
dibattere proprio il ruolo, il funzionamento, le competenze, i
doveri e i diritti delle commissioni e io questo l'ho fatto, l'ho
scritto io al Presidente, l'ho firmato e me ne sono assunto la
responsabilità di andare a fondo a quello che è il funzionamento
delle commissioni di tipo ordinario e io non cambio la mia rotta,
perché giustamente voi altri abbiate delle posizioni legittime
anche da sostenere. Ecco perché io sostengo...invece dico che oggi
non sono d'accordo a costituire la commissione speciale su questi
argomenti, perché la commissione ordinaria ha la facoltà di dare
determinate risposte, così come non ho il problema di dire - e
glielo ho detto anche a quelli di CVA - che ho trovato inopportuna
quel tipo di lettera che è stata scritta alla commissione, perché
aveva una serie di osservazioni che uscivano da quella che
era...come dire? la normalità che ci deve essere nella
corrispondenza tra una commissione e una partecipata, perché
entravano in termini di valutazioni politiche che non competono,
così come la CVA rivendica a noi che non abbiamo competenza sulle
scelte strategiche, così la CVA non ha competenza sulle scelte
politiche e questo lo dico con massima tranquillità, glielo ho
detto anche alla CVA e credo che ci sarà anche modo di riaffrontare
la questione con la CVA per riportare - basta leggere poi anche i
verbali della commissione per vedere le cose che ho detto - ad un
dialogo e ad avere le giuste risposte alle giuste domande o i
giusti dinieghi quando questi sono motivati: ecco perché oggi
questa mi sembra un
escamotage
, un modo facile di cercare di
confondere un po' le cose.
Io credo che la commissione che noi abbiamo messo in piedi con
un mandato del Consiglio regionale, che si è preso un incarico di
sentire tutte le partecipate e ha già iniziato a lavorare, abbia
interrotto il suo lavoro e lo abbia interrotto però con estrema
chiarezza, fissando quelli che sono i punti di rottura, il
cortocircuito, ponendo le questioni nel modo giusto all'Ufficio di
Presidenza, al Presidente del Consiglio. Ha già fissato un
dibattito che dovrà chiarire e affrontare in maniera io spero
anche...non dico definitiva, sarebbe troppo, ma di prospettiva,
quello che è il ruolo delle commissioni: ecco perché io
personalmente oggi trovo intempestiva questa richiesta e continuo a
dire che non sono d'accordo con la costituzione di questa
commissione speciale.
Président
- La parole au collègue Laurent Viérin.
Viérin L. (UVP)
- Abbiamo ascoltato con attenzione
l'intervento del Consigliere La Torre e in parte il mio sarà un
intervento...in parte sarà una richiesta di chiarimenti per
intendere fino in fondo quello che lui, in qualità di Presidente
della II Commissione, con il ruolo specifico che questa Commissione
ha a seguito del mandato del Consiglio, oggi propone, perché vede,
collega La Torre, noi abbiamo collegato questa risoluzione alla
risoluzione precedentemente discussa, perché non volevamo
intanto...perché così è non solo nelle nostre intenzioni, ma, da un
punto di vista reale, avere semplicemente su questa vicenda
dell'Assessore Baccega la nostra attenzione focalizzata, perché noi
siamo convinti che questo sia uno dei tanti episodi presunti,
perché noi non abbiamo elementi, non ci è stata data la possibilità
di averli, di episodi che si stanno verificando all'interno delle
società partecipate, quindi noi abbiamo volutamente voluto
focalizzare l'attenzione sul casinò.
Oggi ci riconosce in parte una bontà dell'iniziativa, ma dice:
"no, i tempi non sono corretti", anche perché c'è tutto un
dibattito che sarà svolto sul ruolo delle commissioni, un
dibattito, Presidente Rini, che ha aperto questo Consiglio, che noi
vorremmo fosse un dibattito che rimanesse interno a questo
Consiglio, per capirci, io non so lei a chi si riferisce quando
dice: "stiamo approfondendo la questione dei ruoli delle
commissioni", ma noi vorremmo tutti assieme, i Consiglieri con gli
uffici, discutere del ruolo delle commissioni, quindi se
quest'apertura di credito, collega La Torre, è riferita al fatto
che questa nostra iniziativa può essere accettata, ma solo
dilazionando i tempi, l'approccio alla discussione prende una certa
direzione, se invece lei dice: "no, i tempi sono sbagliati e noi
comunque non accetteremo una commissione ad hoc sul casinò", che
ricordo non è una commissione speciale, questa è una commissione di
inchiesta, collega La Torre, è diverso. Questa è una commissione
d'inchiesta che ha, in base all'articolo 21 del Regolamento
interno, certe funzioni specifiche e noi abbiamo bisogno di questi
strumenti per avere accesso, perché, oggi come oggi, al di là dei
pareri del Presidente Rini, a detta anche delle società stesse che
ci hanno scritto, la commissione di inchiesta rimane l'unico
strumento certo, in attesa delle interpretazioni, che noi abbiamo
per far chiarezza, è questo il punto della discussione oggi, non è
il resto. Oggi il cuore della discussione è: che strumenti abbiamo
noi Consiglieri? Appurato che vogliamo fare chiarezza, perché noi
prendiamo sempre per buona fede gli interventi e ne siamo certi,
sicuramente noi sappiamo che ci sono anche certi eletti che
ricoprono alti ruoli che non hanno né intenzione, né convenienza
che si faccia chiarezza, perché altrimenti già sarebbe stata fatta
attraverso le audizioni che noi abbiamo chiesto.
In conclusione la nostra risoluzione va in una direzione ben
tracciata: quella di riuscire finalmente sul dossier casinò, e
sugli altri dossier arriveremo, ad avere la possibilità di accedere
a tutta la documentazione, agli incarichi che sono stati citati
oggi, ad altri incarichi che sono stati affidati o che stanno per
essere affidati o che forse stanno in qualche modo maturando
all'interno dell'azienda, sulla questione di quante persone operano
all'interno o che sono esterni, che non sono esterni, cioè per
avere contezza, anche per farci un'idea rispetto al famoso piano
aziendale, perché noi oggi abbiamo avallato...e, quando diciamo:
"abbiamo", noi non l'abbiamo fatto, ma questo Consiglio ha avallato
un piano di ridimensionamento del casinò senza avere - perché noi
immaginiamo che neanche i colleghi di maggioranza abbiano contezza
- la situazione reale di quest'azienda. Noi dobbiamo, nella logica
della "casa di vetro" che in tanti discorsi si sente anche in
quest'aula e anche da parte di esponenti di questa maggioranza, in
particolar modo della Stella Alpina...sulle partecipate c'è stata
un'apertura di credito, ma noi l'aspettiamo, la stiamo aspettando
da mesi, ma i risultati non stanno arrivando. È vero allora che
fuori...ogni discussione ha una valenza anche esterna e forse c'è
il gioco delle parti, anche di consenso, per dire: "ma noi sulle
partecipate adesso metteremo delle regole, adesso faremo
chiarezza", ma questo "adesso" si sta protraendo da tanto tempo e
diventa imminente la soluzione di questo problema, ma proprio per
avere gli elementi, noi tutti per avere gli elementi per decidere.
È chiaro che poi l'azienda non si può lamentare se ci sono degli
attacchi nei confronti dell'azienda stessa, perché c'è una chiusura
da parte di questa società nei confronti delle nostre richieste,
quindi, cari colleghi, l'unico strumento in nostro possesso oggi è
la commissione d'inchiesta e di commissione d'inchiesta si tratta.
Noi quindi non capiamo che remora ci sia sull'accettare questo tipo
di indagine, che è un'indagine con delle finalità sicuramente
conoscitive e anche propositive da parte nostra, quindi invitiamo
tutti ad una riflessione, ma invitiamo soprattutto chi si è
dichiarato e si dichiara sensibile a voler risolvere, a voler far
chiarezza e a far luce sul tema delle società partecipate.
Presidente
- La parola al collega Cognetta.
Cognetta (M5S)
- Grazie Presidente.
Di fatto non ho molto da aggiungere rispetto a quanto detto dal
collega Viérin, però un paio di puntualizzazioni rispetto a quanto
ha detto il Presidente della II Commissione, nonché collega La
Torre. Non stiamo cercando nessun
escamotage
, almeno, per
quanto ci riguarda, non ne abbiamo bisogno. Lei giustamente ha
detto che potremmo lavorare tranquillamente come II Commissione,
però mettere il
focus
direttamente sul casinò, alla luce di
quanto è avvenuto in questi due giorni e alla luce anche di ciò che
sta accadendo in questi ultimi mesi nella casa da gioco, ci sembra
una cosa indispensabile, perché poi alla fine noi dobbiamo
esprimere dei giudizi e non solo anche votare e la continua
mancanza di dati e informazioni, come ha detto il collega, non ci
permette di fare con serenità il nostro lavoro. Il lavoro della
commissione è un lavoro molto importante, però è un lavoro lungo,
soprattutto quando poi comprende tutte le società partecipate e
controllate, che sono una cinquantina, quindi non sono gruppo...ma
il collimare di due situazioni: la prima, quella appunto della
situazione della casa da gioco in senso lato e la seconda, che è
venuta fuori in questi giorni...come dire? ci pone nelle condizioni
di un dovere: quello di vedere con chiarezza e con estrema
profondità qual è la situazione, in tempi brevi, e con modalità
diverse, modalità che ci permette questa nostra proposta.
Ripeto: non è un
escamotage
, assolutamente, perché
altrimenti avremmo potuto dire che la volevamo su tutte le società
partecipate, che era un po' quello che abbiamo discusso in altre
situazioni, dove lei giustamente ha detto: "no, facciamolo in II
Commissione" e questo abbiamo fatto, quindi...come dire? vi invito
a riflettere su questo punto: non esiste nessun tipo...come dire?
di passaggio tra i paletti. Noi non siamo abituati a fare passaggi
tra i paletti come magari fa qualcun altro più bravo di noi, noi
vogliamo semplicemente acquisire i dati in fretta, valutare tutta
una serie di situazioni che abbiamo, diciamo così, di cui abbiamo
contezza, di cui vorremmo però verificare con chiarezza prima di
poter esprimere giudizi e successivamente prendere i provvedimenti
giusti per risolvere i problemi. Questo è sostanzialmente tutto ciò
che riguarda questa semplice mozione.
Presidente
- La parola al collega Chatrian.
Chatrian (ALPE) -
Grazie Presidente.
Colleghi di maggioranza, sinceramente a noi non interessa il
parere legale, ci sono sentenze che vanno nella direzione totale
che gli eletti hanno il diritto di avere qualsiasi informazione.
Ciò detto, è una questione puramente politica, oggi ci siamo
soffermati tutto il pomeriggio su un'informazione che non avevamo,
ma che magari i Consiglieri dell'Union Valdôtaine avevano...senza
quell'informazione forse oggi non avremmo dedicato queste ore,
quindi la proposta che vi facciamo e che, a nostro avviso, urge è
di approvare subito in questo momento una commissione di inchiesta
sulla casa da gioco per due motivi: il primo vi ricordate
l'incontro che abbiamo fatto con l'Amministratore Signor Frigerio,
a porte chiuse? A domanda la risposta praticamente è stata data
anche a voi, non solo a noi di opposizione...che non sono fatti
nostri, che non sono fatti di quest'Assemblea, che non sono fatti
dei Consiglieri regionali, ma eventualmente sono fatti solo di
poche persone del Governo regionale, quindi riportiamo l'azione
politica all'interno del Consiglio regionale.
Secondo: dopo che questo Governo regionale e i singoli nominati
dallo stesso Governo regionale non rispondono ai nostri quesiti,
siamo obbligati
obtorto collo
,
collega La Torre, a
presentare quest'iniziativa e va anche nella vostra direzione per
sapere qualcosa di più, per mettere in evidenza gli sprechi, per
mettere in evidenza i raccomandati, per mettere in evidenza i super
benefit o super minimi, mi sembra che si chiamino all'interno della
casa da gioco, che non rientrano neanche nelle promozioni di
livello, ma che rientrano molto bene nel portafoglio di qualche
marchetta che arriva direttamente da Palazzo, non solo dal secondo
piano, ma anche da chi ha scritto nel proprio programma che ci va
trasparenza, meritocrazia e che vuole modificare le regole nelle
società partecipate. Ecco, pensiamo che forse a chi ci ascolta, con
tutto il rispetto dei funzionari e dirigenti che stanno lavorando
sul caso, non interessa tanto il parere legale, forse magari a chi
ci ascolta interessa sapere che finalmente si apre un dossier, si
cerca di fare lo stato dell'arte, di mettere tutte le carte sul
tavolo e che la gente sappia, che i valdostani sappiano come
vengono utilizzati i soldi pubblici, perché di soldi pubblici
stiamo parlando e non stiamo parlando di soldi privati.
Mi sembra che il Regolamento del Consiglio sia molto chiaro
quando parla di diritto di accesso dei Consiglieri, anche se noi
puntualmente abbiamo delle risposte non evase o dal Presidente
della Regione o dall'Assessore, non so se congelato o no, Baccega,
perché la risposta è praticamente: "non sono fatti vostri".
L'articolo 116, comma 1, dà totale possibilità ai Consiglieri, che
"hanno diritto di ottenere dall'Amministrazione regionale...da
tutte le società da essa direttamente o indirettamente partecipate,
le informazioni utili all'espletamento del loro mandato..."
,
ecco, io penso, noi pensiamo, che le informazioni utili sono anche
quelle dettagliate, mi sembra doveroso avere delle informazioni su
contratti di collaborazione, mi sembra normale sapere se ci sono
state delle assunzioni, se ci sono stati degli affidamenti diretti,
mi sembra normale conoscere e sapere come vengono spesi i nostri
soldi. Mi sembra talmente normale che aspetto veramente, aspettiamo
veramente da parte dei Consiglieri di maggioranza una reazione, uno
scatto d'orgoglio per dire: "forse interessa anche a noi", ci
interessa sapere come il Signor Frigerio spende i nostri soldi,
come gestisce questa nostra azienda e, dato che l'andamento
purtroppo è praticamente con un segno negativo davanti, quanto meno
andiamo a verificare quali sono le azioni che stanno mettendo in
campo, come vengono messe in campo e come vengono spesi i nostri
soldi.
Per quanto riguarda invece la giurisprudenza, collega La Torre,
dicevo prima che la questione è tutta politica. A qualcuno di voi
non interessa che queste informazioni circolino ai Consiglieri
regionali, di minoranza e di maggioranza, a qualcuno fa comodo
scaricare magari su poche persone questa responsabilità di
chiusura, a qualcuno fa comodo che magari il capro espiatorio sia
due o tre persone di maggioranza, tutte queste comodità però ormai
non stanno non solo più in piedi, ma penso che ci sia l'obbligo da
parte nostra di scavare all'interno della casa da gioco e di come
vengono spesi soldi pubblici prima, durante e dopo. Cito qualche
sentenza che va nella direzione alternativa rispetto all'intervento
che ha fatto poc'anzi il collega.
"Le società partecipate
-
è una sentenza del TAR -
si ritengono riconducibili alle
categorie degli enti dipendenti
, quindi l'accesso agli atti da
parte nostra è totale, quindi mi sembra non importante, ma
necessario mettere in piedi oggi subito una commissione
d'inchiesta;
"il requisito dell'utilità al mandato è sufficiente
a giustificare l'accesso del Consigliere su qualsiasi cosa"
,
un'altra sentenza del TAR, e il passaggio forse ancora più utile a
questo dibattito, è l'interpretazione sul termine "utile":
"si
chiarisce che da tale aggettivo non può conseguire alcuna
limitazione al diritto di accesso dei Consiglieri su qualsiasi
informazione o documento"
, Consiglio di Stato.
Io quindi chiederei ai colleghi di maggioranza di non spostare
il dibattito su questioni di tipo giuridico o legale, ma
spostiamolo invece sulla volontà di trasparenza, di "casa di vetro"
auspicata sicuramente dalle forze di opposizione, mi sembra invece
che qualche collega di maggioranza abbia anche l'interesse a
conoscere e sapere chi fa le scelte, come vengono fatte queste
scelte e magari, perché no?, come vengono spesi i nostri soldi
pubblici. Ecco, uno scatto d'orgoglio, colleghi, mi sembra che può
aiutare...è uno strumento, uno strumento che ci impegnerà magari
per qualche settimana, ma con un obiettivo chiaro: fare lo stato
dell'arte, capire come vengono spesi i nostri soldi pubblici e,
scusatemi, con un po' di presunzione magari eliminare qualche
spreco, magari eliminare qualche raccomandato e, perché no?, magari
fare qualche bando in più e creare le condizioni di qualche pari
opportunità in più alle aziende, ai privati e anche, perché no?, ai
collaboratori che in questo momento sapete meglio di me e di noi
che hanno tutti un padrino.
Presidente -
La parola al collega La Torre.
La Torre (UV) -
Collega Chatrian, io spero che lei
apprezzi la franchezza con cui le rispondo. Questa risoluzione non
dirime né la questione delle competenze e nemmeno le domande di
chiarezza che lei pone e non le dirime perché le commissioni
ordinarie e le speciali attengono tutte e due al medesimo
Regolamento: una all'articolo 21 e un'altra all'articolo 24. In
base a questo Regolamento su cui si è aperto un dibattito per
capire quali sono le competenze, perché io dovrei risponderle se
lei mi fa una commissione articolo 24 o mi fa una commissione
articolo 21? In base a cosa? Dovrebbero cambiare le mie risposte,
perché lei ha cambiato articolo del medesimo Regolamento? Il vero
problema è capire quali sono i compiti che ci affida questo
Regolamento, perché sennò lei può fare tutte le commissioni che
vuole e, se io avessi deciso di non risponderle, non le rispondo né
se la fa all'articolo 21, né se la fa all'articolo 24, perché il
Regolamento è lo stesso, cosa pensa di ottenere? Vuole fare una
commissione speciale, come diceva Cognetta, per 50 partecipate
regionali? No, quante sono? Quaranta...
(interruzione di un Consigliere, fuori microfono)
...allora mi dice che non ne vuol fare una per CVA, poi non ne
vuol fare un'altra per...
(nuova interruzione di un Consigliere, fuori
microfono)
...poi siccome sono poi anche solo nove Consiglieri e ognuno qui
dentro fa già parte di quattro commissioni, ma forse questo è anche
un modo di intasare i lavori...io mi chiedo se veramente lei cerca
l'obiettivo che sta dicendo, perché poi bisogna anche farle le
cose, non è che si fanno solo sulla carta.
Resta poi il punto fondamentale che atteneva alla franchezza con
cui le rispondo, ma io dovrei risponderle perché? Perché me la fa
con l'articolo 24, la fa con l'articolo 21? Il vero problema non è
che lei mi ha fatto la speciale, è se io devo risponderle o no,
perché se le devo rispondere, rispondo alla commissione ordinaria e
se non le devo rispondere, non le rispondo neanche alla speciale!
Il punto fondamentale quindi è quello di capire quali sono le
competenze, senza arrogarsene troppe e senza togliersene nessuna:
questo è il senso di responsabilità, non è un mattone che noi
vogliamo mettere per soddisfare il nostro ego...che non è lui...non
è quello il mattone, è il mattone di creare un primo principio di
funzionamento, su cui va fatta chiarezza in un dibattito sereno. Su
quello poi, dopo, possiamo fare tutte le commissioni che ritiene
opportune, ma questa non è opportuna, questo è un modo sottile per
cercare di alimentare quello che è un dibattito che è già parecchio
confuso. Grazie.
Président -
La parole au collègue Donzel.
Donzel (PD-SIN.VDA)
- Grazie Presidente.
Cari colleghi, non è assolutamente ridondante quest'argomento,
anzi è di urgente attualità, perché noi ci troviamo in una
situazione abbastanza imbarazzante in Valle d'Aosta, nel senso che
siamo - e ce lo ricordano spesso i colleghi della maggioranza - una
Regione a Statuto speciale, una Regione che ha l'orgoglio della sua
autonomia, ha l'orgoglio di avere le prerogative...qualcuno si
azzarda a dire: "quasi di un piccolo Stato". Io che mi contento di
essere orgoglioso di essere di una Regione autonoma e quindi di non
sentire la mia profonda diversità rispetto alle Regioni normali,
che non hanno il privilegio, il diritto di avere lo Statuto
speciale, mi stupisco ogni volta di più quando mi ritrovo in
Consiglio regionale e mi ritrovo in una condizione non di una
Regione a Statuto speciale democratica, aperta, libera, ma di un
piccolo...come dire? principato, una piccola monarchia in cui dà
fastidio tutto ciò che in Regioni che non hanno le nostre
prerogative statutarie è diventata prassi regolamentare, cioè io vi
invito a scorrere qualche altro Regolamento di altre Regioni e
scoprire che in altre Regioni se un quinto del Consiglio regionale
chiede di istituire una commissione speciale, una commissione di
inchiesta, non c'è bisogno neanche del voto del Consiglio
regionale, l'ha richiesta un quinto del Consiglio regionale perché
non dargliela? Perché impedire che si faccia luce su qualcosa?
Ci sono poi dei regolamenti spassosissimi, in Piemonte le
commissioni speciali addirittura...comma 2:
"le commissioni sono
presiedute da un Consigliere di minoranza"
. Via, andiamo alla
grande, fuori addirittura non hanno neanche la vostra logica, che
"se facciamo una commissione, poi dobbiamo essere noi i più
numerosi, avere la presidenza, perché poi quello che verrà detto lì
lo dobbiamo decidere noi", ma perché pensate che qualcuno voglia
dire qualcosa che non è contenuto nei documenti? Non si tratta mica
di votare delle leggi, dove io capisco che voi esercitate il
diritto di maggioranza. Ecco, in una commissione normale viene
presentato un disegno di legge e ci mancherebbe che la maggioranza
non eserciti il suo diritto di maggioranza, ma state bene attenti
che negli Stati, nelle Regioni, nei luoghi dove vige la libertà,
dove si fa un'indagine spesso si affida all'altro, cioè alla
minoranza condurre e la maggioranza presiede, accompagna perché non
ci siano delle violazioni, delle esagerazioni, ma non c'è neanche
nessun interesse a controllare tutto, a meno che non ci sia un caso
Baccega, ma che ce ne siano due, tre, quattro, cinque e non si
voglia che questo emerga, a meno che ci sia qualcosa...in quella
straordinaria ristrutturazione che è stata fatta ci sia molta
polvere sotto i tappeti e non si voglia che qualcuno vada lì, alzi
il bordino del tappeto e dica: "c'è".
Caro collega La Torre, lo sa che io le riconosco delle abilità
oratorie non indifferenti, no?, e gliele riconosco davvero, quando
lei si appassiona in una battaglia consiliare non lo fa mai per un
capriccio personale, lei ha sempre un fine: il fine - e lei lo
persegue in modo esemplare - è perdere tempo ed è
evidentissimo...
(brusìo in aula)
...ma in questo l'aiuta chi è più bravo di tutti in
quest'attività, in questo momento il principale esperto nella
perdita di tempo è il Presidente del Consiglio regionale, il quale
sembra ignorare completamente il Regolamento, per cui ogni volta
bisogna costituire una commissione di studio di ogni articolo del
Regolamento, prendere degli avvocati, adesso abbiamo mobilitato
l'Ufficio legislativo del Consiglio regionale, che poi si
confronterà con l'Ufficio legislativo della Giunta, per addivenire
ad un consulto che, tenuto conto di pareri di esperti vari e
quant'altro, ci dirà che cosa diavolo siamo venuti a fare qui dal
dopoguerra, dal 1948 ad oggi, cioè che cosa siamo venuti a fare qui
dal dopoguerra ad oggi, perché nessuno sa che cosa fa esattamente,
dobbiamo studiare e approfondire, capire meglio che cosa siamo
venuti a fare qua. Siamo venuti qui a far politica, chiediamo di
vedere dentro alcune carte, dentro alcuni atti, dentro alcuni
documenti, avete qualcosa da nascondere, ce lo dite, noi abbiamo
dato fede, abbiamo prestato fede al collega Presidente della II
Commissione, perché lo ritenevamo persona in grado, e lo è
assolutamente, di guidare quest'analisi dei fatti, eccetera.
Quest'analisi, che è iniziata in modo interessante, adesso è
bloccata, no? Nell'attesa che gli esperti di diritto del Consiglio
regionale, gli esperti di diritto della Giunta regionale si
riuniscano nel gran consulto, che arrivi il gran giurì a dirci se
la sua commissione può lavorare, nel frattempo noi vorremmo fare
ciò che avviene in tutte le altre Regioni non a Statuto speciale,
non dotate del nostro grado di autonomia, di libertà conquistata
nel dopoguerra, cioè di poter esercitare il diritto di inchiesta
facendo un'indagine specifica in una zona dove noi riteniamo che
adesso ci siano delle cose che non vanno.
Chiediamo quindi, alla luce anche di quanto accaduto e alla luce
della rocambolesca risposta del Presidente della Giunta su un
dibattito che ci ha inchiodato qui un pomeriggio, ma la
rocambolesca risposta che dice: "calmi, tranquilli, prendiamo
tempo, vedremo i regolamenti, arriveranno, non arriveranno", ecco
noi, adesso scusate, faccio una battuta, non vorrei apparire troppo
renziano: non abbiamo più tutta questa pazienza di...
(interruzione di alcuni Consiglieri, fuori microfono)
...sapevo che la battuta...non abbiamo più tutta questa
pazienza, ma siccome anche il Presidente della Regione ha espresso
apprezzamenti sui giornali locali per il Segretario, lo chiamo
ancora Segretario, per pochi giorni, perché poi sarà Premier,
allora il Segretario Renzi ha espresso apprezzamento per questo
modo decisionale, noi non possiamo pensare che si loda Renzi sui
giornali e qui si gioca a non fare nulla, a rinviare, a dire:
"vedremo", noi vogliamo vedere subito, siete disposti a vedere
subito, ad andare a vedere le carte come nelle altre misere Regioni
a Statuto ordinario si può fare, e invece qui ostinatamente vi
battete per impedire che un gruppo di persone possa...
Siete spaventati perché siete pochi? Volete ridurre il numero
della commissione speciale, io non ho problemi a dire che per
l'opposizione il PD non ha bisogno di esserci, può mettere...vanno
bene anche i colleghi di altre forze, se avete un problema che non
avete personale, perché diciamocelo anche questo, lei è stato
franco, ha detto: "non abbiamo mica il personale per fare tutte
queste commissioni", è un problema di personale? Ebbene,
modifichiamo il numero, facciamo una commissione di inchiesta di
tre, quattro persone, il PD se ne tira fuori, tanto si fida anche
dei colleghi delle altre forze di opposizione, se è un problema di
numero. Allora non è un problema legato all'oggettività della
questione di inchiesta, c'è il problema del numero..."siamo un po'
pochini per fare tutto questo lavoro", ve lo riconosco, snelliamo
il numero di quelli che andranno a fare l'indagine. Non c'è
problema per noi, non è che vogliamo essere i primi della classe,
però vogliamo essere i primi della classe in Valle d'Aosta come
libertà, come possibilità di fare politica in modo diverso, come
possibilità di indagare sulle cose e avere accesso a tutti gli atti
senza che si vengano inventate tutte queste pastoie che ci stanno
inventando per impedire dei controlli.
Io posso capire che un Amministratore delegato di
un'importantissima azienda come CVA ci dica: "calmi" o del casinò:
"qui c'è una partita molto delicata, segreta, stiamo seguendo un
dossier particolare", ma sull'assunzione di uno che fa il
controllore di una centrale e quant'altro, ma cosa ha da
nascondermi? Perché non mi fa vedere quel documento? Che documento
segreto è? Cosa andiamo a svelare? O andiamo a svelare quello che
abbiamo svelato oggi: che ci sono persone che vengono assunte senza
alcuna procedura aperta, pubblica, ci sono affidamenti diretti,
indiretti, straordinari, appalti che vengono dati alle solite tre
ditte e non a tutte le altre. Perché non volete permetterci di
vedere queste carte? Perché volete impedire a questo Consiglio
regionale, che recita frasi fondate su dei martiri della libertà,
di esercitare la libertà di azione politica?
Presidente
- Concluda collega.
Donzel (PD-SIN.VDA) -
Questo non lo posso capire, questo
non lo posso accettare, posso accettare che ci siano idee diverse
su "l'ospedale sì ", "l'ospedale no", fare una strada o non farla,
ma sull'esercitare il diritto di fare politica in quest'aula io vi
guardo in faccia, oggi voi scrivete una pagina nera del Consiglio
regionale.
Presidente
- Ci sono altre richieste? La parola al
collega Chatrian.
Chatrian (ALPE)
- Sì, grazie Presidente.
Caro e persino simpatico collega La Torre, vorrei però
contraddirla, lei è molto abile ad utilizzare le parole, da noi a
Torgnon dicono:
"la tèra l'è bosa"
(traduzione letterale dal
patois: "la terra è bassa"). Rileggendo la risposta dei vertici di
CVA alla nostra Commissione, la II, Commissione che lei presiede, i
vertici di CVA si sono trincerati nel non risponderci, perché
questo Consiglio regionale il 26 luglio 2013 non aveva approvato
una commissione d'inchiesta e infatti non ci hanno fornito le
risposte ai quesiti che abbiamo posto. Ecco, collega La Torre, le
diamo un'altra possibilità: approviamo oggi la commissione di
inchiesta, approviamola tutti insieme, probabilmente il Signor
Amministratore unico Frigerio non potrà trincerarsi, perché a
questo punto ci sarà un mandato fortissimo del Consiglio regionale,
che dirà: "commissione d'inchiesta, vogliamo conoscere, sapere,
volere...documentazione...", perché così ci ha risposto alla
commissione, ci hanno risposto e non c'entrano, collega, gli
articoli 21 e 24, non c'entrano, loro citano...
La mozione veniva motivata dai Consiglieri stanti
ricorrenti...espressioni assertivamente riferite a...ma il
Consiglio regionale, cioè quel Consiglio regionale, che veramente
sa approvare o non approvare le cose che servono, il 26 luglio
2013, evidentemente, non ritenendo fondate le motivazioni poste
alla base della mozione proposta, né ritenendo l'esistenza di
alcuna necessità, ovvero utilità in ordine alla costituzione di
tale commissione, non approvava la predetta mozione. I vertici
nominati di CVA quindi ci dicono: "cavolo, il Consiglio regionale
non ha approvato la commissione di inchiesta, non c'è la volontà
politica di conoscere, di sapere o che cosa, quindi noi alla
Commissione presieduta da un Commissario autorevole di maggioranza
non facciamo avere nulla": questa è stata la sintesi, diciamo, di
questa lettera. Si conclude la lettera:
"il nuovo e lungo elenco
di richieste pervenuteci dall'oggetto estremamente ampio
- a
sua firma, Presidente La Torre, abbiamo scritto a più mani quella
lettera, ho dato anch'io il mio piccolo contributo, ma che lei ha
condiviso mi sembra -
e dal contenuto ancora più vario, data
anche la varietà delle tematiche prese in considerazione e
l'ampiezza dell'arco temporale di riferimento, non può che portare
la società ad evidenziare, da un lato, come quanto richiesto sia
del tutto avulso dai dichiarati obiettivi e intenti di codesta
commissione, dai temi che ci erano stati formalmente indicati come
oggetto di trattazione in audizione dalle precisazioni marginali,
che era il più ragionevole attendersi a valle della predetta
audizione
- e termina così -
e, dall'altro, come quanto
richiesto tenda invece a coincidere con gli obiettivi di quella
commissione di inchiesta già oggetto di precedente mozione, poi
però
- udite udite -
non approvata dal Consiglio
regionale"
.
Ecco, colleghi di maggioranza, avete la possibilità, avremo
tutti la possibilità di non farci dire dal signore in questione che
non sono fatti nostri, invece sono fatti nostri, vi diamo
un'ennesima possibilità, la diamo oltretutto su documenti e
informazioni che già dovremmo avere e, quindi, colleghi di
maggioranza, a chi magari può interessare conoscere,
sapere...magari i giovani Consiglieri - non giovani solo dal punto
di vista anagrafico, ma magari giovani a livello di primo mandato -
possono essere interessati quanto noi a sapere come vengono spesi i
soldi pubblici e perché ricadono sempre sulle stesse forniture,
perché magari i prezzi sono alti e perché magari gli sprechi sono
alti. Ecco, questo è uno strumento per andare ad avere qualche
informazione in più, dato che i super vertici del gruppo CVA hanno
risposto all'autorevole Presidente della II Commissione: "non avete
approvato la commissione di inchiesta, quindi non vi facciamo avere
le informazioni". Ergo pensateci, per favore!
Président
- La parole au collègue Guichardaz.
Guichardaz (PD-SIN.VDA) -
Grazie Presidente.
Di solito il collega La Torre interviene, diciamo, con un
piglio...è sempre un po' più movimentato rispetto ai suoi colleghi,
oggi devo dire che lei tira un po' indietro...e così fa un po'
un'apologia della prudenza, bisogna essere calmi, tranquilli,
aspettiamo, tutto è sotto controllo nella nostra commissione, nel
frattempo il Presidente La Torre ha bloccato i lavori delle
commissioni perché non è sicuro. Io non le dico che lei l'ha fatto
per perdere tempo, il collega Donzel la conosce meglio di me,
quindi probabilmente ha già l'esperienza riguardo alle sue
strategie. Fatto sta che anche qua aspettiamo i giureconsulti che
ci dicano che diavolo può fare questa commissione e poi le dico
anche...perché abbiamo un giureconsulto per eccellenza in questo
Consiglio regionale, poi svelerò chi è, che dice che cosa fa la
commissione consiliare, poi alla fine del mio intervento svelerò
questo segreto. Nel frattempo lei dice: "ma c'è il Consiglio
straordinario che affronta temi che riguardano... - bla bla bla -
il casinò", beh, anche lei, collega La Torre, è qua da molto più
tempo di me, ma sa che sono due cose completamente diverse, io sono
qua da soli sette mesi, ma mi pare di aver capito che il Consiglio
sia il luogo della discussione pubblica e del dibattito, le
commissioni siano il luogo dell'approfondimento, in commissione si
approfondiscono i dati, si arriva lì con una serie plichi di dati e
di domande, dopodiché la si riconvoca, si approfondisce, domani
l'Assessore Fosson torna in V Commissione a farci una seconda o
terza puntata, non mi ricordo, sulle liste d'attesa, perché quello
è il luogo deputato all'approfondimento. Sono quindi due cose
completamente diverse, in Consiglio regionale non è che possiamo
venire lì a chiedere la fattura, a chiedere la motivazione di una
spesa, di un'assunzione, a chiedere dei dati, chi è che ce li dà
questi dati? Non è possibile averli in Consiglio, in Consiglio
possiamo fare una discussione di tipo politico, approfondire le
questioni più politiche relativamente a quest'aspetto. Sono quindi
due cose completamente diverse.
Tra l'altro, lei lo sa, collega La Torre, che il Consiglio è
convocato per parlare delle partecipate in genere, sarà il luogo -
lo ha detto benissimo il collega Chatrian - per approfondire anche
certe prese di posizione da parte dei vertici non solo del casinò,
perché ci pare che quelli del casinò oggi abbiano avuto
un'attenzione particolare, ma anche - lo citava bene il collega
Chatrian - certe dichiarazioni, secondo me, molto improvvide, tra
l'altro, scritte nero su bianco dai vertici di CVA. Il collega ha
dimenticato di citare, secondo me, in tutto questo marasma di
negazioni, di dichiarazioni di disponibilità del tutto spontanee da
parte dei vertici di CVA, lo spirito di collaborazione e
trasparenza, che da sempre riteniamo abbia contraddistinto
l'operato della società, non può e non deve, peraltro, spingersi
fino a consentire che siano raggiunte in via indiretta quelle
finalità a suo tempo non approvate nelle consone sedi...collega La
Torre, quelle finalità non approvate a suo tempo nelle consone
sedi, in quanto ritenute non legittime, cioè Trisoldi, questo
Signore fa una valutazione di legittimità delle finalità...o quanto
meno non necessarie dagli organi istituzionali a ciò deputati, di
pacifica e immediata evidenza ci pare conseguentemente
l'irritualità delle richieste trasmesse, ne discende: "cavoli
vostri, noi non vi forniamo nessun tipo di informazione". Questo è,
diciamo, il potere che esprime una commissione consiliare, che
peraltro lei sa, collega La Torre, è impegnata in vari scenari, si
deve occupare di un sacco di cose, che non siano solo ed
esclusivamente le problematiche relative al casinò.
Perché chiediamo e vogliamo parlare del casinò? Perché qualcuno
ci dice: "ma che noia - mi veniva da dire qualche altro termine -
parliamo sempre di casinò", ma il casinò è un'azienda pubblica, a
totale partecipazione pubblica, questa cosa non ce la dobbiamo
dimenticare, che è al disastro. Il casinò, lo abbiamo scritto nella
nostra risoluzione, ha delle situazioni rilevate con foto e video
di un certo tipo che oramai sono di dominio pubblico, sono state
fatte delle assunzioni eccellenti, ne abbiamo parlato in questa
sede, ha proposto un piano di tagli di 11 e passa milioni di euro e
di 15 milioni sulle retribuzioni dei lavoratori, abbiamo
testimoniato che cosa avviene e come vengono custoditi i beni, è
ammesso uno stato di crisi, il casinò ha ammesso lo stato di crisi,
abbiamo delle perdite di un'azienda pubblica che forse converrebbe
neanche tenerla aperta se non fosse gestita...se non è gestita bene
un'azienda di quel genere, è più una perdita che altro, noi abbiamo
solo l'interesse che quest'azienda funzioni ed è questo il motivo
per cui noi riteniamo ancora necessario avere dei dati, perché noi
non pensiamo che il risparmio si possa fare solo sui lavoratori!
Noi abbiamo 30 milioni di spese documentate all'anno con delle
situazioni che a noi interessa approfondire, perché un ristorante
piuttosto che un altro? Perché un fornitore di trasporti piuttosto
che un altro? Perché l'elicottero e l'aereo piuttosto che andare
via in bicicletta o monopattino? Ci sono delle situazioni che è
necessario approfondire, perché un fornitore di alimenti piuttosto
che un altro? Magari con forniture di alimenti, come abbiamo potuto
verificare in commissione, che costano il doppio rispetto ad altre.
Bene, ci diranno esattamente che cosa intendono fare. Collega La
Torre, il Saint-Vincent Resort & Casino ha 800 dipendenti e
parla di piani di esuberi che si aggirano tra i 100, 150-200
dipendenti, abbiamo avuto un allarme sociale determinato da quei
Signori che ci raccontavano che bisognava fare un piano di tagli
rispetto a degli esuberi...
È un confronto impietoso, l'abbiamo scritto, con altre case da
gioco, l'ha detto la collega Certan illustrando la risoluzione,
l'atteggiamento dei vertici è di totale negazione, perché una
risposta come quella data alla collega Patrizia Morelli...la
risposta che ci è stata letta questa mattina, io credo che, se uno
fosse minimamente attento alle forme, probabilmente l'avrebbe
scritta in un altro modo, o se non si sentisse completamente
parato, non avrebbe scritto una cosa del genere, perché quella non
è una risposta alla collega Morelli, è una risposta ad
un'istituzione che doverosamente deve controllarti.
Visto che ci sono tutte una serie di motivazioni che ci inducono
ad aprire un'attenta analisi sul casinò, allora io penso che una
commissione di indagine o di inchiesta, la chiami come vuole, una
commissione cioè che si occupi in via esclusiva per il momento del
casinò, proprio anche in virtù della situazione economica, CVA per
il momento non ha quella situazione, non assimiliamola per il
momento, parliamo intanto del casinò, perché questo è ciò che vi
abbiamo chiesto.
Intanto poi svelo, visto che vi ho preannunciato all'inizio del
mio intervento a che cosa servono le commissioni consiliari, perché
qua dentro c'è qualcuno che ha un'idea un po' stranina di che cosa
servono e, siccome c'è qualcuno che qua detta le regole e fa il
Presidente del Consiglio e contemporaneamente governa la Regione,
io vi leggo che cosa dice il Presidente Rollandin circa il ruolo
delle commissioni consiliari...collega La Torre, poi è inutile che
chiediamo ai giureconsulti, perché, fintanto che chiediamo ai
giureconsulti, che magari ricevono l'indicazione di esprimersi in
un certo modo...il Presidente Rollandin dice:
"le commissioni
consiliari hanno potere consultivo e non ispettivo"
,
trasmissione Radio Valle d'Aosta 101, programmazione del 10
febbraio 2014. Allora il Presidente Rollandin ha deciso di
modificare il Regolamento interno: le commissioni consiliari, cari
colleghi, dal 10 febbraio del 2014 hanno solo ruolo consultivo, con
buona pace di chi chiede tutti i sacrosanti chiarimenti a legulei,
giureconsulti e uffici legali. Grazie.
Presidente
- Non ci sono altri? Possiamo chiudere la
discussione generale? La discussione generale è chiusa. Ci sono
richieste di intervento in replica? Per dichiarazione di voto?
Colleghi, possiamo procedere alla votazione? La votazione è aperta.
Votate. Possiamo chiudere la votazione? No, colleghi votate.
Possiamo chiudere la votazione? Chiudiamo la votazione.
Presenti: 34
Votanti: 34
Favorevoli: 16
Contrari: 18
Il Consiglio non approva.
Permettetemi, colleghi, in conclusione di questi nostri lavori,
di ringraziare Loredana Carli per l'impegno profuso al servizio del
nostro Consiglio regionale, la nostra collaboratrice Loredana, che
da domani terminerà la sua attività per godersi la meritata
pensione.
(applausi in aula)
Grazie Loredana e buona serata a tutti.
---
L'adunanza termina alle ore 20,49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK