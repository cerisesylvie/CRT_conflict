Consiglio Regionale della Valle d'Aosta - Oggetto del Consiglio n. 1214 del 26 maggio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1214 del 26 maggio 2010 - Resoconto
OGGETTO N. 1214/XIII - Interpellanza: "Servizi di promozione
turistica svolti dall'Office régional du tourisme".
Interpellanza
Ricordata la nuova organizzazione della promozione turistica
regionale, basata sull'Office du Tourisme e non più sulle
AIAT;
Tenuto conto che l'Office dovrebbe rappresentare un
miglioramento del servizio di informazione e accoglienza
turistica;
Preso atto che da molti segnali, come la vendita
dell'automezzo di servizio dell'AIAT di Aosta o lo smantellamento
del punto informativo della piazza Arco d'Augusto nel capoluogo
regionale, punto strategico di passaggio soprattutto di comitive e
di scolaresche, indicano una riduzione dell'attività del nuovo
Ufficio di promozione turistica;
la sottoscritta Consigliera regionale
Interpella
la Giunta regionale per conoscere:
1) in che modo l'Office du Tourisme consegnerà il materiale
promozionale agli operatori turistici, vista la messa in vendita
dell'unico mezzo disponibile;
2) le motivazioni della chiusura del punto informazioni
all'Arco d'Augusto;
3) quali siano gli indirizzi Web cui un turista si può
rivolgere per avere informazioni turistiche sulla Valle d'Aosta,
tenuto conto che i siti delle Aiat sono stati chiusi e quello
dell'Office non è ancora attivo;
4) quali siano le iniziative promozionali per la prossima
estate.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie, Presidente.
Con questa interpellanza volevo evidenziare che la nuova
organizzazione della promozione turistica regionale, basata
sull'Ufficio del turismo e non più sulle AIAT, dovrebbe
rappresentare un miglioramento del servizio d'informazione e
accoglienza turistica.
Molti segnali, come la vendita dell'automezzo di servizio
dell'AIAT di Aosta o lo smantellamento del punto informativo della
piazza Arco d'Augusto nel capoluogo regionale, punto strategico di
passaggio soprattutto di comitive e di scolaresche, indicano una
riduzione dell'attività del nuovo Ufficio di promozione turistica.
Dico "promozione", ma intesa in senso lato, perché anche
l'accoglienza e l'informazione, se fatte bene, diventano uno
strumento concreto di promozione in loco. In questo senso la
promozione dei servizi che offre il nuovo Ufficio del turismo pare
molto scadente.
Vogliamo conoscere dall'Assessore in che modo l'Ufficio del
turismo consegnerà il materiale promozionale agli operatori
turistici, vista la messa in vendita dell'unico mezzo disponibile;
le motivazioni della chiusura del punto informazioni all'Arco
d'Augusto; quali siano gli indirizzi Web cui un turista si può
rivolgere per avere informazioni turistiche sulla Valle d'Aosta,
tenuto conto che i siti delle AIAT sono stati chiusi e quello
dell'Ufficio non è ancora attivo; quali siano le iniziative
promozionali per la prossima estate.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Sicuramente ci
sono delle domande interessanti, a cui spero di rispondere in modo
da fugare una serie di dubbi.
Sul primo riferito alla vendita dei mezzi, come consegnerà il
materiale promozionale, rispetto a questo la situazione ante
l'Office régional disponeva di due autovetture: un Fiat Ducato, un
autocarro scoperto, che veniva utilizzato dai Comuni come supporto
logistico alle manifestazioni, era un mezzo che proveniva dall'AIAT
Monte Cervino, e un Peugeot modello Expert, proveniente invece
dall'AIAT di Aosta nel 2007, un pulmino a otto posti totale. È
facilmente comprensibile come nessuno dei due automezzi si
confacesse alle esigenze dell'Office régional: il primo era un
autocarro scoperto a uso
pick-up
, quindi non è che avendo un
pick-up
si fanno delle operazioni di trasporto interessanti;
il secondo era un pulmino a otto posti non facilmente utilizzabile
nelle strade di montagna, ma soprattutto d'inverno, e del tutto
sproporzionato rispetto alle esigenze; la media delle persone in
trasferta presso gli altri Office è di due persone, quindi girare
con un pulmino da otto persone per portarne due, nell'ambito degli
sprechi, la dice lunga!
L'Office régional ha fatto un pubblico incanto e ha venduto
entrambi i mezzi, il primo venduto a 2.500 euro e l'altro a 14.517.
L'Office du tourisme intende ora acquistare un'autovettura, una
4x4, attraverso convenzione CONSIP, ad un costo di 18.000 euro;
questa vettura sarà sicuramente più funzionale alle esigenze di
trasferta presso tutti gli uffici del turismo per il carico e
scarico dei materiali. Quando ci sono invece le forniture
importanti la collega Fontana deve sapere che, ad oggi, il
materiale è sempre stato fornito, sia quello istituzionale che
quello di cancelleria, agli Office con consegne gratuite previste
dalle forniture con le tipografie, così come è stata fornita
gratuitamente la consegna della cancelleria. Di fatto quei pulmini
non venivano utilizzati, quindi dovremmo fare un plauso per quello
che è stato fatto.
"Le motivazioni della chiusura del punto informazioni
all'Arco d'Augusto"
: abbiamo già avuto modo di discuterne in
Consiglio, il 15 gennaio 2010 c'è stata la delibera n. 31. Lo
chalet in Arco d'Augusto, da un lato, non presentava un'immagine
consona agli standard minimi di qualità che ci si aspetterebbe da
un ufficio turistico, ma soprattutto le dimensioni ridotte del
punto informativo non consentivano di distribuire il materiale
informativo in modo ordinato e puntuale e, dal punto di vista della
sicurezza del lavoro, lo stabile non disponeva di servizi igienici
per il personale, rendendo la gestione del punto informativo molto
complessa (per essere gentili). Nel mese di gennaio 2011 dovrebbe
avvenire il trasferimento dell'Ufficio informazioni turistiche di
piazza Chanoux, dove ci sono i locali di proprietà del Comune di
Aosta, che intende recuperare alla propria disponibilità, alle
Porte Praetoriane, rendendo così la presenza di un ulteriore
ufficio in piazza Arco d'Augusto decisamente superflua.
"Quali siano gli indirizzi Web cui un turista si può
rivolgere per avere informazioni"
: intanto i siti delle ex
aziende AIAT mi si dice sono attualmente tutti attivi, e i domini
sono stati rinnovati fino al 30 giugno 2010. Dal 1° luglio 2010, al
contrario, il sito regionale del turismo, la cui gestione sarà
condivisa fra l'Assessorato del turismo e l'Office régional,
cambierà
layout
; ci stanno lavorando i tecnici, e si
arricchirà di una nuova sezione denominata "aree turistiche", dove
per ciascuna delle sette aree turistiche verrà creato un minisito
che importerà tutti i contenuti dei siti delle ex aziende AIAT, e
dal 1° luglio 2010 tutti gli indirizzi dei siti AIAT verranno
dirottati e indirizzati alla pagina del sito regionale,
corrispondente per area, in modo da evitare che chi ha memorizzato
i vecchi domini delle AIAT possa non trovare esito alla propria
ricerca sul Web. Quindi ad oggi è tutto funzionante; dal 1° luglio
tutto converge su una sezione del sito regionale.
Ovviamente si rammenta che la scelta di avere un unico sito del
turismo della Valle d'Aosta e di non dotare l'Office di un sito Web
proprio è stata assunta nell'ambito delle direttive 2010-2012 per
l'Office régional du tourisme adottate dal Consiglio regionale con
propria deliberazione n. 822 - anche qua l'abbiamo approvato in
Consiglio regionale -, al fine di avere un nuovo indirizzo Web
Valle d'Aosta sul quale concentrare gli sforzi di posizionamento e
di indicazioni, nonché le azioni di Web marketing. Questo vale,
faccio un addendo, anche per tutte le società di impianti a fune:
stiamo cercando di premere in modo che facciano convergere le
informazioni e non avere una dispersione; poi, all'interno del
sito, ognuno declinerà le proprie competenze.
"Quali siano le iniziative promozionali per la prossima
estate"
: ben facendo il ragionamento che l'Office fa
informazione e accoglienza, non attività promozionale, perché
questa è dell'attività regionale, molto probabilmente intende dire
quali sono le manifestazioni organizzate e promosse nel corso
dell'estate dall'Office, quindi non l'attività promozionale che fa
la Regione. Ci sono (lo avevamo anche nell'elenco):
Fiabe del
bosco
, con un lavoro di analisi e di ricerca sulle fiabe e
leggende valdostane,
Saveurs en musique
, dove facciamo
un'operazione insieme all'Assessorato dell'agricoltura e agli
operatori per valorizzare il marchio "Saveurs",
I quattro
4000
, le grandi storie dell'alpinismo,
Film Montagna
,
Laghi in festa
e rappresentanze di danze e musiche sulla
Valle d'Aosta. Ci sono una serie di attività che sono fatte dagli
enti locali, a cui l'Office dà un contributo; poi c'è l'attività
d'informazione e accoglienza, c'è la distribuzione dei dépliants di
comprensorio già stampati e presentati in bit, l'Annuario degli
alberghi e dei ristoranti suddivisi per comprensori turistici, che
è in fase di stampa e di distribuzione, i dépliants di località che
sono in fase di realizzazione, le cartine
Sentieri
in fase
di preparazione del soggetto Monte Cervino, unica realtà che aveva
esaurito le precedenti scorte.
Nella speranza di averle dato le informazioni, sono ovviamente a
disposizione.
Président
- La parole à la Conseillère Carmela
Fontana.
Fontana (PD)
- Grazie, Assessore.
Come al solito, nel suo esprimere con la sua foga tutto quello
che si fa, non mi ha convinto neanche questa volta, mi dispiace!
Anche perché sono due anni che si va avanti su questa questione
dell'Ufficio del turismo, siamo in estate e non mi sembra che
questo ufficio sia partito così come c'erano tutte queste
aspettative e da parte di tutti... specialmente vedo malcontento
anche sul territorio. Vuol dire che c'è qualcosa che non funziona e
lo stiamo vedendo anche nella legge che stiamo cercando di portare
avanti, le lamentele che portano anche i comprensori, perché mi
sembra che siano abbastanza abbandonati e non li vedo così contenti
come lei vuol far vedere. Questo ci dispiace, perché se ci fosse
veramente questo rilancio del turismo come doveva essere, sarebbe
stata una boccata di ossigeno per la Valle d'Aosta, sia in termini
di denaro, ma soprattutto - quello che mi dispiace - anche di posti
di lavoro, che in questo momento, come Valle d'Aosta, veramente
siamo abbastanza in ginocchio! Avremo occasione con la legge che
stiamo valutando di poterci confrontare e diremo le cose che,
secondo noi, non hanno funzionato. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK