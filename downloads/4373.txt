Consiglio Regionale della Valle d'Aosta - Oggetto del Consiglio n. 48 del 27 gennaio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 48 del 27 gennaio 1982 - Resoconto
OGGETTO N. 48/VII - PROBLEMI CONCERNENTI GLI SFRATTI NEI
CONFRONTI DELLE IMPRESE ARTIGIANE - (Interpellanza).
PRESIDENTE
: Do lettura dell'interpellanza in oggetto
presentata dal Consigliere Minuzzo:
"Considerato che molti artigiani a causa degli sfratti avuti dai
proprietari dei locali che per anni hanno adibito a laboratori;
Preso atto che la Commissione consultiva per i problemi
dell'artigianato costituita con delibera di Giunta, dopo aver avuto
un felice avvio portando alla risoluzione alcuni problemi
concernenti l'artigianato non si è più riunita sebbene avesse
inziato a prendere in seria considerazione il problema delle aree
attrezzate;
Tenuto conto che vista la rilevanza che ricopre il settore
dell'artigianato nel contesto socio-economico della nostra Regione
per cui, sentita l'Associazione Artigiani della Valle d'Aosta, è
necessario un impegno della Regione per far sì che le imprese
artigiane, sfrattate per una iniqua legge, non debbano cessare la
propria attività;
INTERPELLA
l'Assessore all'Industria, Commercio, Artigianato e Trasporti
Guido Chabod per conoscere:
1) quali iniziative intenda assumere per far sì che le imprese
artigiane, soggette a sfratto come detto in premessa, abbiano la
possibilità di continuare la loro attività;
2) i motivi per i quali la Commissione consultiva per
l'Artigianato non si è più riunita;
3) se non ritiene opportuno investire del problema la
Commissione regionale per l'Artigianato".
PRESIDENTE
: La parola al Consigliere Minuzzo che illustra
l'interpellanza.
MINUZZO
(P.S.D.I.)
: L'interpellanza mi sembra
abbastanza chiara, e ritengo che questo problema una volta per
tutte lo si debba pure affrontare, soprattutto da parte della
Giunta, tenuto conto che con molta buona volontà, sebbene con
iniziativa criticabile, l'Assessore aveva nominato una Commissione
consultiva per i problemi dell'artigianato che andava in qualche
modo a sopperire alla inefficienza della Commissione regionale per
l'Albo delle imprese artigiane. E devo dire che questa Commissione
consultiva aveva fatto un buon lavoro, soprattutto in materia di
credito alle imprese artigiane per effetto della legge che abbiamo
approvato in Consiglio circa sei mesi fa, legge che peraltro rimane
ancora inattuata perchè la Giunta, non so bene perchè, non è ancora
riuscita ad addivenire ad un accordo con gli istituti di credito,
cioè non è ancora riuscita a convenzionarsi per elevare il mutuo da
concedere alle imprese artigiane.
Comunque, per ritornare al problema, questa Commissione aveva
fatto un ottimo lavoro, si era addirittura iniziato il discorso
delle aree attrezzate per le imprese artigiane e poi tutto il
problema si è sgonfiato, così, come un pallone, non si sa bene per
volontà e per colpa di chi. Certo è che vi è la necessità urgente,
oggi come oggi, che le imprese artigiane, visto che si sta
dando avvio alla ristrutturazione dei centri storici e visto che
la legge sull'equo canone consente un po' a tutti quanti di mandare
sfratti a coloro i quali usano dei locali per scopo diverso
dall'abitazione, non perdano la possibilità di proseguire
l'attività per la quale avevano preso in affitto questi locali. Di
qui la necessità di creare delle aree attrezzate o per lo meno di
stipulare delle convenzioni particolari con i costruttori di
capannoni per dar modo a queste imprese artigiane di poter
trasferire le loro botteghe in zone già attrezzate. Un esperimento
in questo senso la Regione l'aveva effettuato in occasione
dell'abbattimento della casa Rizzardi, se non sbaglio; era stata
data un'area della Regione nei pressi dell'aeroporto, e lì è
cresciuto un capannone nel quale si sono installate due o tre
aziende artigiane che hanno così avuto la possibilità di continuare
la loro attività. Ecco, questo è un problema molto grosso e da non
sottovalutare, perchè ci sono delle imprese artigiane che si
trovano praticamente impossibilitate a continuare la loro attività
a causa degli sfratti. Perciò si chiede all'Assessore cosa intende
fare per queste imprese artigiane che chiaramente non si possono
lasciare in mezzo ad una strada e quali sono i motivi per i quali
la Commissione consultiva per l'artigianato non si è più riunita,
tenuto conto che la Commissione per l'Albo delle imprese artigiane
che sarebbe competente in materia non si è mai riunita per
discutere questo problema; per inciso solo uno dei membri di questa
Commissione non è ancora andato in pensione, tutti gli altri ormai
non hanno più nulla a che fare con il mondo dell'artigianato. Si
chiede dunque all'Assessore se non ritiene opportuno investire di
questo problema la Commissione regionale per lo Sviluppo Economico
che si interessa anche dei problemi dell'artigianato, se non
intende sollecitare una convocazione della Commissione consultiva
per i problemi dell'artigianato e se non ritiene in qualche modo di
far funzionare, per quelle che sono le sue competenze, la
Commissione regionale per l'Albo delle imprese artigiane.
PRESIDENTE
:
La parola all'Assessore all'Industria,
Commercio, Artigianato e Trasporti Chabod che è l'interpellato.
CHABOD
(D.C.):
Vorrei subito rispondere in merito
all'area Rizzardi. Tutti quelli che erano lì, in un primo tempo
erano d'accordo di andar giù dove è sorto quel capannone vicino al
ponte per andare a Pollein; poi dopo si sono bisticciati tra di
loro e allora sono andati giù solo in due mentre gli altri hanno
rinunciato tutti.
La questione della convenzione con le banche: purtroppo le
banche sono un po' lì, cincischiano un po' per fare questa
convenzione perchè, tu sicuramente sai, specialmente per
l'artigianato il tasso di riferimento è del 19,75 e allora non
hanno tanta voglia di portare avanti questo discorso e aspettano
sempre che magari il Governo aumenti questo tasso di riferimento.
Ad ogni modo, ho parlato ancora ieri con il Direttore della Cassa
di Risparmio per vedere di mandare avanti questa convenzione: lui
mi ha detto che al più presto l'avrebbe mandata avanti; oggi poi
voglio di nuovo telefonare al Direttore del San Paolo, che spero me
la mandi avanti al più presto lui pure.
Sulle intenzioni di questo Assessorato a procedere in via
preliminare ad un'indagine per conoscere con esattezza i dati
concernenti il fenomeno segnalato dall'interrogante - numero,
dimensioni, settore ed esigenze delle imprese interessate - tali
dati saranno sottoposti alla Commissione consultiva per
l'artigianato per la formazione di proposte e per la soluzione del
problema. La Commissione stessa non si è più riunita in quanto non
si è ritenuto che vi fossero problemi urgenti per i quali la
Commissione dovesse essere interpellata. Non si ritiene inoltre
opportuno investire del problema la Commissione regionale.
Ad ogni modo, convocheremo al più presto la Commissione
consultiva per questo problema; prima raccogliamo un po' di dati,
poi convocheremo la Commissione.
PRESIDENTE
:
Il Consigliere Minuzzo intende
replicare? Ne ha facoltà.
MINUZZO
(P.S.D.I.):
Devo dire che la risposta
dell'Assessore è stata abbastanza simpatica, perchè dire, oggi come
oggi, che non ci sono problemi urgenti e necessità impellenti per
il settore artigiano mi sembra quanto mai ridicolo - mi scusi
Assessore - tanto più che l'Assessore Chabod è Presidente
dell'Artigiancassa per la Regione Valle d'Aosta e ai colleghi che
non lo sanno dirò che sono stati bloccati tutti i finanziamenti
dell'Artigiancassa e ci sono circa 300 ditte artigiane che hanno
chiesto il prefinanziamento agli istituti di credito in attesa
delle deliberazioni dell'Artigiancassa. Artigiancassa che adesso
non delibera più, quindi quelle imprese artigiane che hanno preso a
prestito dei quattrini al tasso corrente stanno attraversando delle
grosse difficoltà perchè non riescono nemmeno a far fronte alla
restituzione degli interessi agli istituti di credito.
E questo è un problema, tra l'altro non di secondaria importanza
al punto da giustificare le parole dell'Assessore.
Il problema degli sfratti e quello delle aree attrezzate,
ritengo che anche questi siano problemi più che importanti! Il
fatto che da sei mesi la Giunta regionale non sia riuscita a
stipulare una convenzione con gli istituti bancari per il credito a
tasso agevolato della Regione, ritengo che pure sia un problema
importante! Giustamente, l'Assessore non è tenuto a investire del
problema la Commissione regionale per l'Artigianato, ma io ritengo
che se si istituiscono delle Commissioni ad hoc queste debbano
essere convocate sempre e comunque per tutti i problemi; non
ritengo che sia un diritto dell'Assessore giudicare se certi
problemi degli artigiani sono importanti o meno; ritengo che su
questi problemi debbano essere le Organizzazioni di categoria a
decidere e a dare una valutazione.
Non posso perciò assolutamente dichiararmi soddisfatto,
soprattutto per la dichiarazione dell'Assessore che la Commissione
consultiva per l'Artigianato non è stata più riunita perchè il
settore artigiano non sta attraversando momenti di crisi.
PRESIDENTE
:
Passiamo alla trattazione dell'oggetto
iscritto al n. 12 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK