Consiglio Regionale della Valle d'Aosta - Oggetto del Consiglio n. 1589 del 18 ottobre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 1589 del 18 ottobre 1995 - Resoconto
SEDUTA ANTIMERIDIANA DEL 18 OTTOBRE 1995
OGGETTO N. 1589/X Ratifica di deliberazioni adottate dalla
Giunta regionale in via d'urgenza.
Oggetto n. 7234 in data 8 settembre 1995: Approvazione del
progetto stralcio e dell'appalto mediante pubblico incanto dei
lavori di ammodernamento ed automazione della Centrale
idroelettrica in Località Grand Praz in Comune di Issime.
Approvazione ed impegno di spesa.
Presidente Ha chiesto la parola il Consigliere Linty.
Linty (LN) La centrale in questione risulta acquistata dalla
Regione Valle d'Aosta circa dieci anni fa, dico questo per
sottolineare il ritardo con cui si provvede al suo ammodernamento.
Infatti, se la potenza nominale di questa centrale è di circa 3000
kwh, questa centrale è ormai parecchi anni che funziona con una
produttività dimezzata, funziona al 50 percento, perché le
strutture di alimentazione di questa centrale e le strutture di
generazione dell'energia elettrica erano e sono obsolete.
Per fare due conti, dobbiamo chiaramente determinare i kwh di
questa centrale; oggi ha una potenza nominale di 1200 kwh, che
moltiplicata per 24 ore, moltiplicata per 300 giorni l'anno -
perché sappiamo tutti che gli altri due mesi vengono utilizzati di
solito per la manutenzione o comunque per diverse questioni - dà
una produzione di 12,960 milioni di kwh all'anno. Questo se lo
moltiplichiamo per una quota fissa, che è intorno alle cento lire,
poi man mano che gli anni passano è a scalare, vediamo che questa
centrale è in grado di generare un reddito di 1,200 miliardi
l'anno.
Se la centrale fosse stata ristrutturata a suo tempo, anziché
aspettare questi dieci anni per la sua ristrutturazione, avremmo
invece avuto un reddito di circa 2,100 miliardi l'anno, che vuol
dire, in dieci anni, 21 miliardi. In questi dieci anni c'è stato su
questa centrale un mancato reddito di circa 9 miliardi.
Quindi sottolineando l'importanza della ristrutturazione in
oggetto, ci sentiamo di dover verificare i ritardi con cui viene
messa in moto.
Non solo, del discorso energetico avremo modo spero di parlare
in maniera più approfondita, comunque credo di poter usare questo
argomento per dire qual è la nostra opinione in merito. Credo che
il discorso energetico non possa non tenere in considerazione,
proprio mentre ci muoviamo da un lato incentivando - giustamente -
l'autonomia finanziaria degli enti locali, ne parleremo anche oggi
quando arriverà in approvazione la legge sulla finanza degli enti
locali, anche quelle che sono le risorse primarie per dei piccoli
comuni soprattutto della media montagna, che non hanno altre
risorse a cui attingere. Quindi sarebbe il caso in futuro di
cercare anzitutto di coinvolgere molto di più gli abitanti - e
parlo di abitanti e non solo di istituzioni e di enti locali - al
mantenimento di quelle che sono vere e proprie risorse primarie per
delle piccole comunità, che possano offrire loro, oltre che
occupazione, anche determinate agevolazioni a livello di fornitura
elettrica. Mi rendo conto che sto entrando in un campo vasto, in
cui mi scontro con leggi dello Stato, con la nazionalizzazione
dell'energia elettrica, e avanti di questo passo, ma diciamo che la
potenza nominale di questa centrale la esclude da quelle che sono
le norme dello Stato sulla nazionalizzazione.
Comunque credo sia da tenere in considerazione per il prossimo
futuro questo fatto, cioè cerchiamo di garantire ai piccoli comuni,
che già per questioni demografiche o morfologiche sono penalizzati
rispetto ad altri comuni che hanno più insediamenti commerciali,
più insediamenti industriali e più insediamenti turistici, per
lasciare loro le risorse primarie che sarebbero le uniche in grado
di garantire un'adeguata autonomia finanziaria.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Più che altro per dare due dati
sull'intervento oggetto della ratifica. Prendendo spunto da questa
ratifica legittimamente il Consigliere Linty ha toccato degli
argomenti sui quali risponderà il collega Mafrica.
Per quanto attiene l'oggetto specifico della ratifica, è un
appalto mediante pubblico incanto che si è reso necessario a
seguito dei danni alluvionali del 23-25 settembre 1993. A seguito
di quei danni alluvionali l'Amministrazione regionale aveva
incaricato l'ing. Paillex che aveva predisposto un progetto di
ammodernamento di tutto l'impianto. La delibera in oggetto, in
particolare, prevede il rifacimento della briglia alla passerella
pedonale interessante la centrale. Quindi diciamo che sono gli
interventi che rivestono in questo momento carattere di maggiore
urgenza per un importo di 557 milioni; abbiamo scelto, visto
l'urgenza, la procedura del pubblico incanto che è più celere della
licitazione privata.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Questa centralina, che proviene
dall'acquisto dei beni dell'ex Ilssa Viola, è stata fino ad oggi
gestita da una cooperativa di ex dipendenti dell'azienda. In
effetti, la produzione è stata di oltre 10 milioni di kwh all'anno
come media, con punte che raggiungono i 12,5 milioni di kwh. Il
progetto fatto per la ristrutturazione prevede la possibilità di
aumentare la produzione fino a 16,4 milioni di kwh all'anno.
Per effettuare questi investimenti si è assunto questo
orientamento: di passare la gestione dalla Cooperativa alla
Compagnie Valdôtaine des Eaux, la quale ha anche le risorse
finanziarie necessarie per effettuare gli investimenti che possono
portare a questo aumento di produzione.
L'utilizzazione poi di questa energia sarà discussa all'interno
dell'utilizzazione complessiva di questo quantitativo che comincia
ad essere molto significativo, perché si avvia ad essere di 220
milioni di kwh all'anno, che sarà nella disponibilità, una volta
che sarà anche trasferita la Centrale di Issime, della Compagnie
Valdôtaine des Eaux.
Ovviamente fino ad oggi questa energia è stata venduta all'ENEL
e i fondi, tranne le spese della Cooperativa, sono entrati nel
bilancio regionale, ovviamente questa energia dovrà essere
utilizzata per le attività produttive e per i vantaggi della
popolazione. Le forme sono ancora da determinare, ma un'apertura
nella direzione di una facilitazione delle attività produttive e
dell'utilizzo in Valle a vantaggio della popolazione, è negli
indirizzi della Compagnie Valdôtaine des Eaux.
Presidente Ha chiesto la parola il Consigliere Linty.
Linty (LN) Nell'annunciare il voto favorevole a questa delibera,
vorrei solo informare questo Consiglio di una opportunità che oggi
potremmo avere e che non abbiamo più per - a mio modo di vedere -
una errata scelta politico-amministrativa.
Mi riferisco a quando entrò in vigore la legge sul vettoriamento
dell'energia elettrica, legge che diceva: "Fatte salve le linee
private e pubbliche esistenti, dal giorno X l'energia può essere
vettoriata in tutto il territorio nazionale solo dall'ENEL". Allora
c'era dalla Centrale di Grand Praz un elettrodotto che scendeva
nell'area Ilssa Viola, perché era la Centrale che alimentava
l'Ilssa. Se fosse stata mantenuta quella linea e non fosse stata
smantellata, oggi ci sarebbe la possibilità, a mio modo di vedere,
ottimistica e produttiva, anche per la stessa Regione Valle
d'Aosta, di alimentare i nuovi centri che sono sorti - mi riferisco
alla Converter e alla Conner - con energia che costava meno di
quella prodotta dall'ENEL.
Questo era solo un riferimento per dire che prima di fare delle
azioni politiche o di assumere delle decisioni amministrative, è
opportuno guardare un po' verso il passato, per evitare di ripetere
degli errori.
Presidente Pongo in votazione la ratifica della deliberazione in
oggetto.
Presenti, votanti e favorevoli: 27
Il Consiglio approva all'unanimità
Oggetto n. 7359 in data 15 settembre 1995: Approvazione del
progetto e dell'appalto a licitazione privata dei lavori del
rifacimento della copertura del Castello "Baron Gamba", in Comune
di Châtillon. Approvazione ed impegno di spesa.
Presidente Ha chiesto la parola il Consigliere Marguerettaz.
Marguerettaz (PpVA) Solo per avere qualche informazione sullo
stato della pratica inerente il Castello Gamba di Châtillon.
Leggendo la delibera di Giunta, si evince che ben 8 anni fa fu
affidato un incarico di progettazione esecutiva per il restauro,
immagino completo, del Castello, che era già stato destinato a sede
di pinacoteca regionale. Volevo sapere a che punto ci troviamo con
questa pratica, che mi sembra datata.
Un'altra domanda che vorrei fare è inerente invece all'erroneo
calcolo che è stato fatto per la stima di questi lavori, che poi è
stato inserito nel piano dei lavori per il 1995, che ha uno
sbilanciamento di circa 110 milioni rispetto alla cifra che compare
in questa delibera. Nella stessa delibera si dice: "... è stato
erroneamente calcolato in base a vecchi elaborati..."; volevo
sapere se la stima che era stata fatta per la spesa si riferiva a
quella progettazione esecutiva del 1987 o se invece era stato
affidato un altro tipo di progettazione per quanto concerne
esclusivamente il rifacimento del tetto, con qualche dato in più
inerente alle date ed ai tempi.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) La differenza dei costi è dovuta al fatto che gli
elaborati erano quelli del progetto che era stato preparato
dall'ing. Picato del 1987, quindi è stato necessario
l'aggiornamento. Questi lavori del rifacimento del tetto si
inseriscono nel piano complessivo di ristrutturazione, quindi non
sono lavori che dovranno essere ripresi in un secondo tempo. Se
vogliamo è un primo lotto di intervento su questa struttura, che da
anni era in cattive condizioni, soprattutto negli ultimi tempi, a
seguito di una tromba d'aria che aveva divelto buona parte del
tetto, pregiudicandone la consistenza statica delle strutture del
soffitto e quelle che sono le strutture interne.
Questo intervento va ad inserirsi nel piano e partiamo da dove è
più necessario per salvaguardare l'integrità della struttura
stessa. Questo è il primo lotto di questo progetto.
Presidente Pongo in votazione la ratifica della deliberazione in
oggetto.
Presenti, votanti e favorevoli: 28
Il Consiglio approva all'unanimità
Oggetto n. 4726 in data 10 giugno 1994: Approvazione di perizia
suppletiva e di variante, di nuovi prezzi e concessione proroga di
giorni 250 del termine dei lavori di realizzazione di un complesso
polisportivo in Comune di Châtillon - Approvazione ed impegno di
spesa.
Presidente La discussione dell'oggetto n. 4726 in data 10 giugno
è abbinata a quella dell'oggetto "Approvazione di una seconda
perizia suppletiva e di variante, in sanatoria, di nuovi prezzi e
concessione proroga di giorni 10 del termine dei lavori di
realizzazione di un complesso polisportivo in Comune di Châtillon -
Approvazione ed impegno di spesa", iscritto al punto 16.4
dell'ordine del giorno del Consiglio.
Ha chiesto la parola il Consigliere Tibaldi.
Tibaldi (LN) Semplicemente per chiedere alcune delucidazioni in
merito alla questione. Purtroppo, per ragioni diverse, non ho
potuto partecipare alla riunione della III Commissione, comunque mi
sono procurato un po' di documenti che illustrano una situazione un
po' caotica di questi lavori che si prevede di completare a
Châtillon. Sulla base di alcune indicazioni che mi sono
sottolineato, cerco di ricostruirle, dopo di che lascerò a chi di
competenza le eventuali risposte.
Nel dicembre 1990 la Giunta ritiene opportuno appaltare i lavori
di costruzione del complesso polisportivo nel Comune di Châtillon;
il progetto esecutivo dei lavori è già stato redatto e prevede una
spesa complessiva di 8,5 miliardi, quindi è interesse
dell'Amministrazione regionale appaltare i lavori a licitazione
privata.
Il 16 dicembre 1991 viene aggiudicata, mediante licitazione
privata, alla impresa Gambogi la realizzazione del complesso
medesimo: ribasso 21,45 percento sulla base dei prezzi di un
capitolato che è qui allegato.
Il 10 giugno 1994 la Giunta adotta una delibera che oggi viene
sottoposta alla ratifica del Consiglio, dove viene approvata una
perizia suppletiva e di variante di nuovi prezzi e una concessione
di proroga di 250 giorni. Allora qui ci sono alcune precisazioni da
fare.
Primo: viene riferito che l'aliquota IVA relativa alla categoria
dei lavori in oggetto viene elevata al 9 percento, con un aumento
della spesa - rispetto a quella inizialmente prevista - di 275
milioni circa. Poi, per ragioni tecniche, si comunica che è
necessario eseguire alcuni lavori, definiti indifferibili ed
interconnessi, che non erano previsti in progetto o in variante, le
cui cause principali sono queste:
1) eventi geologici imprevedibili, quali il ritrovamento di un
banco di roccia compatta ad andamento irregolare degradante verso
l'Ecole Hôtelière. Allora la prima domanda ovvia che viene in mente
è come è possibile che i progettisti non siano riusciti a prevedere
in tempo utile, cioè quando hanno redatto il progetto di massima
iniziale, questa massa geologica che poi improvvisamente salta
fuori;
2) presenza di fabbricati civili adiacenti che hanno
condizionato la tipologia dello scavo in roccia, permettendo un
limitato uso di mine, obbligando perciò le imprese ad usare
lavorazioni alternative quali agenti demolitori ed escavatori con
martellone. E secondo me anche questa voce di variante lascia forti
perplessità per il medesimo motivo, perché comunque chi progetta
deve prevedere come si insedierà la costruzione in un determinato
ambiente e non si capisce come mai questa necessità salti fuori
solamente un anno e mezzo dopo;
3) il particolare andamento del terreno, che ha reso possibile
ricavare dei bagni da adibire a servizi non previsti in progetto -
e questo potrebbe essere accettabile -;
4) l'eccessiva differenza di quota dovuta allo scavo anzidetto,
che ha reso necessario l'ancoraggio dei plinti di fondazione e la
tirantatura del solaio della palestra;
5) una maggiore quantità di scavo di splateamento.
Viene praticamente sottoposta all'esame della Giunta la perizia
suppletiva e di variante e vengono stabiliti nuovi e maggiori
prezzi, che sono occorrenti per il completamento dell'opera, e che
ammontano a ben lire 850 milioni. Quindi viene proposto di
approvare la perizia suppletiva e la variante di cui sopra, e di
affidare l'esecuzione alla medesima impresa, cioè la Gambogi, che
aveva già iniziato i lavori, naturalmente concedendo la proroga di
250 giorni anzidetta.
C'è da segnalare che nel frattempo, visto che il finanziamento
era stato frazionato, la spesa residua iniziale di 2.355.000
milioni, precedentemente non finanziati, lievita - per una
differenza IVA dal 4 al 9 percento - di 275 milioni, come ho detto,
e di questa nuova perizia - compresa IVA - di altri 926 milioni.
Cioè, in totale da 2,350 milioni la perizia suppletiva sale a 3,557
miliardi con un metodo di finanziamento che adesso non sto qui ad
elencare perché è abbastanza articolato.
Quindi un'altra domanda, la seconda domanda che pongo, è come
mai, visto che vi sono delle norme precise, anche se non fissano
dei termini, una delibera di Giunta approvata il 10 giugno 1994
arriva in Consiglio il 18 ottobre 1995 per la ratifica, con un
divario di tempo di tot mesi.
Ripeto, non ci sono termini, però mi sembra che lo Statuto di
autonomia parli chiaro sulla competenza del Consiglio in materia di
ratifiche.
Il 14 luglio 1995 viene approvata una perizia suppletiva di
variante parzialmente in sanatoria di nuovi prezzi, e viene
concessa una proroga di 10 giorni del termine dei lavori di
realizzazione. Anche qui ci sono nuovi lavori, la perizia
suppletiva e la variante sottoriportata con queste opere
indifferibili e interconnesse di cui ho detto prima riguarda questa
spesa di 850 milioni e viene affidata all'impresa Gambogi. Poi la
revoca della delibera di Giunta, che ho appena letto, la delibera
n. 5768, dove l'approvazione di questa perizia suppletiva viene in
poche parole revocata.
Mi risulta anche - purtroppo non sono riuscito a procurarmi per
tempo il documento - che ci siano anche state delle osservazioni da
parte della Commissione di Coordinamento - e questo è il terzo
quesito che pongo a chi di competenza -, osservazioni che hanno
sollevato obiezioni su alcune parti del procedimento amministrativo
così istruito e così confezionato.
Queste sono tre domande che pongo a chi risponderà, non so se il
Presidente della Giunta o l'Assessore competente, per poter fare
una valutazione sull'espressione del voto.
Presidente Ha chiesto la parola il Consigliere Chiarello.
Chiarello (RC) Come ha già ben illustrato Tibaldi, questa qui è
una delle cose un po' più buie di questa gestione, perché è una
delibera che rimane un anno ferma, ci si sbaglia, si pensa che sia
andata avanti e invece è rimasta lì; inoltre non si scopre la
roccia, mentre bastava chiedere a qualsiasi contadino della zona
che avrebbe detto subito che lì c'era un banco di roccia. Tutto
questo mi sembra sia abbastanza grave.
Volevo solo precisare che nel parere fornito dalla III
Commissione non compare quello del Consigliere Chiarello: allora vi
faccio la storia di questa pratica. É passata tre volte in III
Commissione e non è mai stato espresso un voto perché potesse
venire in Consiglio. La Commissione si era riunita il giovedì, era
stato proposto di riconvocarla ancora il lunedì o il martedì
successivo ed io avevo detto che per impegni personali non potevo
partecipare; invece è stata convocata urgentemente il lunedì.
Detto questo, volevo solo precisare che il mio voto è contrario,
come è stato contrario in tutte e tre le Commissioni. Qui ci sono
state, senza cambiare nessuna motivazione che facesse chiarezza su
questa delibera, ci sono state persone che per tre volte in
Commissione si sono astenute e la quarta volta hanno votato a
favore.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Per ricostruire anch'io rapidamente l'iter di questi
due atti, augurandomi di dare risposta esaustiva alle domande
postemi.
La delibera di Giunta n. 4726 del 10 giugno 1994, di cui oggi si
chiede la ratifica, prevede una perizia suppletiva, il merito della
quale riguarda sostanzialmente la "sorpresa geologica", non fu
portata in ratifica al Consiglio in quanto la Giunta la assunse
senza prevedere che la stessa fosse ratificata dal Consiglio;
questo in quanto gli uffici interpretarono questa esigenza
rispondendo negativamente, per il fatto che questa opera era stata
prevista nel programma delle infrastrutture turistico-sportive
dell'Assessorato al turismo, già approvato dal Consiglio. Quindi,
avevano ritenuto esaurita con l'approvazione di quel programma la
competenza del Consiglio.
Perché è venuta in ratifica adesso, dopo quasi 14-15 mesi di
ritardo? Perché a questa perizia suppletiva è seguita un'altra
perizia suppletiva, che è quella citata giustamente nella delibera
di Giunta n. 5768 del 14 luglio 1995, rispetto alla quale la
Commissione di Coordinamento ha fatto una serie di osservazioni,
fra cui anche quella che la delibera n. 4726 doveva essere assunta
dalla Giunta con i poteri del Consiglio e quindi portata in
ratifica. La delibera che approvava la seconda perizia suppletiva è
stata revocata ed è sostituita dall'atto di cui al punto 16.4
dell'ordine del giorno, sostituita quindi con una proposta al
Consiglio.
Rispetto alle prime osservazioni della Commissione di
Coordinamento, abbiamo risposto portando in ratifica la delibera,
perché così è stato osservato, ed avendo obiettato la Commissione
di Coordinamento che non c'erano i presupposti e le condizioni di
urgenza perché la Giunta assumesse con i poteri del Consiglio la
seconda perizia suppletiva, l'abbiamo proposta come "proposta" al
Consiglio.
Per quanto riguarda le osservazioni di merito, credo che i due
atti siano stati redatti in modo molto dettagliato e riportino
ampiamente le motivazioni che hanno indotto la presentazione di
queste perizie suppletive.
Per quanto riguarda il discorso generale delle perizie
suppletive, qui ripetiamo un discorso che abbiamo fatto non in
questa legislatura forse per quanto riguarda il sottoscritto, ma
nell'altra legislatura, quando mi occupavo di Lavori pubblici.
Sappiamo bene che le perizie suppletive sono atti che si rendono
necessari sostanzialmente in funzione di due situazioni: in
presenza di carenze progettuali e in presenza di nuove e
sopravvenute esigenze o dell'Amministrazione appaltante o
dell'Amministrazione comunale che riceve l'opera, che fa presente
di avere nuove esigenze in corso dei lavori, o da esigenze di
varianti che si rendono necessarie per adeguare un progetto alle
nuove normative in materia di sicurezza, o altre che nel frattempo
sono sopravvenute.
Nel merito di questi due atti credo ci sia un compendio di
queste situazioni, un po' carenze progettuali, un po' nuove
esigenze, un po' adeguamenti alle normative.
Credo che tutta la discussione che in questi anni è stata fatta
sull'esigenza e sull'opportunità di rivedere la materia complessa
nell'ambito degli appalti pubblici derivi da queste situazioni.
Posso dire però, rispondendo a Chiarello, che qui non c'è buio nel
senso che gli atti sono conseguenti, e gli atti derivano da una
situazione che mi pare di aver chiarito, seppur brevemente, e che è
stata chiarita con dovizia di dettagli - di cui non dispongo perché
non sono l'Assessore competente - forniti dai tecnici dei Lavori
pubblici in III Commissione.
Presidente Ha chiesto la parola il Consigliere Chiarello per
dichiarazione di voto.
Chiarello (RC) Dichiaro il mio voto contrario. Volevo solo
precisare all'Assessore Vallet che quello che hanno detto i
funzionari della Regione in quella lettera di risposta alla
Commissione di controllo è quello che mi ha più convinto a votare
contro: si dice in quella lettera che il progetto era sbagliato in
partenza e che lo si è dovuto modificare in pieno.
Presidente Ha chiesto la parola il Consigliere Tibaldi per
dichiarazione di voto.
Tibaldi (LN) Ringrazio l'Assessore Vallet per le risposte che ha
dato o cercato di dare; posso limitarmi a dire questo. Pur potendo
accogliere le ragioni che possono aver imposto, per motivi
procedurali, oggi al Consiglio regionale di ratificare questa
delibera, mi sembra che non si possa accogliere la tesi delle
carenze progettuali in questo caso. Per quale ragione? Perché
conoscendo la morfologia del territorio, della zona interessata da
questo insediamento, non è necessario neppure essere progettista
per capire che sul terreno ove sorgerà questo complesso
polisportivo la roccia giace pressoché a vista d'occhio. Quindi mi
sembra che l'espediente della "sorpresa geologica" a distanza di un
anno sia fortemente infondato.
Prendo atto delle dichiarazioni che sono state fatte e dichiaro
l'astensione del nostro gruppo.
Si dà atto che l'Assessore ai lavori pubblici Lavoyer non
partecipa alla discussione abbinata e alla votazione degli oggetti
10.1 e 16.4.
Presidente Pongo in votazione la ratifica della deliberazione in
oggetto.
Presenti: 22
Votanti: 19
Favorevoli: 18
Contrari: 1
Astenuti: 3 (Lanièce, Linty, Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK