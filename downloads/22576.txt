Consiglio Regionale della Valle d'Aosta - Oggetto del Consiglio n. 2099 del 27 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2099 del 27 luglio 2006 - Resoconto
OGGETTO N. 2099/XII - Affidamento della gestione del Centro
per utenti psichiatrici di Donnas. (Interpellanza)
Interpellanza
Ricordate le precedenti iniziative circa l'esito della gara
d'appalto indetta dall'USL Valle d'Aosta per l'affidamento della
gestione della Comunità terapeutica e del Centro diurno per utenti
psichiatrici, localizzati presso il Poliambulatorio di
Donnas;
Ricordato che,
- tale servizio, a seguito dell'operato della Commissione
preposta alla valutazione delle offerte, è stato aggiudicato alla
Cooperativa Punto Service in associazione temporanea con
Prometeo,
- contro tale aggiudicazione è stato presentato ricorso al
Tar Valle d'Aosta dalle Cooperative del consorzio Trait
d'Union;
Atteso che è stata recentemente depositata la sentenza del
Tar della Valle d'Aosta;
la sottoscritta Consigliera regionale
Interpella
L'Assessore alla Sanità per sapere:
1) quale è stato l'esito della sentenza del Tar della Valle
d'Aosta;
2) come si intende operare per dare attuazione al
deliberato.
F.to: Squarzino Secondina
Presidente
- La Consigliera Squarzino dà per letta
l'interpellanza.
La parola all'Assessore alla sanità, salute e politiche sociali,
Fosson.
Fosson (UV)
- Una risposta breve.
Sono state pubblicate le motivazioni di questo accoglimento
della sentenza, come avevamo già visto in precedenza: le
motivazioni sono state depositate in data 17 maggio 2006. Se devo
fare un commento a priori su questo, è chiaro che non mi fa piacere
tutta questa vicenda; si può pensare che la complessità di
un'aggiudicazione come questa e delle regole che sul territorio
nazionale non sono ancora molto precise, faccia sì che si
verifichino queste situazioni spiacevoli su cui poi servizi
delicati come questo non possono venire attribuiti in modo
definitivo. A questo punto succede che una sentenza depositata è
esecutiva, ma non è definitiva, nel senso che il sistema legale
italiano permette comunque un ricorso delle parti. Possono
verificarsi 2 scenari: il primo, che il soggetto che ha vinto possa
notificare all'azienda entro 30 giorni questa sentenza, quindi
l'azienda - l'ASL, in questo caso - possa o eseguirla o impugnarla.
A questa data non risulta che il soggetto che ha interesse, cioè il
consorzio che ha ottenuto la sentenza del TAR, abbia ancora
notificato la sentenza, e questo è comprensibile perché questo
soggetto ha ottenuto l'aggiudicazione del servizio con proroga fino
al 31 dicembre 2006. Se questa prima impugnazione non c'è stata,
decorrono altri termini che sono 120 giorni dalla pubblicazione,
durante i quali l'azienda contro cui è avvenuta la sentenza del TAR
può fare un ricorso al Consiglio di Stato.
Come si comporterà l'azienda? Passati questi primi 30 giorni,
aspetterà i successivi 120 giorni - non può fare altrimenti - per
vedere se la "Punto Service", che aveva vinto la gara... anche se
poi il servizio è stato aggiudicato temporaneamente al secondo,
presenterà ricorso o no. Se la "Punto Service" presenterà ricorso,
è chiaro che tutto sarà ribaltato e sarà necessaria la formulazione
di un parere di un giudice, altrimenti l'azienda convocherà di
nuovo la Commissione e rifarà i conteggi, come da richiesta del
TAR, perché sui 9 punti di contenzioso il TAR ne ha accolti 4, di
cui alcuni sostanziali. È necessario aspettare questi termini,
intanto il servizio va avanti, è stato aggiudicato alla cooperativa
in modo continuativo fino alla definizione del caso, quindi
aspettiamo questi 120 giorni per vedere se la "Punto Service" farà
ricorso o no.
Si dà atto che, dalle ore 10,57, riassume la presidenza il
Presidente Perron.
Président
- La parole à la Conseillère Squarzino
Secondina.
Squarzino (Arc-VA)
- Ringrazio l'Assessore per avermi
fornito i dati relativi alle procedure possibili che possono
esserci, quindi anche alla tempistica, nel senso che questo autunno
si saprà se ci sarà un ricorso della cooperativa che si è sentita
danneggiata dalla sentenza o se la cooperativa rinuncia e l'USL è
libera di procedere.
Credo che gli appalti sui servizi richiedono di affrontare
problematiche che non sempre è semplice individuare; prendo atto
però, non dico con soddisfazione, perché fare la "Cassandra" non
sempre mi piace, che tutte quelle osservazioni che avevamo
sollevato, in particolare l'incoerenza fra il fatto che un progetto
era stato considerato il migliore e poi ha avuto un punteggio
inferiore, credo che questa incoerenza il TAR l'abbia individuata
con chiarezza.
Ricordo solo brevemente che, rispetto al servizio che
l'Assessorato aveva deciso di aprire per psichiatrici a Donnas,
quindi di spostare il centro che era a Pont-Suaz, trasportarlo a
Donnas in modo da aprire, oltre a questo centro continuativo diurno
notturno, anche un centro diurno per dare un servizio ulteriore
agli psichiatrici della bassa Valle. Ricordo anche che nel momento
in cui c'era l'appalto del servizio si è presentata la cooperativa
"Punto Service" e una serie di cooperative che fanno capo alla
Cooperativa "Trait d'union", che era quella che già gestiva il
servizio. Nel momento in cui la Commissione ha esaminato le
proposte presentate dalle 2 cooperative, ha ritenuto che avesse
diritto a vincere l'appalto la cooperativa "Punto Service". Avevamo
allora sollevato gravi dubbi sul fatto che la Commissione sembrava
non essersi preoccupata di alcune fondamentali questioni: la
qualità del progetto educativo presentato, l'"expertise" avuta
dalla cooperativa e i rapporti con il territorio, cioè quegli
elementi che avrebbero dovuto facilitare l'opera di una cooperativa
all'interno di un Servizio sanitario regionale in collegamento con
il territorio. Il TAR aveva dichiarato, su ricorso della
Cooperativa "Trait d'union", la sospensiva e credo che l'elemento
positivo di tutta questa vicenda sia che attualmente i soggetti che
gestivano il servizio a Pont-Suaz sono gli stessi che continuano il
servizio a Donnas.
Certo, siamo di fronte ad una situazione di incertezza, per cui
credo sia difficile per la cooperativa che continua la gestione
dover lavorare con tempi brevi e quindi ha difficoltà di mettere in
piedi quel progetto educativo che aveva progettato e presentato. A
questo punto non rimane che aspettare, sperando che entro fine 2006
si definisca la questione e la cooperativa, che ha dimostrato di
avere il miglior progetto e la migliore aderenza al territorio
regionale, possa gestire per il bene di tutti questo servizio che
riteniamo importante per una fascia debole della popolazione in
Valle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK