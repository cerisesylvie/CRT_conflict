Consiglio Regionale della Valle d'Aosta - Oggetto del Consiglio n. 368 del 24 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 368 del 24 febbraio 2021 - Resoconto
OGGETTO N. 368/XVI - Interrogazione: "Misure messe in campo
per evitare la mancata erogazione degli stipendi al personale della
ditta che gestisce i bar all'interno dei presidi ospedalieri
regionali".
Sammaritani (Presidente) -
Riprendiamo l'ordine normale
passando al punto 17 all'ordine del giorno. La parola all'assessore
Barmasse.
Barmasse (UV) -
In relazione alla domanda se
l'Amministrazione regionale fosse a conoscenza dei ritardi
nell'erogazione degli stipendi ai dipendenti Sirio S.p.A., va
precisato che trattasi di competenza dell'azienda USL e non
dell'Amministrazione regionale. In merito al sopracitato punto e ai
seguenti contenuti nell'interrogazione, cioè se corrisponde al vero
la notizia dell'erogazione degli stipendi spettanti da parte della
Sirio S.p.A. e quali siano state le misure messe in campo
dall'Amministrazione regionale per fare in modo che simili
comportamenti non si verifichino nuovamente in futuro, si precisa
che l'Amministrazione regionale, interpellata l'azienda USL, ha
ricevuto notizia del fatto che la stessa azienda USL, venuta a
conoscenza dei ritardi nell'erogazione degli stipendi in data 8
febbraio 2021, aveva immediatamente proceduto, con protocollo n.
11407 dell'8 febbraio 2021, a trasmettere al concessionario del
servizio in oggetto specifica nota di diffida ad adempiere, ai
sensi dell'articolo 21 del capitolato di gara, con fissazione di
termine perentorio entro e non oltre quindici giorni dal
ricevimento della stessa comunicazione, pena la risoluzione del
contratto ex articolo 1453 del Codice civile.
L'Azienda ha informato l'Amministrazione regionale che, con
successiva nota del 9 febbraio 2021, protocollo n. 11920, la ditta
Sirio S.p.A. aveva dichiarato di avere proceduto a saldare
integralmente le retribuzioni spettanti ai propri dipendenti nelle
giornate di venerdì 5 e di lunedì 8 febbraio 2021 procedendo
contestualmente a presentare idonea istanza di rateazione
propedeutica al rilascio del DURC regolare, allegando nella nota
all'Azienda USL copia dell'istanza presentata e protocollata da
INPS.
Va precisato tuttavia che in ogni caso gli uffici competenti
della azienda USL della Valle d'Aosta avevano già richiesto, in
data 8 febbraio 2021, l'emissione del DURC relativo alla ditta in
questione, per controllare la regolarità dei versamenti
previdenziali ed è tuttora in attesa di ricevere riscontro alla
richiesta.
Si precisa infine che l'azienda USL, in veste di stazione
appaltante e in sede di redazione di
lex speciali
di gara,
in ottica prudenziale e preventiva aveva provveduto a disciplinare
in sede di progettazione della medesima procedura di scelta del
contraente le necessarie e opportune misure capitolari per evitare
mancati pagamenti stipendiali. In particolare, con specifico
riferimento all'articolo 11 rubricato "Oneri a carico del gestore"
si cita testualmente; "Rimangono a esclusivo carico del gestore i
seguenti oneri: la retribuzione, completa degli elementi accessori
e aggiuntivi da erogare al personale alle proprie dipendenze ed i
relativi oneri assicurativi, previdenziali e sociali". Ne derivava
che il mancato rispetto di tale clausola avrebbe comportato la
rilevante causa di estinzione contrattuale, così come previsto
dall'articolo 21 del capitolato che di seguito riporta: "L'Azienda
USL della Valle d'Aosta ha altresì la facoltà di risolvere il
contratto ai sensi dell'articolo 1453 del Codice civile, previa
diffida scritta ad adempiere entro il termine di quindici giorni,
decorso il quale il contratto si intende risolto di diritto qualora
il fornitore non esegua il servizio in modo strettamente conforme
alle disposizioni del contratto".
Infine, rispetto al punto dell'interrogazione concernente se
l'Amministrazione regionale abbia verificato la notizia relativa
alla sostituzione dei dipendenti in sciopero Sirio S.p.A., si
precisa che l'azienda USL ha verificato la regolare apertura del
servizio come imposto dal contratto che, si precisa, ha natura di
concessione e non di appalto per l'azienda USL. L'apertura è stata
quindi verificata a prescindere dai dipendenti in sciopero o in
servizio, in quanto in caso contrario, di mancata garanzia di
apertura del bar regolare e quotidiana, vi sarebbero stati gli
estremi per rescissione del contratto.
Presidente -
Per la replica, la parola al consigliere
Manfrin.
Manfrin (LEGA VDA) -
La ringrazio Assessore perché ha
dato una risposta molto articolata, che effettivamente è andata ad
approfondire quello che prevede il capitolato di gara che è stato
sottoscritto dall'azienda. Un capitolato che, come giustamente lei
ha ricordato, all'articolo 11 prevede che fra gli oneri a carico
del gestore vi sia la retribuzione completa comprensiva degli
elementi accessori aggiuntivi e che quindi evidentemente la mancata
erogazione di questo pagamento debba poi dar luogo a delle penali.
Come sappiamo all'articolo 20 del capitolato, questo non l'ha
citato ma lo aggiungiamo, è previsto che l'impiego del personale
non corrispondente a quanto prescritto dall'offerta di gara preveda
delle penali. Quindi, secondo me, l'unica parte un po' diciamo
riduttiva rispetto alle criticità sollevate è che non è che
l'Amministrazione se ne può lavare le mani del fatto che venga leso
il diritto di sciopero dei lavoratori del settore. Innanzitutto
spero che sia stato anche preso atto del fatto che i pagamenti
continuano ad arrivare in maniera ritardata da diversi mesi, a
partire dal mese di marzo dell'anno scorso; l'unico pagamento
effettuato in maniera regolare è stato fatto ad ottobre, il
pagamento del mese di settembre. Ma, come dicevo, il fatto di
sostituire dei lavoratori che scioperano con altri lavoratori che
vengono da fuori, pare integrare la fattispecie prevista appunto
all'articolo 20, quindi impiego del personale non corrispondente a
quanto prescritto dall'offerta di gara; anche qui andrebbe
verificato qual è stato il personale impiegato. Al netto di questo
è chiaro che si va a ledere l'esercizio della libertà e
dell'attività sindacale, articolo 28 legge 300 del 1970, ed è
altrettanto ovviamente grave che si debba arrivare addirittura a
scioperare per ottenere quanto previsto, ovvero lo stipendio
mensile.
Al netto di questo, ma io questa gliela do come informazione su
cui fare i necessari approfondimenti, Assessore, pare che l'azienda
abbia probabilmente già annunciato che sarà in ritardo o sarà in
difficoltà nell'erogare lo stipendio del prossimo mese, quindi su
questo sarà necessario assolutamente fare un approfondimento. Al
netto di questo mi permetto di farle un ultimo appunto,
ringraziandola però per la precisione con la quale ha dato le
informazioni: non è che si può dire che l'Amministrazione regionale
non è a conoscenza perché tutto questo lo gestisce la USL.
Evidentemente la USL gestisce la questione degli appalti piuttosto
che le questioni di sua competenza, ma è ovvio che
l'Amministrazione regionale coordina il tutto.
Al netto di questo mi auguro che venga proseguita l'azione di
monitoraggio di quella che è l'esecuzione di questo appalto e
soprattutto la tutela di questi lavoratori che evidentemente hanno
avuto seri problemi, in un momento in cui la crisi morde in maniera
più netta, addirittura a portare il pane in tavola, quindi hanno
dovuto arrivare ad azioni addirittura eclatanti come lo
sciopero.
La ringrazio, Assessore, per la precisione e le chiedo di
continuare a vigilare su eventuali problematiche relative alla
erogazione di stipendi o su questioni che riguardino appunto le
inadempienze relative al capitolato d'appalto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK