Consiglio Regionale della Valle d'Aosta - Oggetto del Consiglio n. 1090 del 1° dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1090 del 1° dicembre 2021 - Resoconto
OGGETTO N. 1090/XVI - Interpellanza: "Programmazione degli
interventi di edilizia scolastica per sopperire alla carenza di
palestre nelle scuole secondarie di secondo grado di
Aosta".
Bertin (Presidente) -
Punto n. 28. Per l'illustrazione,
consigliera Erika Guichardaz.
Guichardaz E. (PCP) -
Fra i temi prioritari del programma
di legislatura dell'ottobre 2020 nella sezione istruzione vi era
scritto "La soluzione dei numerosi problemi ancora esistenti in
tema di edilizia scolastica, compreso quello delle palestre".
Nel DEFR 2020-2021 viene ribadita questa necessità e si
prevedeva la costruzione di quattro palestre, due in prossimità del
centro e due nell'area Ovest di Aosta, dove sono localizzati due
importanti edifici scolastici quale il liceo delle scienze umane e
scientifico, Regina Maria Adelaide, e la succursale dell'Istituto
Tecnico Manzetti.
Durante la discussione dell'assestamento, la collega Minelli
aveva chiesto delucidazioni rispetto alla dislocazione della
costruzione di nuove palestre e si era segnalata l'area della Cidac
che ci vedeva molto perplesse.
Durante l'estate, poi, dalle notizie di stampa abbiamo appreso
che vi era stato un ripensamento e che si prevedeva quella palestra
in Piazza Ducler.
Poco dopo, anche tale opzione ci risulta essere sfumata per
possibili ritrovamenti archeologici.
Sul DEFR 2020-2022 ora si parla genericamente della
realizzazione di nuove palestre scolastiche nel capoluogo regionale
attraverso il finanziamento dell'intervento di progettazione di una
seconda palestra scolastica che si aggiunge a quella che sarà
realizzata nel 2022 con risorse stanziate con il secondo
assestamento 2020.
Non credo di dirle nulla di nuovo, Assessore, ma la situazione
delle palestre sta diventando insostenibile. Il liceo classico
artistico e musicale con quarantuno classi utilizza cinque palestre
diverse e molte classi si recano in queste con il pullman.
Situazione altrettanto drammatica quella del liceo Maria
Adelaide di Aosta, liceo con quarantatré classi e nessuna palestra
e che per soddisfare alle esigenze curriculari delle scienze
motorie sportive utilizza cinque palestre poste sul territorio
d'Aosta e Comuni limitrofi. Anche in questo caso vi sono classi che
devono raggiungere la palestra con l'autobus a noleggio.
Altra situazione molto critica è quella dell'Istituto Tecnico
Manzetti e l'attuale Liceo scientifico Bérard, appena costruito
comunque, deve utilizzare spazi in altre sedi perché la palestra a
disposizione non è sufficiente.
A parte i costi di trasporto, l'affitto di palestre, il disagio
arrecato alle scuole e ai docenti che devono cercare di incastrare
gli orari delle lezioni con la gestione delle varie palestre o
spostare il materiale didattico da un impianto sportivo all'altro,
il disagio a livello didattico non può essere trascurato.
Nel caso infatti delle classi che devono utilizzare il pullman
per recarsi in palestra, i cento minuti curriculari previsti di
tempo-scuola alla fine si riducono a cinquanta.
Naturalmente si perde comunque tempo anche quando le palestre
non si devono raggiungere in pullman ma a piedi se non sono attigue
allo stesso edificio e il fisiologico tempo perso e disagio negli
spostamenti a piedi non tiene conto delle condizioni meteo a volte
avverse e della presenza di studenti con disabilità o anche con
infortuni temporanei.
Nella programmazione bisogna tener conto che usando a pieno
regime una palestra su cinque giorni, compresi i pomeriggi, si
soddisfa l'esigenza di venti classi.
Occorre poi considerare che non tutti i corsi di studio
prevedono rientro nel pomeriggio e non tutte le scuole, come
dicevo, hanno rientro pomeridiano, questo senza tener conto delle
ore destinate alle attività extra-curriculari, come i gruppi
sportivi, in cui servirebbe poter usare lo spazio per altri due
pomeriggi.
Alla luce di quanto evidenziato, tenendo conto che di questo
problema se ne parla da anni e che si compensa con i pullman la
carenza di programmazione nell'edilizia scolastica, volevamo
conoscere la situazione attuale, la programmazione complessiva, i
tempi di realizzazione e la collocazione delle annunciate
strutture, se, in particolare, è stata presa in considerazione
l'ipotesi progettuale di una palestra sopraelevata sul Liceo di Via
Chavanne e con quale responso tecnico ed economico se questa non vi
sarà, e in caso di risposta negativa, come s'intenda procedere per
risolvere le criticità sopra esposte.
Presidente -
Risponde l'assessore Caveri.
Caveri (AV-VdA Unie) -
In attuazione di quanto previsto
nel DEFR 2021-2023, nel corso del 2021 è stato avviato l'iter per
la realizzazione nel capoluogo regionale di una nuova palestra per
le scuole secondarie di secondo grado per fornire una prima,
purtroppo ancora non completa, risposta alle criticità legate alla
carenza di strutture sportive per le scuole, che è un dato storico,
malauguratamente, che è peggiorato nel tempo.
Con la seconda legge di assestamento del bilancio 2020 sono
state stanziate sull'annualità 2021 le risorse per la costruzione
della struttura.
Subito dopo l'approvazione della legge è iniziato il confronto
fra il Comune e la Regione per individuare il sito su cui costruire
la palestra. Anzi, a essere precisi, con il Comune di Aosta abbiamo
parlato spesso di siti, ma la verità è che alla fine dei confronti
per fortuna ne è rimasto uno perché - al di là delle circostanze
che dirò tra breve dei ritrovamenti archeologici - la linea
politica del Comune di Aosta, del tutto legittima - peraltro voi
fate parte di questa maggioranza - è quella d'immaginare che non ci
debba essere occupazione del suolo, quindi tutte le soluzioni
tecniche che avevamo trovato al centro, che potevano essere valide,
sono state a priori scartate proprio perché si deve cercare qualche
cosa che non impatti sull'occupazione del suolo nelle parti
centrali della città.
Da qui, per questa palestra, era nata l'idea di andare verso
Piazza Ducler, che è stata accantonata a seguito del ritrovamento
di un cimitero, che già era noto e quindi c'è un vincolo
archeologico che grava su questa zona perché c'è questa necropoli
romana tuttavia è vero che ad Aosta praticamente dovunque si scavi
spunta uno scheletro o qualcosa di questo genere.
L'altra problematica che è emersa, che è una problematica triste
ma credibile, è il fatto che non si è in grado, purtroppo, di
finanziare e aprire assieme più cantieri per la semplice ragione
che mancano le risorse umane oggi all'interno dell'Amministrazione
per poter seguire dei lavori. In questo momento i lavori pubblici
hanno diversi cantieri nella città di Aosta anche su scuole, perché
una delle scuole che oggi manca nel puzzle è il vecchio Ginnasio,
liceo scientifico che purtroppo è incappato in un'azienda che sta
avanzando con un'inquietante lentezza.
Alla fine il Comune si è detto d'accordo, trattandosi di una sua
proprietà, d'immaginare in quella che viene chiamata Via Dalla
Chiesa Ovest del parcheggio del supermercato Cidac la nascita di
questa nuova palestra rispetto alla quale c'è poi tutta una
valutazione, anche più profonda rispetto a quanto debba essere
grande e quanto possa rispondere soprattutto alle esigenze della
scuola, ma anche, in altri orari, essere a vantaggio degli sportivi
di altre discipline e di associazioni.
L'8 ottobre il Sindaco di Aosta ha espresso finalmente il
proprio assenso all'avvio da parte della Regione delle attività
finalizzate all'acquisizione della prima progettazione della
palestra: il 21 ottobre il Sindaco ha comunicato che la
realizzazione della nuova palestra richiede uno strumento
urbanistico e una regolarizzazione patrimoniale che deve attuarsi
attraverso la procedura dell'accordo di programma, precisando
altresì che nell'ambito di tale accordo è intendimento
dell'Amministrazione comunale prevedere uno sfruttamento ottimale
dell'intera area per la realizzazione di strutture sportive
destinate sia all'attività scolastica che, come dicevo, a quella
sportiva e anche per degli eventi.
Sulla base delle comunicazioni che sono, come lei vede,
abbastanza recenti, la struttura edilizia e strutture scolastiche
ha messo in atto le procedure per aggiudicare lo studio geologico
di caratterizzazione del terreno e di progettazione.
I tempi necessari per il completamento dell'opera sono legati
oggi anche alla velocità con cui riusciremo a fare l'accordo di
programma e poi naturalmente ci sarà la fase progettuale e
l'appalto dei lavori.
La costruzione della palestra di cui ho detto costituisce una
prima risposta ai bisogni delle scuole che si attendono, come
dicevo, da molti anni; non è tuttavia sufficiente a soddisfare le
necessità delle istituzioni scolastiche che sono prive di palestre
interne alle proprie sedi, per questo, nel nuovo bilancio di
previsione 22-24, sono state stanziate sul 2024 le risorse per la
progettazione di una seconda palestra per cui dovrà essere
individuato il sito per la costruzione.
Naturalmente molto in questo scenario potrebbe cambiare a
seconda delle risorse che potrebbero venire dal PNRR. So che ci
sono stati degli annunci a mezzo stampa dell'arrivo di cospicui
finanziamenti nel settore scolastico, in realtà il decreto
ministeriale che dovrebbe annunciare questa pioggia di denaro non è
ancora stato pubblicato e proprio domani le Regioni incontreranno
il ministro Bianchi e la Ministra delle Regioni per protestare
rispetto a tutta una serie di criteri che sono stati messi in campo
per la ripartizione di queste cifre e soprattutto perché manca un
criterio che tutte le Regioni, di qualunque colore politico,
ritengono essenziale, cioè quella che la programmazione sia in capo
alle Regioni e non ci sia una distribuzione a pioggia rispetto ai
singoli Comuni, perché ci potrebbe essere un rischio di spreco
delle risorse. Anche perché i fondi del PNRR avrebbero comunque, al
di là di tutto, una propria peculiarità che deriva dal fatto che
esiste come un muro finale il 2026, entro la quale data deve essere
completato qualunque lavoro legato al Piano di resilienza.
Nel corrente anno sono stati aggiudicati - e rispondo alla
seconda domanda - i lavori di sopraelevazione dell'ala ovest
dell'edificio scolastico di Via Chavanne per ricavare nuove aule
didattiche; l'avvio dei lavori è previsto nei primi mesi del
prossimo anno, si tratta del secondo ampliamento della sede
scolastica che consentirà di soddisfare tutte le esigenze dal punto
di vista logistico dell'istituzione scolastica Liceo delle Scienze
Umane e Scientifico Regina Maria Adelaide, con l'ovvio paradosso
che tra qualche anno molti di questi immobili non avranno poi una
precisa destinazione a causa del rinculo della crisi
demografica.
L'ipotesi di sopraelevare ulteriormente l'edificio per
collocarvi una palestra è ritenuta impossibile dalla struttura
edilizia strutture scolastiche sia dal punto di vista strutturale,
quindi tecnicamente impossibile da realizzare, sia in relazione
alla tipologia e alle dimensioni dei locali che si potrebbero
ricavare, quindi sostanzialmente c'è una risposta negativa alle
molte insistenze del dirigente scolastico.
Per rispondere al presente quesito, cioè che cosa s'intenda
fare, informo che oltre le due palestre di cui ho parlato sopra,
nell'ambito della fase di progettazione in corso dell'intervento di
ristrutturazione dell'edificio scolastico di Via Festaz, sede
dell'istituzione scolastica di istruzione tecnica Manzetti, è in
gioco la possibilità di realizzare - in questo caso, finalmente,
quando si fa una di queste costruzioni - un apposito spazio interno
per lo svolgimento dell'attività motoria degli alunni. Questo
intervento contribuirebbe a ridurre ulteriormente il fabbisogno di
strutture sportive per le scuole secondarie di secondo grado che si
trovano nel centro cittadino, fra l'altro con evidenti benefici per
la didattica, essendo la palestra interna all'edificio
scolastico.
Aggiungerei, perché ne ho fatto cenno l'altro giorno, che
un'altra delle ipotesi scartata, anche se abbastanza suggestiva,
che era quella di utilizzare gli spazi dello stadio Puchoz, perché
anche lì si è in area archeologica, quindi quando si è costruito il
campo sportivo evidentemente non se ne era tenuto conto, ma lì pare
che ci siano anche necropoli e cose molto interessanti, così come
era stata scartata tutta quell'area nella zona della chiesa di
Sant'Orso, proprio per quelle vicende di non occupazione del suolo
pubblico cui ho fatto riferimento precedentemente.
Un'idea che invece sembra non essere scartata negli ultimi
colloqui e che potrebbe rientrare in una riflessione più
complessiva sul Campus Universitario potrebbe essere quella di
allocare una palestra in una parte dell'area scarsamente pregiata,
che di fatto oggi è una specie di rimessa dove ci sono materiali di
vario genere. Anche immaginando che non si può pensare di fare un
Campus universitario che in qualche maniera sia privo di un centro
universitario sportivo e tenendo conto che l'eventuale previsione
della ristrutturazione del Cral Cogne con lo studentato potrebbe
far risparmiare quei soldi che erano stati valutati da impiegare
negli anni a venire per la costruzione dello studentato nella
medesima area di riferimento della nuova Università della Valle
d'Aosta.
Presidente -
Per la replica, consigliera Guichardaz.
Guichardaz Erika (PCP) -
Naturalmente quest'idea, come
già accennato nell'assestamento, non ci convince, nel senso che
quella zona per noi risulta essere una zona comunque distante da
tutti gli edifici scolastici e quindi sicuramente non è una
soluzione che ci convince.
Mi fa piacere, comunque, che nella valutazione delle strutture
future stia già pensando all'idea di palestre all'interno e spero
che, a differenza di quanto avvenuto per il Liceo Bérard, siano
sufficienti almeno per quella scuola se non per accoglierne altre,
perché andremo, lo si vede nel DEFR, ad acquistare il Bérard, una
struttura appena costruita ma che già non è sufficiente per
l'attività didattica riferita proprio anche solo alla loro
istituzione.
Quindi mi fa piacere che nella programmazione futura per lo meno
di questo si tenga conto.
Mi permetta una battuta: il consumo del suolo naturalmente lo si
vede e i reperti storici vengono considerati quando si parla di
palestre scolastiche mentre invece, quando si parla di un Ospedale
regionale, questo può essere messo al di sopra di reperti e non
consuma suolo, quindi mi permetta semplicemente questa battuta,
perché sinceramente non credo sia così necessario scavare per fare
una palestra, lo abbiamo visto... (
Interruzione fuori
microfono)...
in una prossima interpellanza allora le spiegherò
anche quello.
Non credo che sia necessario scavare, almeno questa è la
percezione che abbiamo avuto seguendo la costruzione del Liceo
Bérard, quindi credo che queste palestre possano benissimo non
avere chissà che necessità.
Rispetto a quello che ha detto della sopraelevazione, invece,
del Liceo, naturalmente chiederò con un 116 di avere questo parere
dell'edilizia scolastica per verificare effettivamente la non
fattibilità di questa soluzione, ben sapendo che ormai - adesso il
collega Distort non c'è - i progettisti riescono a fare di tutto e
di più anche sull'Ospedale, quindi figuriamoci se non possono farlo
in questo caso.
Quindi, come le ho già anticipato, chiederò questo parere per
verificare quanto da lei sostenuto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK