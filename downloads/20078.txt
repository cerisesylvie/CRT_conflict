Consiglio Regionale della Valle d'Aosta - Oggetto del Consiglio n. 63 del 24 settembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Amministrazione della giustizia
CASA DA GIOCO
Precedente
Successivo
Resoconto integrale del dibattito dell'aula
Oggetto del Consiglio n. 63 del 24 settembre 2003 - Resoconto
OGGETTO N. 63/XII - Situazione dei contenziosi legali esistenti
con le Società Sitav e SAAV nell'ambito della trattativa in corso
per l'acquisizione del Grand Hôtel Billia. (Interrogazione)
Interrogazione
Premesso:
- che dalla Relazione che accompagna l'ultimo bilancio di
esercizio della Gestione Straordinaria del Casinò de la Vallée
risultano ancora in corso diverse vertenze legali con le società
Sitav e Saav;
- che la trattativa condotta da Finaosta con il gruppo
Léfèbvre, per l'acquisizione del complesso alberghiero congressuale
del Grand Hotel Billia e altri immobili, include anche la
transazione sulle vertenze in corso;
tutto ciò premesso, i sottoscritti Consiglieri
regionali
Interrogano
il Presidente della Regione o l'Assessore delegato per
sapere:
1. se la cessione del ramo d'azienda da parte della Gestione
Straordinaria (ora in liquidazione) alla Casino de la Vallée S.p.A.
comprende anche le litispendenze di cui in Premessa;
2. a quanto ammontano gli oneri o i benefici dell'eventuale
transazione, quali vertenze interessano e quale misura essi
rappresentano rispetto al valore economico dei beni che Finaosta (o
altra società del comparto pubblico regionale) intende acquisire
dal gruppo Léfèbvre;
3. se la situazione odierna del contenzioso è variata
rispetto a quanto descritto nella Relazione allegata all'ultimo
bilancio d'esercizio: in caso affermativo, in quali
termini.
F.to: Tibaldi - Lattanzi - Frassy
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Per rispondere all'interrogazione, mi corre
l'obbligo di fare una valutazione sulle premesse e, nell'ambito
delle premesse, si richiama la trattativa condotta dalla "Finaosta"
con il "gruppo Léfèbvre" per l'acquisizione del complesso
alberghiero congressuale del Grand Hôtel Billia e degli altri
immobili. Come risposto all'interrogazione dell'ultimo Consiglio,
questa era una trattativa iniziata nel corso della precedente
legislatura con una terna di proposte, che erano state rivolte a
tre soggetti diversi: alla "Casino de la Vallée S.p.A.", alla
Gestione straordinaria e alla "Finaosta", ed era una proposta
inscindibile.
Oggi colgo l'occasione per informare che questa trattativa,
ovviamente, per questioni che sono indipendenti
dall'Amministrazione regionale, deve ripartire completamente da
capo, perché ci siamo trovati nella condizione - ed è di ieri la
comunicazione della "Finaosta" - in cui gli immobili interessati a
questo tipo di trattativa sono stati trasferiti e non sono più di
proprietà della "SAAV", società che interloquiva precedentemente,
per cui, a fronte di questa operazione unilaterale, indipendente
dall'Amministrazione regionale o dalla Gestione straordinaria, ci
troviamo di fronte a una comunicazione, dove il nostro
interlocutore è cambiato. A firma dell'Amministratore unico della
"SAAV" quindi ci viene dato il nominativo di questi nuovi soggetti;
il soggetto proprietario di tutta una serie di beni, che erano
considerati accessori, è diventato la "Village Aurelia S.r.l.", con
sede in Roma, via Cavalier d'Arpino, mentre il complesso aziendale
Grand Hôtel Billia è stato conferito in una società neocostituita,
che si chiama in modo omonimo "Grand Hôtel Billia S.r.l.", però con
sede in Alessandria. Ovviamente, questo tipo di conferimento è
stato notificato all'Amministrazione regionale ai sensi del decreto
legislativo n. 490 ed è anche di ieri la trasmissione di questo
tipo di documento.
Capite bene, quindi, che questa terna di proposte oggi deve
essere riconsiderata in virtù del quadro che è totalmente cambiato.
Tuttavia, per dare degli elementi comunque di giudizio in merito
all'interrogazione, si chiedeva se il contenzioso era stato
trasferito nella società per azioni dalla Gestione straordinaria,
cosa evidentemente che non è, perché nell'ultimo Consiglio abbiamo
detto che l'interlocutore per la gestione del contenzioso era la
Gestione straordinaria, per cui nel conferimento dei beni sono
rimasti esclusi i contenziosi.
Nella seconda domanda dell'interrogazione si chiedevano quali
erano gli oneri e i benefici per la Gestione straordinaria. Gli
oneri evidentemente erano quelli manifesti, vi era una transazione
che prevedeva l'erogazione di 3,5 milioni di euro per la chiusura
di tutti i contenziosi con "SAAV" e "SITAV". I benefici sono stati
valutati dal legale, lo studio "Hammonds Rossotto" della Gestione
straordinaria; come ben sapete, i contenziosi sono contenziosi che
hanno delle richieste per centinaia di miliardi. Il rischio di
causa è insito in ogni causa e quindi la transazione a 3,5 milioni
di euro era stata considerata vantaggiosa per la Gestione
straordinaria con i relativi pareri.
Nella terza richiesta si evidenziava la necessità di sapere se
vi era un'evoluzione delle cause, se erano intervenute sentenze o
vi era un'evoluzione di qualsiasi genere. A questo proposito la
Gestione straordinaria ci ha annunciato un non intervento di
sentenze e ci comunica che le prossime udienze saranno nel mese di
ottobre, per cui la situazione che abbiamo trovato nel bilancio e
nella relazione di Gestione straordinaria, ad oggi, non ha avuto
nessun tipo di evoluzione, perché le cause riprenderanno nel mese
di ottobre.
Presidente - La parola al Consigliere Tibaldi.
Tibaldi (CdL) - Apprendiamo anche noi dalla viva voce
dell'Assessore in data odierna che vi è una modifica in termini
soggettivi, nel senso che due nuove società sostituiscono i vecchi
interlocutori o, perlomeno, fino ad ieri interlocutori di questi
rapporti che si erano creati per definire la rottura
dell'accerchiamento, fra loro, da una parte, e la Regione,
"Finaosta", la Gestione straordinaria, la "Casino S.p.A.",
dall'altra.
Cambiano i soggetti, è vero, ma non cambia l'oggetto - e quindi
rimane l'oggetto del contenzioso - e penso che rimanga uno di quei
tre aspetti che devono essere definiti, gli altri due sono
l'acquisizione del patrimonio e il futuro
dell'azienda… complesso alberghiero
congressuale Billia, che necessitano di definizione. A tal
proposito, ad inizio settembre ho inviato una lettera al Presidente
della IV Commissione, Praduroux, affinché non viviamo da meri
spettatori ciò che sta accadendo, ma possiamo avere una notizia che
sia tempestiva e soprattutto conoscere anche la reale entità dei
cespiti che la Regione va ad acquistare e soprattutto la reale
entità di quelle che sono in questo caso le transazioni, oggetto di
questa interrogazione o, meglio, le cause, il contenzioso
giudiziario, la mole di questo contenzioso che deve essere in
qualche maniera definito.
La transazione, per definizione giuridica, impone rinuncia da
entrambe le parti; è stata quantificata in 3,5 milioni di euro,
secondo la deliberazione n. 2256 che lei ha citato a luglio,
rispondendo ad un'altra nostra interpellanza. Leggendo l'estratto
dalla relazione allegata al bilancio di esercizio 2002, si nota
però come queste cause sono state promosse in buona parte dal
"gruppo SAAV-SITAV" nei confronti della Gestione straordinaria, ma
alcune delle cause si sono concluse in senso favorevole alla
gestione, quindi certe pretese miliardarie non avranno esistenza,
tant'è che gli stessi componenti del comitato di gestione, e ora
anche il liquidatore, l'hanno quantificata ad un valore simbolico
di 1 euro cadauna. Avremmo avuto piacere di sapere se questa
quantificazione è solo onerosa da parte della Gestione
straordinaria oppure se vi era anche qualche eventuale
beneficio.
L'Assessore ha detto che il contenzioso è miliardario, un
contenzioso miliardario se si riflette in termini di
lire… che oggi non sono più miliardi,
ma forse una cifra decisamente inferiore, anche perché le cause si
sono evolute o, meglio, sono arrivate ad una parziale definizione e
molte cause hanno visto il torto del "gruppo SAAV-SITAV". D'altro
canto, non vorremmo che fra questi due litiganti: la Gestione
Straordinaria, da una parte, e il "gruppo Léfèbvre", dall'altra, a
pagare sia il terzo, cioè la Regione, quindi il contribuente
valdostano, come ci pare di evincere leggendo sempre nella
relazione di bilancio che, qualora la Gestione straordinaria
dovesse essere chiamata dalla Magistratura a corrispondere alle
controparti quanto dalle stesse ingiustificatamente preteso - leggo
testualmente -:
"Gestione straordinaria anche in liquidazione
non potrà che richiedere all'Amministrazione regionale un
intervento mirato, che alternativamente potrà concretizzarsi in un
contributo specifico a copertura di ogni passività derivante da
sentenze sfavorevoli"
. Le eventuali e future occorrenze
finanziarie, quindi, devono essere ripianate dalla Regione. Questo
è un aspetto che ci lascia sconcertati, perché: primo, significa
che la Gestione straordinaria non ha le risorse - e che non avesse
molte risorse lo abbiamo già capito quando, nel gennaio scorso,
abbiamo proposto delle iniziative per capire di certi interventi
dell'ex Giunta regionale a titolo di aggiustamento finanziario e
patrimoniale con risorse che dalla Regione venivano trasferite alla
Gestione straordinaria -; secondo, ci dispiacerebbe se le ulteriori
mancanze di denaro dovessero essere pagate dalla Regione, quindi
dai contribuenti valdostani.
Per questo chiedo - e concludo - che la IV Commissione, e lo
stesso Assessore, lavorino in forma sinergica per quanto riguarda
la notizia, la tempestività delle informazioni che devono pervenire
anche ai Commissari. Questo anche a tutela delle ragioni dei
Valdostani che vogliono capire fino in fondo le eventuali eccedenze
di credito di soggetti come il "gruppo SAAV-SITAV" che, qualora
queste sentenze fossero sfavorevoli, vedono la Regione ripianare, a
nostro avviso ingiustificatamente, certi debiti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK