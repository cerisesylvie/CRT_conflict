Consiglio Regionale della Valle d'Aosta - Oggetto del Consiglio n. 1634 del 5 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1634 del 5 dicembre 2005 - Resoconto
OGGETTO N. 1634/XII - Valorizzazione della produzione delle mele
valdostane. (Interrogazione)
Interrogazione
Richiamate le precedenti iniziative presentate in merito alla
necessaria valorizzazione dei prodotti ortofrutticoli della Valle
d'Aosta e, in particolare, della produzione delle mele;
Ribadite le preoccupazioni espresse nelle interrogazioni
allora presentate per sottolineare che a tutt'oggi la
valorizzazione, la promozione e la commercializzazione delle mele
della Valle d'Aosta sono in parte legate all'iter di ottenimento
del marchio DOP;
Tenuto conto, anche alla luce dell'attuale difficile
situazione economica, dell'importanza di sostenere quei settori che
valorizzano i prodotti del nostro territorio, i quali possono anche
fungere da veicoli promozionali per la nostra regione;
Sottolineato che nelle risposte della precedente iniziativa
del febbraio scorso era stato affermato dalla Giunta che era
sperabile che entro il 2005 si potesse ottenere il relativo decreto
di riconoscimento della DOP e che l'obiettivo politico, indicato
nel PREFIN, consisteva nel risanamento dei vecchi meli e nel
reimpianto degli stessi con moderni criteri di razionalità;
I sottoscritti Consiglieri regionali
Interrogano
l'Assessore competente per conoscere:
1) a che punto è l'iter per l'ottenimento del marchio
DOP;
2) qual è l'attuale livello di produzione e di coltivazione
delle mele nella nostra regione;
3) qual è la situazione della promozione e della
commercializzazione delle mele della Valle d'Aosta;
4) le azioni della Amministrazione regionale previste a
sostegno, anche attraverso misure straordinarie, di questo settore
produttivo.
F.to: Lanièce - Viérin Marco - Comé - Stacchetti
Presidente - La parola all'Assessore all'agricoltura e risorse
naturali, Isabellon.
Isabellon (UV) - In merito alla situazione dell'iter per
l'ottenimento del marchio "DOP", bisogna rilevare che la domanda
per l'ottenimento della "DOP" nella Valle d'Aosta è stata inoltrata
al Ministero delle politiche agricole e forestali, Dipartimento
della qualità dei prodotti alimentari e dei servizi, dalla
"Cofruit", quindi non direttamente dall'Assessorato, Aassociazione
autorizzata ad inoltrare una domanda di registrazione ai sensi
dell'articolo 5 del regolamento comunitario n. 2081/1992 in data 11
febbraio 2005. A tale domanda sono stati allegati il disciplinare
di produzione e il logotipo, una relazione tecnica con relativi
allegati a supporto della stessa e ulteriori allegati supplementari
e una relazione storica socio-economica con i relativi allegati. A
seguito di questo, il 1° settembre 2005, il "MIPAF" risponde alla
"Cofruit" e per conoscenza all'Amministrazione regionale in merito
alla domanda di registrazione come "DOP" della denominazione nella
Valle d'Aosta, proponendo una serie di modifiche divisibili in due
tipologie: una di carattere formale sul disciplinare vero e proprio
e una di carattere sostanziale, riguardante le relazioni tecnica,
storico e socio-economica, e i relativi allegati. Per quanto
riguarda il disciplinare, viene consigliata la sua rielaborazione
secondo un apposito articolato fornito dal "MIPAF" nella succitata
lettera; per quanto concerne invece la relazione tecnica, chiedono
che venga opportunamente corretta, esplicitando le tecniche di
produzione e le caratteristiche del prodotto, che vengono descritte
nel disciplinare di produzione. Sottolineano inoltre che gli
allegati devono essere eliminati ed inseriti nelle relative sezioni
della relazione (in pratica deve essere rielaborato il tutto in
maniera corrispondente alle procedure). In merito alla relazione
storico e socio-economica, evidenziano che va riformulata
eliminando i riferimenti agli allegati, che devono essere inseriti
nelle relative sezioni della relazione. A conclusione della lettera
il "MIPAF" invita la "Cofruit" a far pervenire la documentazione
opportunamente modificata per poter proseguire l'istruttoria in
argomento.
Il 6 ottobre l'Assessorato dell'agricoltura, che coordina
l'iniziativa, ha provveduto ad organizzare un incontro con le parti
interessate per esaminare i rilievi evidenziati dal "MIPAF" e
concertare una risposta. A tali riunioni erano presenti il
Presidente e il Direttore della "Cofruit", un rappresentante
dell'"Institut agricole" e il Caposervizio del Servizio produzioni
agroalimentari, esperto in ottenimento di "DOP" e "IGP" per i
prodotti tipici. A seguito di quanto sopra, gli uffici tecnici
della Direzione produzioni vegetali, agriturismo e servizi
fitosanitari - qui è evidente che nel frattempo è stata modificata
all'interno dell'Assessorato l'attribuzione delle competenze, di
conseguenza in questo momento è la Direzione che si occupa di
questo, mentre prima c'era un servizio apposito -, hanno iniziato a
verificare le osservazioni sollevate dal "MIPAF", ritenendo di
convenire sugli aspetti formali di modifica del disciplinare. Fino
a pochi giorni fa i funzionari sono stati impegnati nelle procedure
per l'erogazione dei finanziamenti previsti dall'apposito capitolo
del Piano di sviluppo rurale, relativo al funzionamento aziendale,
per cui non si era potuto procedere alla presa in carico della
pratica. Nelle prossime settimane l'iter amministrativo potrà
essere perfezionato. Qui lo riprenderemo dopo, fra le attività di
questo periodo vi era stata quella che riguarda gli interventi in
corso anche in merito al risanamento dei meleti. Ritengo comunque
di poter affermare che, mentre per la risoluzione degli aspetti
formali non ci saranno particolari problemi e i tempi potranno
essere relativamente brevi, la risoluzione degli aspetti
sostanziali richiederà dei tempi più lunghi, legati alle difficoltà
oggettive di riformulare completamente le relazioni. Questo anche
utilizzando nel frattempo un rapporto di confronto con gli uffici
preposti del Ministero. Si tenga conto che gli allegati e una serie
di documenti fra cui una tesi di laurea, documenti storici,
dovranno essere valutati al fine di essere eliminati e integrati
nelle relazioni, che dovranno essere totalmente rielaborate e
riverificate. Tutta la pratica rielaborata dovrà poi essere
consegnata alla "Cofruit" per il nuovo invio al "MIPAF"; è bene non
dimenticare che l'Amministrazione regionale in questa pratica
svolge un elemento di supporto alla "Cofruit", pertanto l'impegno è
quello di fornire tutta la collaborazione necessaria. Analogo
discorso vale per l'"Institut agricole", al quale competerà la
ridefinizione degli aspetti prettamente tecnici analitici.
In merito alla seconda parte dell'interrogazione,
"qual è
l'attuale livello di produzione e coltivazione delle mele in
regione"
, si può dire quanto segue. Dalla consultazione degli
archivi a disposizione dell'Amministrazione regionale, ovvero
l'anagrafe regionale delle aziende agricole, istituita con legge
regionale n. 17/2003, risultano essere regolarmente denunciati 232
ettari di frutteto specializzato e 151 ettari di prato arborato,
per un totale di 383 ettari, da cui occorre sottrarre un 10%
destinato a pereto. A fronte di tali dati si stima che la
produzione complessiva di mele per l'annata in corso si attesti
attorno ai 50 mila quintali, di cui 13 mila sono quelli conferiti
alla "Cofruit", dati sui conferimenti 2005 forniti verbalmente dal
Direttore della "Cofruit".
Punto n. 3:
"qual è la situazione della promozione e della
commercializzazione delle mele della Valle d'Aosta"
, la
promozione in generale dei prodotti tipici valdostani, delle mele
in particolare, è un obiettivo attivamente perseguito
dall'Amministrazione e molti sono gli interventi svolti in questo
campo. Nel 2004, con deliberazione n. 1765, sono stati impegnati
42.500 euro per la realizzazione di un "dvd", "Operazione scuola di
mele", e altri 2.000 euro sono stati utilizzati per pubblicità come
presenza sui "media", mentre con deliberazione n. 1022/2005 sono
stati impegnati 31.000 euro per l'esecuzione di un'indagine di
mercato sui canali distributivi dei prodotti trasformati e sulle
strategie degli stessi. Non bisogna dimenticare il progetto di
educazione alimentare, avviato nel 2001, rivolto a bambini di
scuole dell'infanzia, elementari e medie, che ha portato alla
realizzazione di monografie sulla mela, diffuse in tutte le scuole
valdostane. Inoltre l'Ufficio promozione della Direzione produzioni
vegetali, agriturismo e servizi fitosanitari assicura la promozione
dei prodotti attraverso manifestazioni locali appositamente
dedicate alla mela. Si possono citare "MeleVallée" di
Antey-Saint-André e la "Feta di pomme" di Gressan come eventi
principali, nonché altre manifestazioni di interesse più specifico
come il "Marché au fort" di Bard, "le Olimpiadi del formaggio",
l'esposizione dei vini valdostani, "il salotto di Papillon", per
citarne alcune. In tutte queste situazioni la mela è presente.
Per quanto concerne la commercializzazione, aspetto che non
riguarda l'Amministrazione regionale, sono state assunte
informazioni presso la "Cofruit" relativamente al loro prodotto,
che trova allocazione per il 35% sul mercato locale, per il
restante 65% sul mercato limitrofo del Piemonte, Lombardia,
Liguria. Il prodotto venduto sul mercato locale viene destinato per
un 10% ai grossisti e il 90% al mercato tradizionale classico. Per
penetrare meglio sul mercato la "Cofruit" sta differenziando la
produzione con prodotti trasformati quali succhi di mela e mele
essiccate.
Punto n. 4:
"le azioni dell'Amministrazione regionale
previste a sostegno, anche attraverso misure straordinarie, del
settore produttivo"
, in questo caso abbiamo tutta una serie di
iniziative. Tra le misure di natura ordinaria ricordiamo
l'erogazione da parte del settore produzione vegetale e la
direzione apposita; abbiamo nel corso del 2005 impegnato 905 mila
euro destinati a 110 aziende per la realizzazione di 26 ettari di
frutteto; poi l'adozione dei disciplinari dei calendari di
produzione integrata biologica, nel rispetto delle misure
ambientali, impostata scegliendo i prodotti più rispettosi per
ambiente e salute di operatori e consumatori; l'allestimento di un
sistema di informazione gratuito per diramare gli avvisi
fitosanitari attraverso "sms"; la realizzazione a cadenza annuale
di corsi di agricoltura integrata e biologica, finalizzati al
rilascio delle autorizzazioni per l'acquisto di fitofarmaci; la
realizzazione di corsi pratici di potatura; l'erogazione di
contributi previsti dal Piano di sviluppo rurale per danni causati
da avverse condizioni atmosferiche; l'erogazione di contributi
previsti dal Piano regionale di sviluppo rurale per il risanamento
della frutticoltura e degli... del melo.
Presidente - La parola al Consigliere Lanièce.
Lanièce (SA) - Chiederò all'Assessore di avere la risposta che
stava leggendo, per averla completa, visto che gli mancava qualche
minuto per ultimarla. Tale iniziativa era per capire a che punto è
l'iter per l'ottenimento del marchio "DOP", questa è l'ennesima
iniziativa che il sottoscritto propone in quest'aula per sapere a
che punto è tale iter. La prima è stata fatta nel 2003 e l'allora
Assessore Vicquéry mi aveva risposto nel giugno 2004 di non
preoccuparmi:
"j'ai été personnellement au Ministère pour les
politiques agricoles, pour solliciter la procédure, j'ai recueilli
toute une série d'observations et de critiques sur le dossier. Ce
document a été revu par nos bureaux, maintenant il est prêt pour
être à nouveau soumis au Comité arboricole et ensuite sera
représenté au Ministère"
. Oggi a fine 2005 mi sembra che la
risposta che ha fornito l'Assessore sia sulla stessa falsa riga,
cioè siamo di nuovo a valutare questo "dossier" e poi a
inviarlo.
Penso sia importante in una Regione come la nostra, dove la
produzione è limitata per le dimensioni limitate del territorio,
puntare sui prodotti di nicchia e per fare questo, giocoforza è
avere un marchio "DOP". Sappiamo bene che oggi i consumatori
guardano con attenzione ai vari prodotti, quindi, per poter stare
sul mercato, visto che non abbiamo le dimensioni quantitative per
esserlo a certi prezzi, occorre puntare sulla qualità. Per questo è
importantissimo che ci si adoperi tutti assieme, ma "in primis"
l'Assessorato, perché l'Assessore ha detto che questo è compito
della "Cofruit", ma io penso sia compito soprattutto
dell'Assessore, perché ottenere il marchio "DOP" di un prodotto
vuol dire di essere beneficiari di un'ulteriore promozione del
territorio e quindi della nostra Regione, perché i prodotti si
collegano con la promozione anche turistica della stessa. Occorre
quindi attivarsi e quando, come in questo caso, vi sono diversi
enti che si adoperano per presentare il "dossier", vi deve essere
da parte dell'Assessore l'"input", la voglia di far sì che si
riesca a concludere tale iter, che va avanti da anni. Mi sembra
molte volte che vi sia da pensare male, cioè probabilmente c'è
qualcuno che vuole a tutti i costi rallentarlo. Sappiamo bene che a
livello nazionale c'è qualcuno che ha tutto l'interesse, ma noi
dobbiamo curare i nostri interessi, fare in modo che la Regione sia
pronta. Se per l'ennesima volta ci sono delle osservazioni da parte
del Ministero, facciamo sì che diamo la risposta in tempi brevi,
anche se si tratta di rivedere tutta la relazione tecnica, diamo
"input" che questa revisione venga affrontata nel tempo più breve
possibile, altrimenti il prossimo anno saremo ancora qui a chiedere
a che punto è l'iter per ottenere il marchio "DOP" e ci direte che
è terminata la relazione sul disciplinare, ma quella tecnica non
ancora per tanti motivi.
Invito l'Assessore a fare in modo che vi sia un'indicazione
prioritaria da parte dell'Assessorato per far sì che questa sia una
scelta immediata da fare e quindi dare mandato agli uffici
competenti della Regione di collaborare con gli altri uffici per
predisporre tale nuova relazione tecnica e storica, in modo da
poter inviare all'inizio del prossimo anno questo nuovo "dossier"
completo per ottenere il riconoscimento. Quando verrà ottenuto il
riconoscimento, passerà ancora un anno, perché seguirà poi tutto
l'iter a livello europeo. Penso sia interesse dell'Amministrazione,
per la tutela dei nostri prodotti e dell'agricoltura, attivarsi
quanto prima per riuscire al termine di questo iter ad ottenere il
marchio "DOP" per le mele valdostane.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK