Consiglio Regionale della Valle d'Aosta - Oggetto del Consiglio n. 1176 del 27 dicembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1176 del 27 dicembre 2019 - Resoconto
OGGETTO N. 1176/XV - D.L. n. 51: "Riconoscimento dei debiti
fuori bilancio della Regione e proroga di termini".
Rini (Presidente) -
Punto n. 8 all'ordine del giorno...
ha chiesto la parola il collega Marquis.
Marquis (SA) -
Chiederei una breve sospensione per una
riunione di maggioranza.
Presidente -
Il Consiglio è sospeso.
La seduta è sospesa dalle ore 15:29 alle ore 16:17.
Rini (Presidente) -
Riprendiamo i lavori, per
l'illustrazione del D.L. 51 la parola al relatore Daudry.
Daudry (AV) -
Con il presente disegno di legge si propone
il riconoscimento di debiti fuori bilancio per un importo
complessivo di 2.068.647,78 euro che, secondo le disposizioni in
materia di armonizzazione dei sistemi contabili e degli schemi di
bilancio delle Regioni, devono trovare apposita forma legislativa
ai sensi dell'articolo 73 comma 1 del decreto legislativo 23 giugno
2011 n. 118. Il decreto in questione prevede infatti che il
Consiglio regionale riconosca con legge la legittimità dei debiti
fuori bilancio, derivanti, tra gli altri, da sentenze esecutive e
da acquisizioni di beni e servizi in assenza del preventivo impegno
di spesa. I debiti fuori bilancio, in assenza di preventivo impegno
di spesa, possono essere ricondotti a due sottocategorie: da una
parte i debiti per i quali esiste già lo stanziamento e,
dall'altra, i debiti per i quali è necessario provvedere a
individuare il relativo stanziamento, attraverso un prelievo dal
cosiddetto "Fondo di riserva spese impreviste".
A seguito dell'entrata in vigore del decreto legislativo
118/2011, le strutture del Dipartimento bilancio hanno informato
tutti i coordinatori, con lettera a protocollo del 22 aprile 2016,
delle novità introdotte dal decreto in materia di debiti fuori
bilancio e, in particolare, dei nuovi aspetti di responsabilità
gravanti sui dirigenti in caso di violazione delle regole di
finanza pubblica previste per l'assunzione degli impegni di spesa e
delle modalità per la regolarizzazione dei debiti assunti in
violazione di tali regole. La procedura attivata per la richiesta
di legittimazione di un debito fuori bilancio prevede l'invio di
una nota, debitamente documentata e motivata, al dirigente
sovraordinato e alla struttura "Bilancio, finanze e
programmazione", che provvederà alla valutazione della richiesta e
al suo eventuale inserimento nel primo provvedimento legislativo
utile. Al dirigente sovraordinato compete la valutazione riguardo
eventuali profili di responsabilità disciplinare e amministrativa;
a seguito dell'entrata in vigore della legge di riconoscimento di
debito, il dirigente titolare del potere di spesa adotta il
provvedimento dirigenziale d'impegno e assume il provvedimento di
liquidazione.
Nel disegno di legge in esame, per quanto concerne le sentenze
esecutive, i debiti di cui si richiede la legittimazione ammontano
complessivamente a 25.097,60 euro e si riferiscono, per la quasi
totalità, a spese legali. Queste sono finanziate tutte con prelievo
dal fondo di riserva. Si precisa che l'articolo 73 del decreto
legislativo 118/2011 prevede per questa tipologia di debiti fuori
bilancio che il Consiglio provveda al loro riconoscimento entro 60
giorni dalla ricezione della relativa proposta; decorso tale
termine, la legittimità dei debiti si intende riconosciuta.
Per quanto concerne l'acquisto di beni e servizi, i debiti di
cui si richiede la legittimazione di n. 16 casi per complessivi
2.043.550,18 euro, di cui di tre casi vi sono gli allegati,
corrispondono a un valore di 853.101,20 euro e rendono anch'essi
necessario il prelievo dal fondo di riserva. I principali debiti
fuori bilancio sono i seguenti:
al n. 4: per un importo di 721.074,90 euro, concernente il
debito discendente dal servizio di gestione del centro regionale di
trattamento dei rifiuti urbani e assimilati di Brissogne
relativamente agli anni 2011-2012;
al n. 16: per 658.462,67 euro, concernente il pagamento del
debito relativo ai servizi socioassistenziali e sociosanitari per
persone anziane e inabili per il periodo giugno-ottobre 2019 per i
quali la struttura competente dell'Assessorato alla sanità, salute
e politiche sociali erroneamente non ha predisposto il relativo
atto d'impegno, ancorché in mancanza delle relative fatture mensili
che sono pervenute solo a fine novembre 2019;
al n. 7: per 324.500 euro, concernenti il debito relativo alle
spese di gestione della Maison du Val d'Aoste di Parigi, relative
all'anno 2019, per le quali la competente struttura della
Presidenza non ha potuto effettuare il preventivo impegno di spese
in quanto il capitolo di spesa è stato istituito nel bilancio
regionale solo a fine aprile a seguito della prima legge di
variazione di bilancio, la 21/2019.
In particolare il disegno di legge si compone quindi di due
articoli: l'articolo 1 riconosce la legittimità dei debiti fuori
bilancio della Regione derivanti da sentenze esecutive e
acquisizioni di beni e servizi, in assenza di impegno di spesa
devono essere oggetto di approvazione da parte del Consiglio;
l'articolo 2 reca la dichiarazione d'urgenza.
Inoltre, per completare l'illustrazione, anche in seguito alle
determinazioni di questa mattina per cui la Regione è entrata in
esercizio provvisorio, si è ritenuto fondamentale portare due
emendamenti all'attenzione di questo progetto di legge.
Il primo emendamento modifica il titolo, per cui il titolo di
questo progetto di legge 51 diventa: "Riconoscimento dei debiti
fuori bilancio della Regione e proroga di termini", perché per la
parte più essenziale, che è il secondo emendamento - poiché non
abbiamo potuto approvare il bilancio - andiamo a prorogare i
termini di tre graduatorie che si ritengono fondamentali nei
disegni di legge che accompagnavano il bilancio, in particolare
all'articolo 3 comma 5 del disegno di legge 45 riguardante il
comparto unico, all'articolo 6 comma 1 del disegno di legge 47
riguardante i lavori pubblici e all'articolo 12 comma 10 del
disegno di legge 45 riguardante la sanità.
Presidente -
Apriamo la discussione generale. Qualcuno
vuole intervenire in discussione generale? Nessuno. La discussione
generale è chiusa. In replica? La parola al presidente
Testolin.
Testolin (UV) -
Solo una breve replica per sottolineare
come questa mattina si fosse valutato correttamente di far
predisporre dagli uffici la possibilità di allestire e d'inserire
all'interno di questo d.l. degli emendamenti relativi alle proroghe
delle graduatorie. Il lavoro è stato eseguito nei tempi utili per
poterlo inserire, di dare contezza quindi a delle iniziative che
altrimenti, con lo spostamento in avanti dell'approvazione del
bilancio, si sarebbero perse. Accogliamo quindi con favore
l'impegno che c'è stato da parte di tutti rispetto a questa
tematica.
Presidente -
Per dichiarazione di voto, la parola al
collega Gerandin.
Gerandin (MOUV') -
Solo per correttezza d'informazione,
Vicepresidente, - nonché Presidente facente funzioni -, le ricordo
che in Commissione, quando si è riunita la seconda, ha chiesto
espressamente che questi emendamenti di proroga fossero oggetto di
un emendamento o sul disegno di legge 51 oppure si era addirittura
ipotizzato di presentare un disegno di legge ad hoc, di
Commissione, il n. 53, per cui le chiederei davvero, in questo
momento così difficile, di dare la corretta informazione e di non
prendersi dei meriti come Governo, quando non li avete.
Presidente -
La parola all'assessore Bertschy.
Bertschy (AV) -
Collega Gerandin, probabilmente non c'è
stata possibilità di passare l'informazione e io non credo che in
questo momento qualcuno giochi a chi fa il primo della classe. Le
posso garantire che questa mattina, per conto del Governo, insieme
a tutte le strutture dirigenziali, abbiamo cercato di trovare delle
soluzioni ai problemi più urgenti, compreso questo degli
emendamenti sulla graduatoria.
In un primo momento non sembrava possibile emendare il testo di
legge; anche grazie alla sollecitazione della II Commissione si è
proceduto, però qui non si tratta di portare a casa un applauso,
neanche una medaglia. Siamo contenti, credo tutti quanti, e ritengo
che in Commissione abbiate fatto il lavoro giusto per continuare a
sollecitare un problema che ha una ricaduta sulle persone e sulla
comunità.
Semplicemente per dare la corretta informazione, il lavoro è
stato fatto un po' da tutti, al di là del Governo o del Consiglio,
per questo ringraziamo i dirigenti, per aver conseguito questo
risultato, che comunque legittimeremo con il nostro voto in
Consiglio regionale, perché è il Consiglio regionale che approva e
dà la disposizione per andare avanti.
Presidente -
La parola al presidente Testolin.
Testolin (UV) -
Solo per specificare che ho ringraziato
tutti coloro che hanno partecipato all'allestimento degli
emendamenti, quindi la II Commissione compresa. Magari non sono
stato sufficientemente esplicito, ma, penso che la condivisione che
c'è stata all'interno dell'aula - anche nel voler verificare la
correttezza della disamina degli emendamenti e il passaggio dai
d.l. 45 e 47 agli emendamenti stessi - ne sia conferma. Se non mi
sono espresso sufficientemente con chiarezza chiedo scusa, ma
l'intento era assolutamente quello. Non c'è alcuna necessità di
portarsi a casa delle cose in questa giornata particolare. Questo è
il minimo sindacale.
Presidente -
Altri in dichiarazione di voto? Se non ci
sono altre dichiarazioni di voto, passiamo all'esame
dell'articolato. Mettiamo in votazione l'emendamento 1 al
titolo.
Votazione aperta. Votazione chiusa.
Presenti: 35
Votanti: 19
Favorevoli: 19
Astenuti: 16 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Restano, Rini, Russo,
Sammaritani, Spelgatti e Vesan)
Il Consiglio approva.
Articolo 1. Possiamo dare lo stesso risultato? Stesso
risultato.
Articolo 1-bis, introdotto dall'emendamento n. 2. Votazione
aperta. Votazione chiusa.
Presenti: 35
Votanti: 31
Favorevoli: 31
Astenuti: 4 (Mossa, Nasso, Russo e Vesan)
Il Consiglio approva.
Mettiamo ora in votazione l'articolo 2.
Presenti: 35
Votanti: 18
Favorevoli: 18
Astenuti: 17 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Rini, Russo,
Sammaritani, Spelgatti e Vesan)
Il Consiglio approva.
Possiamo dare lo stesso risultato all'allegato A? Stesso
risultato. Allegato B? Stesso risultato.
Prima di passare alla votazione della legge nel suo complesso,
ci sono richieste di dichiarazione di voto? Non ci sono richieste.
Votazione aperta. Votazione chiusa.
Presenti: 35
Votanti: 18
Favorevoli: 18
Astenuti: 17 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Rini, Russo,
Sammaritani, Spelgatti e Vesan)
Il Consiglio approva.
Con questo abbiamo terminato l'ordine del giorno.
Prima di concludere, vorrei salutare a nome di tutta l'assemblea
Stefano Gosatti, che per tanti anni ci ha accompagnato con tanta
professionalità e tanta devozione all'interno di quest'aula.
Auguriamo a Stefano il meritato riposo, anche se sappiamo che con
la sua grande energia starà poco a riposo. Grazie, Stefano, per
tutto quello che hai fatto per noi.
La seduta termina alle ore 16:32.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK