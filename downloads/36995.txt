Consiglio Regionale della Valle d'Aosta - Oggetto del Consiglio n. 871 del 18 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 871 del 18 novembre 2014 - Resoconto
OGGETTO N. 871/XIV - Interpellanza: "Adozione di incentivi
per l'abbattimento dei costi di installazione di colonnine per la
ricarica pubblica di mezzi elettrici".
Presidente -
Per l'illustrazione la parola al Consigliere
Ferrero.
Ferrero (M5S) -
Grazie Presidente.
Sarò molto rapido, dato che si sono svolte anche delle
manifestazioni promosse da Enti Pubblici sulla mobilità elettrica,
e quindi è stato speso del denaro per pubblicizzarla, noi ci
riferiamo a un problema che è molto concreto. Abbiamo visto e ci
siamo resi conto che il costo di installazione delle colonnine
presso le quali si può fare la ricarica delle batterie delle auto
elettriche che sono in circolazione, è effettivamente un costo
proibitivo. Si parla in media, con una media di scavo che può
essere richiesta di un 10-20 metri, di circa 15 mila euro.
Ecco, se si vuole andare al di là delle campagne sulla mobilità
elettrica e sul traffico sostenibile e fare effettivamente qualcosa
di buono, penso che la Regione che con CVA, Vallée Energie e via
dicendo ha sostanzialmente il controllo dell'elettricità in Valle
d'Aosta, dovrebbe fare qualcosa di più, soprattutto riguardo alla
promozione dell'uso delle auto elettriche, riguardo a Enti Pubblici
o società partecipate. Perché? Perché se abbiamo una risorsa nel
territorio, una risorsa che non inquina e possiamo disporne perché
non utilizzarla e ricorrere sempre agli altri tipi di combustibile,
che ovviamente ci creano tutta una serie di problemi.
Chiediamo, quindi, - capiamo le difficoltà del momento -
sappiamo anche che CVA ha sborsato un sacco di soldi per finanziare
la Casa da gioco di Saint-Vincent, e quindi diciamo magari si
potrebbe trovare anche qualche soldino da mettere per quegli enti
pubblici, parliamo di USL, di società partecipate, della Forestale,
dei Vigili urbani dei vari comuni, in maniera tale che il costo di
installazione della colonnina non vada a incidere così pesantemente
da dissuadere chiunque volesse prendere eventualmente un'auto
elettrica, che già di suo costa di più di un'auto normale. Ha una
tecnologia che per ora è ancora una tecnologia molto avanzata e
poco diffusa, ecco che, quindi, al di là di quello che viene fatto
come promozione in pompa magna, riusciamo a mettere qualche
centinaia di migliaia di euro a favore dei nostri enti pubblici per
promuovere bene la mobilità elettrica, questo noi volevamo sapere
dal Governo regionale. Grazie.
Président -
Pour la réponse de la part du Gouvernement la
parole à l'Assesseur Marquis.
Marquis (SA) -
Grazie Presidente.
Ringrazio il collega Ferrero per aver posto questo argomento
all'ordine del giorno, perché ci consente di fare il punto della
situazione sulla mobilità elettrica. Come è stato evidenziato di
recente è stata fatta una giornata di sensibilizzazione da parte
del Comune di Aosta, in relazione a questo argomento, e anche in
quella occasione si è fatto il punto sullo stato dell'arte in Valle
d'Aosta.
A livello globale la mobilità elettrica credo che rappresenti
una grossa opportunità per garantire uno sviluppo sostenibile delle
nostre economie, tuttavia si tratta di un mercato ancora nella sua
fase embrionale, nonostante le grosse imprese produttrici di auto
abbiano catalizzato la loro attenzione su questa tecnologia,
facendo dei grossi investimenti e ci auguriamo che possano dare il
prima possibile gli auspicati risultati. A oggi a onor del vero è
ancora scarsa la diffusione sia in Italia sia in Valle d'Aosta, di
mezzi a trazione elettrica: nel 2013 in Italia sono stati
immatricolati circa 800 veicoli, in Valle d'Aosta la situazione
complessiva pubblica è rappresentata da un numero di veicoli
circolanti uguali a 13. Anche il numero delle colonnine di ricarica
attualmente corrisponde all'incirca al numero degli automezzi, sia
su scala nazionale che su scala valdostana. Tuttavia, nell'ambito
della programmazione, dal momento che si hanno grosse aspettative
su questo argomento, vengono già fatte delle previsioni al 2017
nell'ambito della pianificazione globale, che prevedono una
diffusione di punti di ricarica al mondo pari a 8 milioni. Tutta
una tecnologia, quindi, in divenire, che ci potrà dare un grosso
contributo verso la sostenibilità.
Quanto alla domanda, nello specifico, quali colonnine di
ricarica sono presenti sul territorio valdostano e nel capoluogo
regionale in particolare, le colonnine pubbliche oggi presenti sono
11, di cui 7 installate nel territorio della Comunità montana Gran
Paradiso a seguito di un progetto sperimentale "Rêves du
Grand-Paradis" che è stato finanziato sul POR 2007-2013, una
installata presso l'autoporto, una presso il Comune di Chamois, due
in fase di realizzazione nel Comune di Aosta. Ci tengo anche a
sottolineare che presto, a seguito delle disponibilità finanziarie
che ci verranno trasferite dallo Stato, in relazione
all'aggiudicazione dei progetti a cui abbiamo fatto domanda,
saranno posate in opera 16 colonnine nella conurbazione di Aosta e
circa 17 sul restante territorio regionale. Questo ci consentirà
non di risolvere il problema, ma di dare un approccio interessante
verso questa tematica in ambito sperimentale.
Quanto a colonnine installate da privati, ce ne sono 13 che sono
state poste in opera a uso esclusivo e che vengono utilizzate da
parte della DEVAL.
Quanti automezzi elettrici sono utilizzati dall'Amministrazione:
l'Amministrazione regionale al momento non ha ancora acquisito dei
veicoli a trazione elettrica, nonostante si guardi con grande
attenzione a questo tema, invece le società partecipate ne
dispongono 3, di cui 2 la DEVAL, e 1 la società autoporto.
Per quanto concerne gli enti pubblici vigilati sono 4, di cui un
veicolo l'ARPA, un veicolo l'USL, 2 la Fondazione Gran-Paradis, 3
il Comune di Aosta e 3 il Comune di Chamois. Questa è la parte
disaggregata.
Quanto alla volontà di ridurre i costi, c'è da dire che questo è
un problema di natura globale, quindi è vero che oggi i costi di
installazione delle colonnine sono disincentivanti, perché si parla
circa di 15 mila euro per ogni unità, ma è anche vero che la
tecnologia fa dei passi da gigante, le società produttrici di
sistema stanno oggi facendo delle valutazioni e delle ricerche su
come ridurre questi costi, perché si ragiona sull'autonomia delle
batterie, sulla loro durata, sul peso, perché questi a oggi sono
ancora degli ostacoli alla diffusione nell'utilizzo di queste
tecniche. Per quanto ci concerne, quindi, come Regione Valle
d'Aosta, cercheremo di cogliere tutte le opportunità che le
programmazioni comunitarie varie ci offriranno per sensibilizzare
su questo argomento e così come è sempre stato fatto, perché ci
tengo a sottolineare che anche in passato in questi ultimi anni
sono stati attivati diversi programmi e iniziative a carattere
sperimentale. Sono stati, tuttavia, anche avviati dei contatti con
la DEVAL, per capire se si può andare a riscontrare queste esigenze
di ridurre i costi, perché effettivamente 15 mila euro
rappresentano un onere importante. Grazie.
Presidente -
Per la replica la parola al Consigliere
Ferrero.
Ferrero (M5S) -
Grazie Presidente.
Grazie per i dati che ci sono stati forniti. Noi riteniamo di
dover monitorare il percorso che ci ha preannunciato l'Assessore,
quindi chiederemmo cortesemente di poter avere la documentazione
relativa a questi primi approfondimenti che sono stati richiesti
anche alla DEVAL, in maniera tale da stare sul pezzo, perché
secondo noi è proprio nel momento in cui la tecnologia ha
difficoltà - per questioni di prezzo - a prendere piede che
l'amministrazione pubblica dovrebbe fare uno sforzo ulteriore per
riuscire a fare quella promozione o a fare entrare quella mentalità
nella testa delle persone, che in un periodo che è così difficile
dal punto di vista economico rappresenta un problema sia per le
aziende private andare a ricorrere all'elettrico, anche se poi c'è
un notevole risparmio sui costi di manutenzione e sui costi di
esercizio, però anche un notevole ostacolo per le pubbliche
amministrazioni, quindi le partecipate e per l'azienda sanitaria
locale che ovviamente non può permettersi queste cose. Auspichiamo,
comunque, in futuro, anche su proposta dell'Assessorato, una
sensibilizzazione nei confronti di CVA affinché qualche iniziativa
magari un po' pirotecnica, che viene effettuata nelle vallate
laterali, per promuovere l'immagine di CVA o le pagine intere sui
giornali di pubblicità, magari venga sostituita da altra in grado
di abbattere il costo di utilizzo delle auto elettriche.
Presidente -
Punto 14 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK