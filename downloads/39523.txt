Consiglio Regionale della Valle d'Aosta - Oggetto del Consiglio n. 2680 del 4 aprile 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2680 del 4 aprile 2017 - Resoconto
OGGETTO N. 2680/XIV - Approvazione di mozione: "Assegnazione
definitiva degli alloggi di ERP occupati da nuclei familiari
inseriti nella graduatoria di emergenza abitativa".
Rosset (Presidente) -
Possiamo proseguire con il punto n.
18 all'ordine del giorno. Per l'illustrazione, ha chiesto la parola
il collega Cognetta, ne ha facoltà.
Cognetta (M5S) -
Per mozione d'ordine. Volevamo chiedere
come minoranza un momento di sospensione.
Presidente -
La sospensione è concessa.
La seduta è sospesa dalle ore 19:05 alle ore 19:21
.
Rosset (Presidente) -
Possiamo riprendere i lavori. Nella
riunione della Conferenza dei Capigruppo si è deciso di affrontare
ancora una mozione: il punto n. 18 all'ordine del giorno, rinviare
le altre tre a domattina con l'intento di chiudere in mattinata.
Per l'illustrazione, ha chiesto la parola il collega Baccega, ne ha
facoltà.
Baccega (EPAV) -
Chiudiamo la nostra giornata di lavoro.
Collega Borrello, le anticipo che non soffro della "sindrome
dell'ex". Questo in premessa che sia chiaro, anche per il futuro,
vorrei sottolineare questo aspetto perché questi nostri interventi
ispettivi e propositivi - parlo di questo ma anche di quelli
successivi che discuteremo domani mattina - riteniamo siano
necessari per dare continuità alla nostra azione di governo, quindi
alla maggioranza di prima, che aveva determinato e programmato
tutto questo percorso di questi interventi, ma lei faceva parte di
quella maggioranza, quindi in parte li conosce, quindi non
iniziative contro, ma iniziative a favore del fare, anche per
pungolare la vostra Giunta affinché gli obiettivi vengano raggiunti
nel più breve tempo possibile.
La mozione che ci occupa, com'è noto, è una conseguenza della
legge quadro sulla casa che il Consiglio regionale ha approvato nel
luglio del 2016: quella che prevedeva l'introduzione di un numero
importante di finanziamenti agevolati a tassi agevolati. Al di là
dei mutui prima casa, il recupero dei centri storici, si erano
inseriti anche il sostegno per il recupero edilizio incentivato, i
sostitutivi del contributo per il rifacimento del tetto in lose e
il contributo per gli interventi di edilizia convenzionata. Sempre
la legge n. 3 prevedeva anche una serie di norme che andavano a
modificare tutto il percorso dell'emergenza abitativa, un'emergenza
abitativa che prevede un sostegno alle famiglie più in difficoltà,
dove le domande che vengono presentate ai Comuni per fare fronte
all'improvvisa perdita della casa sono, ahimè, purtroppo in
continuo aumento. I motivi sono: la disoccupazione, la perdita di
reddito, le separazioni, le problematiche sanitarie, sono questi
gli elementi che portano alla perdita della casa. Perdite
dell'abitazione che sono tendenzialmente in aumento a dimostrazione
delle sempre maggiori difficoltà economiche e delle situazioni di
disagio sociale anche di molte famiglie valdostane.
Noi siamo riusciti a dare risposte importanti in questi anni,
risposte che hanno calmierato la problematica, che hanno fatto sì
che si potesse in qualche modo fare una più attenta valutazione e
avere poi un provvedimento, che è quello che poi è stato adottato
da noi e approvato da voi sull'emergenza abitativa che va anche
nella direzione di maggiori controlli e di una maggiore efficienza
nel percorso, di dare sostegno a chi realmente ne ha bisogno. In
questa logica qui il Comune poteva anche utilizzare alloggi di
privati, e in questo caso il Comune pagava il 100 percento al
privato, il nucleo familiare una cifra fino al 20 percento e la
Regione sosteneva per il 64 percento il Comune rispetto al canone
effettivamente contrattualizzato.
Alcuni dati. A fine 2014 erano 310 i nuclei familiari
riconosciuti in emergenza abitativa, di cui 191 ad Aosta. Da quando
questo servizio è entrato in capo all'Amministrazione regionale,
servizio e controllo, dal 1° luglio 2015 al 20 dicembre 2016 sono
state 175 le domande presentate, solo 60 accolte, 115 rigettate e
44 casi depennati. Dati che, secondo me, sottolineano la grande
attenzione ai requisiti, ai controlli e ai progetti che vengono
sistematicamente approvati. Le nuove procedure previste dalla legge
per le assegnazioni di alloggi di edilizia residenziale pubblica in
emergenza abitativa sono riconosciute solo dalla competente
commissione regionale. Gli utenti presentano domanda alle
Amministrazioni comunali, si fa un rapido approfondimento con la
collaborazione delle assistenti sociali regionali e, sulla base del
requisito o meno che il nucleo familiare può avere, viene assegnata
la possibilità di essere inseriti nella graduatoria di emergenza
abitativa attraverso la realizzazione di un progetto che tende a
far sì che il nucleo familiare vada a poter avere un percorso,
viene accompagnato dall'amministrazione pubblica in un percorso che
poi dovrebbe definitivamente farlo uscire dalla situazione di
gravità. Va sottolineato che prima di questa nuova strategia che
consente di locare alloggi del mercato privato, alcuni casi di
emergenza abitativa erano ospitati negli alberghi. Abbiamo avuto
costi proibitivi per la pubblica amministrazione: alcune famiglie
costavano oltre i 1000 euro al mese. Da questo punto di vista
quindi il percorso di andare a locare alloggi privati, che potevano
costare 400, 500, fino a 600 euro al mese è stata una buona
operazione, però abbiamo voluto fare di meglio e di più.
La delibera adottata il 10 febbraio, che determina nuovi e più
efficaci indirizzi per la gestione dei casi di emergenza abitativa,
poi approvata definitivamente, in una logica di risparmio per le
pubbliche amministrazioni, anche sollevata da alcuni Comuni
attraverso il parere del CELVA, determina un risparmio che potrà
liberare ulteriori risorse per altri interventi nel settore, ovvero
ci sono dei nuclei che sono inseriti nella graduatoria
dell'emergenza abitativa, che alloggiano in edifici, alloggi di
edilizia residenziale pubblica, quindi quelli gestiti per il Comune
di Aosta dall'APS o in Regione dall'AREV. Questi nuclei, se
inseriti nella graduatoria del bando del Comune e utilmente
collocati nella graduatoria, possono ottenere l'assegnazione
definitiva, perché va ricordato che l'emergenza abitativa ha una
durata limitata: non può durare tutta la vita, si parla di 1 anno,
18 mesi, poi alcune proroghe, ma ci sono dei casi in cui, ahimè,
l'emergenza abitativa è ben oltre i tre anni, e quindi questo non è
più sostenibile. Questi nuclei che sono in emergenza abitativa e
che abitano in alloggi di ERP e che sono nella graduatoria del
bando potranno avere l'assegnazione definitiva: questo significa
che non ci sarà più nessun costo per la pubblica amministrazione,
bensì i nuclei pagheranno il loro canone di affitto sulla base
dell'ISEE al gestore AREV, piuttosto che APS, piuttosto che Comune.
Per questo io dico che, per esempio per il Comune di Aosta, su una
graduatoria di 506 nuclei familiari, circa una cinquantina - perché
la delibera prevede soltanto il 10 percento dei nuclei inseriti in
graduatoria - potrà avere la collocazione definitiva in alloggio di
ERP, e questo è sicuramente un lavoro di buona politica devo dire,
che tutti quanti credo abbiamo voluto sostenere. Mi auguro che
questo provvedimento trovi il consenso di tutto il Consiglio.
Presidente -
Ha chiesto la parola il collega Baccega per
completare l'illustrazione, ne ha facoltà.
Baccega (EPAV) -
Semplicemente per chiedere l'impegno al
Governo entro 90 giorni - questa è l'impegnativa della mozione - di
andare a concludere questo percorso di assegnazione degli alloggi
laddove gli utenti sono già abitanti degli alloggi stessi.
Presidente -
Non ci sono altre richieste di intervento,
dichiaro chiusa la discussione. Ha chiesto la parola l'Assessore
Borrello, ne ha facoltà.
Borrello (SA) -
Collega Baccega, le riconosco sicuramente
competenza sulla materia e quindi vorrei partire un pochettino dal
percorso che ci ha caratterizzato nel momento in cui ho avuto
l'onore di interpretare questo ruolo di governo. Uno dei primi
provvedimenti che ho trovato sulla scrivania era proprio questo
atto deliberativo, atto deliberativo che, dal punto di vista anche
del confezionamento e dal punto di vista politico, era stato
condiviso, era stato anche dibattuto e sul quale c'era stato anche
un confronto. Nel pomeriggio stesso in cui io ho preso possesso
dell'Assessorato era prevista la riunione del CELVA all'interno
della quale bisognava andare ad illustrare i contenuti dell'atto
che era stato predisposto. Era stato chiesto dal Dirigente
competente qual era la posizione che io volevo esprimere rispetto a
questo tema e ovviamente ho detto, proprio nel solco della
continuità amministrativa per i buoni provvedimenti, di andare al
CELVA e spiegare quanto era stato predisposto nell'atto
deliberativo. All'interno del CELVA - come da lei dichiarato - ci
sono state tutta una serie di considerazioni positive, qualche
rimostranza per quanto riguarda il 20 percento, per quanto riguarda
la partecipazione dei Comuni alla spesa, ma questa è una
problematica atavica che era già "inserita" all'interno della legge
regionale che abbiamo approvato. In ogni caso, il percorso è andato
avanti, tant'è che nella seduta del 24 marzo abbiamo approvato la
delibera così come era stata confezionata, perché riteniamo che
fosse una delibera ben strutturata e che dava effettivamente delle
risposte anche nell'ottica del risparmio, come giustamente lei ha
ricordato.
La mozione impegna la Regione e i Comuni affinché siano
assegnati entro 90 giorni - come lei ha definito - gli alloggi
dell'ERP per coloro che risiedono all'interno dei casi di emergenza
abitativa e che sono utilmente collocati all'interno della
graduatoria. Io preciso, senza nessun tipo di polemica, ma proprio
per andare a definire bene questa situazione, che l'assegnazione
definitiva degli alloggi ERP occupati da nuclei familiari in
emergenza abitativa e collocati nei bandi comunali è una delle
possibilità introdotte dalla DGR n. 349 del 24 marzo: quella che
abbiamo votato. Proprio all'interno del punto n. 7, pagina 7
dell'allegato A, quello che va a definire, quindi il fatto che è
una delle possibilità. Tale possibilità in quanto tale non genera
un automatismo di competenza della struttura regionale
residenziale, in quanto la competenza sia per i casi di emergenza
abitativa, ultimamente anche di concerto con l'Amministrazione
regionale, ma soprattutto per quanto riguarda l'assegnazione degli
alloggi ERP ai nuclei collocati nelle graduatorie dei rispettivi
bandi, continua ad essere incardinata ai Comuni.
Ci ritroviamo quindi proprio nell'atto che abbiamo approvato in
un contesto di possibilità e non di azione/indicazione imperativa.
La struttura regionale che riconosco è stata promotrice, perché va
nell'ottica del risparmio, va nell'ottica del ridurre le spese
attive rispetto alla risoluzione delle problematiche abitative,
quindi è stata promotrice dell'introduzione di una disposizione
attuativa di cui si tratta e sarà sicuramente attiva a proporre ai
Comuni nei prossimi mesi la chiusura dei casi in emergenza
abitativa per coloro che sono utilmente collocati nella graduatoria
che - ricordo - è di competenza delle Amministrazioni comunali, ma
non è sicuramente possibile impegnarsi, né tanto meno impegnare i
Comuni per la loro sfera di autonoma competenza nel rispetto
previsto dei 90 giorni da lei proposti nella mozione.
Io però, collega, ritengo che, in continuità con quanto aveva
fatto anche lei...siamo consapevoli che l'azione amministrativa
continuativa nell'analisi dei casi di emergenza abitativa e il
continuo confronto con le Amministrazioni comunali, nel caso
specifico l'Amministrazione comunale della città di Aosta, porterà
anche prima dei 90 giorni l'analisi puntuale dei casi. Io non so
bene, le chiederei di emendare inserendo: "in tempi brevi"...ma
anche prima, è un'azione continuativa...o le chiedo di ritirare la
mozione, intanto l'impegno c'è, è un impegno che va nell'ottica,
nel solco della continuità. Non possiamo approvare la mozione così
com'è scritta, perché proprio nell'allegato si usa il termine "è
possibile" e non rientra nella possibilità di interferire nella
sfera autonoma di competenza delle Amministrazioni comunali. Le
chiederei quindi di ritirarla qualora sia soddisfatto della
risposta che, ripeto, va nel solco della continuità amministrativa,
oppure di emendarla in condivisione.
Presidente -
Ha chiesto la parola il collega Baccega, ne
ha facoltà.
Baccega (EPAV) -
Vede, Assessore Borrello, io non intendo
ritirare questa mozione perché è una mozione di indirizzo politico
molto forte. In realtà, noi non diciamo che è la Regione che deve
assegnare, diciamo: "a indirizzare la struttura regionale e i
Comuni interessati", quindi è una nota di indirizzo che arriva da
questa mozione...si può tranquillamente fare. Potremmo emendare
"entro i 90 giorni" con "in tempi brevi", questo d'accordo, va
benissimo. È ragionevole però direi che se siete d'accordo a
votarla, emendiamo quella parte in "in tempi brevi".
Presidente -
Ha chiesto la parola il collega Baccega, ne
ha facoltà.
Baccega (EPAV) -
Credo che ci sia la volontà di andare
entrambi nella stessa direzione. Chiediamo un minuto e mezzo di
sospensione e la rimettiamo a posto.
Presidente -
La sospensione è concessa.
La seduta è sospesa dalle ore 19:39 alle ore 19:41
.
Rosset (Presidente) -
Ha chiesto la parola il collega
Baccega, ne ha facoltà.
Baccega (EPAV) -
Abbiamo concordato con il collega
Borrello l'emendamento che recita così: "impegna il Governo
regionale a indirizzare la struttura regionale a trasmettere ai
Comuni interessati nella graduatoria di ERP in essere...ad
assegnare definitivamente...", quindi va via "entro novanta
giorni", viene inserito: "in tempi brevi" e tutto il resto rimane
così.
Presidente -
Possiamo avere la mozione emendata? Ha
chiesto la parola l'Assessore Borrello, ne ha facoltà.
Borrello (SA) -
Nel ringraziare i proponenti per la
disponibilità, noi andremo ad emendare l'impegnativa in questa
direzione, leggo: "Il Governo regionale a trasmettere gli indirizzi
della delibera di Giunta regionale ai Comuni interessati da
graduatorie di ERP in essere, affinché assegnino definitivamente,
in tempi brevi, gli alloggi di ERP occupati da nuclei familiari
inseriti nella graduatoria di emergenza abitativa e allo stesso
tempo utilmente collocati nella graduatoria dei rispettivi bandi
comunali".
Presidente -
Possiamo mettere in votazione la mozione
così emendata? Dichiaro aperta la votazione. La votazione è
chiusa.
Presenti: 34
Votanti: 34
Favorevoli: 34
Il Consiglio approva all'unanimità.
I lavori sono terminati e riprenderanno domattina alle 9:00
puntuali.
---
La seduta termina alle ore 19:47.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK