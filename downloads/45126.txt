Consiglio Regionale della Valle d'Aosta - Oggetto del Consiglio n. 1939 del 20 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1939 del 20 ottobre 2022 - Resoconto
OGGETTO N. 1939/XVI - Interpellanza: "Raggiungimento degli
obiettivi dell'attuale Piano Energetico Ambientale Regionale (PEAR)
e informazioni sul nuovo Piano in corso di elaborazione".
Marguerettaz (Presidente) -
Alla presenza di 30
Consiglieri possiamo dare avvio ai lavori pomeridiani. Ci sarebbe
il punto n. 44 all'ordine del giorno ma è assente il collega
Marquis, quindi punto n. 45. Ha chiesto la parola la collega
Minelli, ne ha facoltà.
Minelli (PCP) -
Il
Piano energetico ambientale
regionale è uno strumento di pianificazione previsto dalla legge
10/1991.
Come Regione Valle d'Aosta, ci siamo adeguati alla normativa
statale con il PEAR del 1998, quindi con un ritardo di sette anni,
e poi il secondo piano è stato approvato nel 2003 e copriva l'arco
di tempo fino al 2010. Il Piano energetico che è attualmente in
vigore è quindi il terzo della serie e riguarda il periodo compreso
tra il 2011 e il 2020 ma è stato approvato però nel 2014.
L'elaborazione di questo documento, pur essendo approvato nel 2014,
però risale a un periodo di oltre dieci anni fa ed è quindi scaduto
appunto nel 2020. In questo periodo a livello generale sono
successe molte cose, c'è stata sicuramente un'accelerazione nel
processo di riscaldamento del pianeta, un riscaldamento che si è
sensibilmente aggravato e gli effetti li vediamo anche noi ormai in
maniera direi quasi tangibile.
Gli obiettivi di contenimento dei consumi dell'uso di fonti
rinnovabili, di riduzione del ricorso a fonti fossili si sono nel
tempo notevolmente modificati. Su questo processo di adeguamenti
ancorché tardivi alla normativa nazionale si è però inserito un
fatto nuovo, una sorta di guizzo, di iniziativa da parte del
Consiglio regionale alla fine del 2018. Lo ricordo per chi ci
ascolta: a dicembre del 2018 il Consiglio regionale ha infatti
affermato la necessità di andare in una direzione più incisiva e di
rinunciare all'uso delle fonti fossili in Valle d'Aosta entro il
2040, quindi in anticipo rispetto agli obiettivi che sono posti
dall'Unione europea e ha approvato all'unanimità un ordine del
giorno in questo senso che prevede un obiettivo che è sicuramente
sfidante.
Sulla base di quella deliberazione del Consiglio, è stata poi
redatta la
Road Map
per una Valle d'Aosta
Fossil Fuel
Free
al 2040, le linee guida per la decarbonizzazione, di cui
abbiamo discusso anche nel passato Consiglio, in quello di quindici
giorni fa. La risposta che ci è stata data dal Presidente, cioè che
l'approvazione di questo documento da parte del Consiglio non è
necessaria perché, nonostante sia espressamente prevista nella
presentazione della Road Map, tale indicazione è stata frutto di un
refuso, a me ha stupito negativamente, considerata, e l'ho già
detto quindici giorni fa, la valenza strategica della Road Map e la
sua caratteristica di documento in qualche modo di cornice, da cui
discendono poi tanti altri strumenti di pianificazione, strumenti
programmatori regionali di cui il PEAR è l'esempio forse più
importante. Non a caso in quella Commissione in cui era stata
illustrata la Road Map numerose erano state le osservazioni fatte
dai Consiglieri presenti, dopodiché però, dopo l'illustrazione, il
documento è un po' rimasto lì.
Per raggiungere quegli obiettivi sfidanti che il Consiglio
regionale ha indicato con il suo voto unanime del dicembre 2018,
occorre però un'accurata pianificazione degli interventi e una vera
e propria strategia di decarbonizzazione di cui la Road Map
indicava soltanto le linee guida e che si deve articolare
attraverso vari strumenti. La strategia di decarbonizzazione è cosa
diversa dalla strategia di adattamento ai cambiamenti climatici
perché prevede proprio degli obiettivi molto più finalizzati alla
decarbonizzazione vera e propria.
Con queste premesse quello che chiediamo di conoscere è: "se gli
obiettivi previsti per il 2020 dall'attuale Piano energetico sono
stati raggiunti per quanto riguarda la riduzione complessiva dei
consumi energetici e per la percentuale di copertura del fabbisogno
complessivo con fonti energetiche rinnovabili", tenuto conto che il
Piano prevedeva di arrivare al 2020 con una percentuale del 52,1
percento di consumi da fonti rinnovabili. Non si tratta di una
semplice curiosità, perché i piani non hanno molto senso se poi non
portano a un risultato, quindi è fondamentale, nel momento in cui
ci si accinge ad aggiornare un Piano, fare il punto sui risultati
che si sono raggiunti, capire che cosa ha funzionato e che cosa no.
Questa è la domanda forse più importante.
Chiediamo poi "a che punto è la redazione del nuovo PEAR...", ci
è stato detto che è in fase di definizione ma vorremmo capire e
anche capire "quale arco di tempo coprirà il nuovo Piano", perché
quelli precedenti avevano una durata diversa, non sempre per lo
stesso numero di anni; "quale percorso è previsto ed entro quali
tempi si intenda arrivare alla consultazione pubblica - perché è un
piano che va a VAS -, alla discussione e all'approvazione del
documento"; infine "se il nuovo Piano energetico in corso di
elaborazione ha assunto e sta declinando, con una cronologia
stringente, l'obiettivo indicato dal Consiglio regionale nel 2018",
per arrivare appunto all'abbandono dei combustibili fossili entro
il 2040. Quest'ultima domanda si collega in qualche modo alla prima
ed è ugualmente importante perché se l'obiettivo resta quello di
arrivare a zero nel 2040, bisogna che ci siano dei tempi precisi,
nel senso di indicare nel 2025 che vogliamo essere a una
percentuale di
tot
, che può essere di 60-70 e così pure nel
2030, nel 2035, per arrivare al termine del periodo
considerato.
Presidente -
Per la risposta, ha chiesto la parola
l'assessore Bertschy, ne ha facoltà.
Bertschy (AV-VdA Unie) -
Prima di rispondere ai quesiti
puntuali, che credo siano anche estremamente importanti visto anche
il momento che stiamo vivendo in termini sia di richieste che di
tematica generale, è evidente che stiamo cercando di fare nei tempi
che ci sono dati la migliore pianificazione possibile, cercando
anche di mantenere l'attenzione su già dei documenti di strategia
assegnati, e poi lo diremo nelle risposte, lei ha citato la mappa
sul
Fossil Fuel Free
sapendo bene che viviamo in un contesto
dove molte delle cose che vorremmo veder già verificate e anche
normate attraverso i decreti nazionali e anche le direttive europee
sono ancora in corso di elaborazione. Noi quindi ci muoviamo in un
contesto in cui dobbiamo fare la nostra parte, ma, per fare bene la
nostra parte, abbiamo bisogno che tutto il modello faccia dei passi
avanti anche decisivi e anche in fretta se sarà possibile.
Per venire al primo quesito: "se gli obiettivi previsti per il
2020 dall'attuale PEAR sono stati raggiunti per quanto riguarda la
riduzione complessiva dei consumi energetici e la percentuale di
copertura del fabbisogno complessivo con fonti energetiche
rinnovabili", la risposta è sì, articolandola evidentemente. Per
rispondere al quesito, occorre premettere che il documento di
riferimento da cui desumere i dati è il monitoraggio del Piano
energetico ambientale regionale disponibile sul sito regionale
"Sezione energia". Tale documento fa riferimento al 2019 e non al
2020 in quanto lo stesso viene aggiornato a cadenza biennale e tale
attività, fortemente impegnativa peraltro in termini di tempo, è
stata calendarizzata successivamente al completamento della fase di
scrittura del PEAR VdA 2030.
Il 2019 viene preso come anno di riferimento per i segnali del
PEAR in quanto il 2020, come tutti sappiamo, è stato caratterizzato
a causa della pandemia da Covid e dalle relative restrizioni da
andamenti anomali del sistema energetico che non possono risultare
significativi per una lettura critica dei dati. Dicevo comunque che
gli obiettivi sono stati raggiunti.
Occorre sottolineare, per una corretta lettura delle
informazioni, che nel corso di questi ultimi anni è stato fatto un
grande lavoro di approfondimento sui dati relativi al sistema
energetico regionale che ha portato a posteriori a migliorare le
stime di consumo registrate sul territorio e ad avere una migliore
conoscenza del sistema energetico regionale. Tale lavoro di
affinamento metodologico ha portato a consolidare i valori di
consumo finale lordo inferiore di oltre mille gigawatt/ora rispetto
alle stime precedenti. Sottolineiamo quest'aspetto perché se in
questo terzo piano avremo un punto di partenza migliore, è proprio
per il lavoro che è stato fatto a livello metodologico per poter
finalmente avere dei dati certi sui quali fare le stime, fare gli
approfondimenti e anche fare il lavoro e le politiche che vorremmo
innestare.
Riguardo alla formulazione della domanda, è anche opportuno
specificare che l'obiettivo di PEAR era collegato agli obiettivi di
Burden Sharing
, i quali non rappresentano la reale copertura
dei consumi con fonti rinnovabili ma il rapporto matematico fra
tutta la produzione da fonti rinnovabili, anche la quota di
produzione idroelettrica che poi viene esportata, e il consumo del
territorio. Anche in questo caso il valore del
target
che
era stato attribuito come obiettivo della Valle d'Aosta ha
risentito in fase di stima iniziale di alcune approssimazioni
iniziali corrette negli anni in fase di monitoraggio. L'andamento
dei consumi finali lordi ha registrato un'inversione di tendenza
rispetto al decennio precedente: da crescita leggera a decrescita
rispettando pertanto l'obiettivo che era stato assegnato al PEAR
2020.
Per quanto riguarda la quota di consumo finale lordo coperto da
fonti rinnovabili, a seguito del monitoraggio effettuato dal GSE
Enea, l'obiettivo di Burden Sharing risulta raggiunto e ampiamente
superato. Tralasciando il valore atipico e come precedentemente
specificato, poco rappresentativo del 2020 in cui è stato superato
il 100 percento, l'obiettivo risulta comunque ampiamente superato
in tutti gli anni di monitoraggio: ad esempio, nel 2018 l'83
percento a fronte di un obiettivo del 51.
Le lascerò la risposta per alcuni approfondimenti tecnici che
eviterei di leggere soprattutto facendo una considerazione che, al
di là dell'obiettivo raggiunto, sappiamo che invece gli obiettivi
da raggiungere sono molto più sfidanti per il futuro, perché se,
rispetto alla pianificazione di questi anni, sono stati fatti dei
progressi, quello che ci viene richiesto in termini di riduzione
dei consumi, di aumento delle FER è di molto superiore nel prossimo
periodo.
Punto 2: "a che punto è la redazione del nuovo PEAR e qual è
l'arco di tempo che coprirà il nuovo piano", la redazione del PEAR
VdA 2030 e di tutta la documentazione connessa, linee guida
sull'idrogeno, rapporto ambientale, valutazione di incidenza,
monitoraggio e sintesi non tecnica, è in avanzato stato di
definizione. In questi ultimi mesi il settore energia è stato
caratterizzato da una variazione continua del contesto e da una
forte incertezza, che ha richiesto un impegno aggiuntivo da parte
degli uffici sia per risolvere condizioni urgenti, sia per
presidiare l'evoluzione del contesto e valutarne gli impatti sul
PEAR. Questo ha richiesto aggiornamenti continui dei dati in
elaborazione richiedendo di sospendere alcune ipotesi relative alla
definizione degli scenari per mancanza di un quadro regolatorio
nazionale e completo. Si cita tra i principali ambiti di incertezza
il Tavolo di lavoro sulla definizione delle aree idonee e non
idonee, che evidentemente ha degli impatti, sempre a titolo
esemplificativo ci sono tutti i decreti che siamo in attesa di
emanazione o revisione, tipo quello relativo all'incentivazione
delle CER, e alcune direttive che possono avere ripercussioni
importanti sulla programmazione regionale. Inoltre occorre
considerare che in questi mesi sono emersi nuovi elementi da
prendere in considerazione per la stesura del Piano, che deve
essere coerente e raccordarsi con la programmazione degli altri
settori. Questo è di fondamentale importanza, citiamo anche qui la
bozza di strategia sullo sviluppo sostenibile regionale, la bozza
di Piano dei trasporti regionale, il Piano nazionale transizione
ecologica per fare qualche esempio. Piani che hanno comportato
modifiche ai contenuti dello stesso con conseguente inevitabile
differimento dei termini di consegna del PEAR che avevamo
inizialmente previsto per l'estate 2022. L'orizzonte temporale del
nuovo PEAR è quello del 2030 e ovviamente dobbiamo riuscire a
realizzarlo quanto prima di modo da avere anche la possibilità di
dargli una concreta attuazione.
Il punto 3: "quale percorso è previsto, entro quali tempi si
intenda arrivare alla consultazione pubblica, alla discussione e
all'approvazione del Piano", intendiamo portare la consultazione
del documento nei prossimi due mesi, comunque entro la fine
dell'anno. Le tempistiche e le modalità previste dal procedimento
di VAS di cui alla legge n. 12/2009... sappiamo bene, in seguito a
modifiche normative nazionali, che prevede 45 giorni di
pubblicazione per prendere visione della proposta e formulare
osservazioni. In tutta questa fase di redazione del Piano abbiamo
ovviamente incontrato gli
stakeholder
e continueremo a farlo
in questa fase successiva di modo da poter costruire una strategia
di sviluppo sostenibile e soprattutto ben partecipata. Ovviamente,
oltre agli stakeholder, inizierà la discussione e il confronto
nelle Commissioni consiliari e poi in Consiglio regionale.
Punto 4: "se il nuovo PEAR in corso di elaborazione ha assunto e
sta declinando con una stringente cronologia l'obiettivo indicato
dal Consiglio regionale con la deliberazione n. 224/2018 e ribadita
dalla Road Map citata in premessa di arrivare a una Valle d'Aosta
Fossil Fuel Free entro il 2040", ovviamente, per tutto quello che
riguarda le azioni di competenza, sì. Il PEAR VdA 2030 prende in
considerazione l'obiettivo Fossil Fuel Free in riferimento appunto
agli ambiti di competenza a esclusione di quelli delle emissioni
attribuibili al settore agricoltura e rifiuti. Per andare più nello
specifico, i consumi energetici comportano poco meno dell'81
percento delle emissioni dei gas climalteranti complessive, mentre
il restante 19 percento è da attribuire al settore dei rifiuti e
dell'allevamento una attività agricole.
Per concludere, da parte mia in termini politici, sia a nome del
Governo che della maggioranza, stiamo cercando di far accelerare
nella maniera che si può fare... una fase comunque di continua
emergenza per dare al Consiglio regionale la possibilità di
iniziare il confronto su questo Piano di grande importanza.
Presidente -
Per la replica, la parola alla collega
Minelli.
Minelli (PCP) -
Le chiedo la cortesia di avere la
risposta scritta perché ci sono vari elementi e confesso di non
essere riuscita a prendere appunti su tutto, però c'è una cosa che
noto: lei ha fatto riferimento - e peraltro ne avevo fatto
riferimento anch'io - agli obiettivi stabiliti dal decreto del
Burden Sharing
e mi ha detto che quella percentuale che era
stata prevista del 52,1 percento è stata ampiamente superata, però
non c'è soltanto quell'obiettivo, inoltre c'è qualche cosa che non
torna completamente, perché quindici giorni fa, quando ho posto una
domanda che in parte era simile al Presidente nelle sue funzioni di
Assessore all'ambiente, facendo riferimento proprio al monitoraggio
del 2019, mi aveva detto che il 66 percento dei consumi energetici
proveniva da fonte fossile. Questo vuol dire che se il 66 percento
proviene da fonte fossile, soltanto il 34 percento viene da fonti
rinnovabili, quindi siamo a un obiettivo che è ancora molto basso.
È vero che facciamo riferimento al 2019, oggi siamo nel 2022, ma
non credo che in tre anni dal 34 percento ci si sia innalzati
molto...Poi lei ha fatto riferimento anche ai coefficienti che
prevedono di considerare l'energia esportata, però io facevo
riferimento in particolare ai consumi provenienti da fonte fossile.
In questo senso quindi penso che non abbiamo raggiunto pienamente
gli obiettivi che erano previsti, forse quello del Burden Sharing
ma non quello di andare nell'ottica di una reale
decarbonizzazione.
Per quanto riguarda la redazione del Piano, lei ci ha detto che
è a buon punto, che era poi quello che era emerso anche durante la
Commissione quando avevamo posto delle domande ai funzionari sia
dell'Assessorato che del COA, capisco che c'è un'accelerazione,
rilevo comunque che siamo nel 2022 e, anche con tutti i problemi
che ci sono stati, il Piano scadeva nel 2020.
Ora ci sarà il procedimento di VAS, lei ha ricordato i
quarantacinque giorni, poi ci dovranno anche essere le valutazioni
sulle osservazioni alla VAS, soltanto dopo andrà in Commissione e
poi in Consiglio, quindi immagino che, se tutto andrà bene, il
nuovo PEAR 2020-2030 sarà approvato a febbraio 2023 o comunque non
molto prima.
Per quanto riguarda la cronologia che io ponevo come problema,
sicuramente ci dev'essere quest'accelerazione, perché altrimenti
l'obiettivo che ci siamo dati tutti quanti quattro anni fa è un
obiettivo che non verrà centrato, ma rimarrà anche un obiettivo che
ha avuto una valenza soltanto enunciativa, perché oggi siamo nel
2022, per arrivare al 2040 ci vogliono 18 anni, in 18 anni arrivare
all'azzeramento o comunque vicino al livello zero richiede una
marcia a tappe forzate. È questo che vedo come grande criticità, se
nella pianificazione e nel Piano energetico che andremo ad
approvare non ci sarà una prescrizione molto molto precisa su tutta
una serie di elementi che dovranno essere accompagnati e sostenuti
con tutti gli strumenti possibili immaginabili. Avevamo votato una
legge nel 2019 sulla mobilità sostenibile, bisognerà capire se
quella legge non andrà in qualche maniera anche rivista, perché ci
sono sicuramente delle cose da sistemare, ma poi anche per tutto
quello che riguarda l'efficientamento energetico, da una parte,
quindi il settore dell'urbanistica e, dall'altra, il settore dei
trasporti, si dovrà assolutamente andare a incidere in maniera più
seria, più convinta, mettendoci anche ovviamente delle risorse che
non sono solo economiche, sono anche delle risorse in termini
d'investimento di responsabilità. Quello che per noi deve rimanere
saldo è quell'obiettivo del
Fossil Fuel Free
al 2040 e non
ci devono essere degli arretramenti, altrimenti bisogna cambiare,
venire in Consiglio e prendere una decisione diversa. In ultimo io
continuo a ritenere che anche le linee guida della Road Map
dovrebbero essere approvate, perché da lì discende tutto il
percorso che dovrete fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK