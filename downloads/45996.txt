Consiglio Regionale della Valle d'Aosta - Oggetto del Consiglio n. 2562 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2562 del 7 giugno 2023 - Resoconto
OGGETTO N. 2562/XVI - Interpellanza: "Motivi della scelta del
governo regionale di non resistere in giudizio a difesa del
requisito della residenza quinquennale per l'accesso ai mutui
agevolati per la prima abitazione".
Marguerettaz (Presidente) -
Punto n. 32 all'ordine del
giorno. Per la presentazione, la parola al collega Manfrin.
Manfrin (LEGA VDA) -
Come il presidente Testolin
ricorderà, siamo già passati due volte su questa
vexata
quaestio
dei mutui e dei requisiti da applicare a chi vi vuole
arrivare.
Ora, se lei ha buona memoria, Presidente, ricorderà che io le
avevo detto che l'impostazione che la Giunta aveva dato trovava
l'accordo del nostro gruppo, quindi mettere un vincolo di cinque
anni per accedere ai mutui regionali trovava l'accordo del nostro
gruppo, eravamo perfettamente d'accordo.
A fronte però del ricorso che è stato esplicitato da parte di
un'associazione che non ha niente di meglio da fare che fare i
ricorsi in favore degli stranieri contro i diritti degli Italiani,
lei giustamente rispondeva motivando il perché di quella scelta, ed
è una motivazione che, per quanto sia condivisibile o meno, lei ha
esposto.
Io ho voluto estrarre il succo di queste motivazioni e lei dice:
"La finalità della norma è volta a sostenere l'industria edilizia e
non già a garantire il godimento di prestazioni e servizi che
dovrebbero essere invece garantiti con carattere di generalità e
uniformità". Tale ultima affermazione è avvalorata da quanto segue:
"Non tutte le Regioni italiane erogano mutui agevolati a favore
della prima abitazione e per il recupero dei fabbricati situati nei
centri storici, a evidenza che tale misura non costituisce
soddisfacimento dei diritti fondamentali che debbono essere
garantiti con uniformità a tutti gli aventi diritto".
Quindi lei dice che la finalità della norma è volta a sostenere
l'industria edilizia e non l'utilizzatore finale che è colui che
accede al mutuo, quindi in sostanza si dice con questo: "Stimoliamo
le imprese" e poi aggiunge: "Ai sensi del comma 1 dell'articolo 74
della legge regionale 3/2013, la Giunta regionale ha previsto che i
mutui agevolati a favore della prima abitazione siano concessi a
favore di richiedenti che alla data di presentazione della domanda
abbiano un'anzianità di residenza nella Regione di almeno cinque
anni, anche non consecutivi. Tale requisito è stato previsto in
continuità con i bandi precedenti, nei quali l'anzianità di
residenza è sempre stata richiesta ai fini del beneficio, in
analogia a numerose altre iniziative regionali, magari non tutte ma
molte".
Come non ritrovarsi anche in questa definizione? Cioè l'abbiamo
sempre fatto, ma probabilmente l'ASGI era impegnata in tutt'altre
faccende se non ha avuto niente da fare se non arrivare in questo
momento.
E ancora: "Il requisito di residenza protratta nel territorio
della Regione è necessario per garantire un radicamento
territoriale e continuativo in capo ai richiedenti, in quanto la
proprietà di un'abitazione si colloca a conclusione di un percorso
d'integrazione della persona presso la comunità locale e richiede
garanzie di stabilità che scongiurino ripensamenti che
aggraverebbero l'azione amministrativa e ne ridurrebbero
l'efficacia, ad esempio il trasferimento della residenza o
l'alienazione dell'immobile, con conseguente obbligo di estinzione
anticipata del mutuo. Il contenuto intrinseco della misura
consistente in un mutuo di durata fino a 30 anni per l'acquisto di
una casa è ovviamente destinato a chi non intenda spostarsi
frequentemente o a breve termine, bensì stabilirsi per un periodo
di tempo prolungato sul territorio regionale".
Anche su questo io condivido, Presidente, perché evidentemente
chi prende la residenza domani, dopodomani potrebbe andarsene,
quindi bene mettere un limite di residenza per accedere ai
mutui.
"In ultimo", aggiungeva sempre lei, sto citando sempre le sue
parole: "Ma, non meno rilevante, è necessario tenere presente che
le risorse per il finanziamento dell'iniziativa sono limitate e la
previsione dei requisiti di accesso meno restrittivi porterebbe con
sé l'ampliamento della platea dei potenziali richiedenti, quindi
maggiori costi da sostenere. In particolare, indigenza delle
attuali disposizioni, sono previsti nel 2023 domande per circa 60
milioni di euro a fronte di disponibilità sul fondo di rotazione
pari a circa 35 milioni di euro. L'eliminazione del requisito
dell'anzianità di residenza determinerebbe un ampliamento di tale
gap e la necessità di ulteriori risorse che al momento non si
potrebbero individuare".
Quindi si individuano diverse criticità nel merito,
Presidente.
Lei dice: "La norma è fatta per le aziende che costruiscono e
non per quelli che usufruiscono del mutuo, quindi non ha senso
farlo utilizzare
erga omnes
" e poi ancora dice che: "Il
requisito della residenza protratta serve per premiare, per
affermare, per essere sicuri che le persone che usufruiscono di
mutui agevolati siano stabilmente residenti in Valle d'Aosta e non
rischino invece di andare via con l'estinzione anticipata del
mutuo".
Infine lei solleva in prima persona la criticità della mancanza
di disponibilità sul fondo di rotazione, lo dice lei.
A fronte di tutte queste criticità che individua, vedendola
soccombente in primo grado, lei decide di non fare appello, e
questa decisione e questa scelta è particolarmente sbagliata,
perché se lei ha motivato le sue scelte con queste, che mi paiono
delle motivazioni ben c'entrate, è incomprensibile la scelta di
decidere di non continuare il ricorso e di cedere al ricatto che è
stato posto.
Ma non solo, Presidente, lo ha evidenziato lei stesso nel suo
intervento, la Valle d'Aosta non è l'unica Regione che applica il
requisito della residenza per l'accesso ai mutui, sono tante le
Regioni!
Allora per quale motivo una Regione dovrebbe dire: "Noi
chiediamo la residenza" e l'altra: è particolarmente discriminante,
razzista, nazista, omofoba e qualsiasi altra caratteristica gli
vogliamo attribuire se decide di dire: "No, nei mutui i nostri
cittadini devono essere residenti da almeno 5 anni nel nostro
territorio"?
Io credo che motivazione più solida di questa non ci sia.
E ancora, Presidente, lei aveva di fronte due strade: da una
parte ha qualcuno che ha definito discriminatrice la sua azione e
quella della sua Giunta, e quindi la porta in Tribunale, dicendo:
"Le contesto quello che ha fatto perché lei ha discriminato le
persone in questa maniera". Lei resiste dicendo: "No, io non ho
discriminato nessuno", il Tribunale la vede soccombere e lei aveva
due scelte: resistere, dicendo: "No, guardate che nonostante questa
sentenza io ritengo di non aver discriminato nessuno, e abbiamo
solide motivazioni al pari delle altre Regioni" oppure dire: "Sì,
lo ammetto, abbiamo discriminato".
Lei Presidente con quest'azione l'ha ammesso, lo ha ammesso lei,
lo ha ammesso la sua Giunta e, per estensione, tutta la sua
maggioranza.
Quindi io guardo ovviamente il discriminatore assessore
Guichardaz, guardo il discriminatore collega Padovani, il
discriminatore collega Malacrinò, il discriminatore collega
Cretier, tutta la vostra maggioranza ha discriminato, siete stati
condannati, giusto? Questo è.
Quindi a fronte di questo io sinceramente, Presidente, le ho
presentato quest'interpellanza, ma io ritengo che difficilmente lei
possa sostenere le motivazioni con le quali ha ritenuto di dover
portare in votazione una modifica, anche perché, davvero, siamo
all'assurdo, cioè io arrivo domani, prendo la residenza e ottengo
un mutuo prima casa. Ma stiamo scherzando? Cioè arrivo domani,
prendo la residenza e io posso accedere a un mutuo? Questa è una
follia, e lei non ha spiegato, e lo dice lei stesso, come andrà a
sostenere un ulteriore costo.
Sa cosa significa questo, Presidente? Lo dico per i Valdostani
che ci ascoltano: visto che vogliamo fare grossi discorsi e grosse
affermazioni di amore universale, significa che chi è residente qui
da 5-10-20-50 anni e vuole comprare una casa, probabilmente non
avrà accesso ai mutui prima casa, perché uno che è arrivato ieri e
ha preso la residenza qui potrà accedere prima di lui e toglierà i
fondi a disposizione.
Questo significa e questa è una grave discriminazione dei nostri
cittadini, ed è una discriminazione che imputiamo a lei,
Presidente, nella scelta di non aver voluto resistere in secondo
grado.
Presidente -
Per la risposta, la parola al presidente
Testolin.
Testolin (UV) -
Prima di rispondere ai tre quesiti posti
dal collega, credo che valga la pena, vista l'attenzione che ho
messo per ascoltare la disamina del collega Manfrin, dare alcuni
spunti per poi valutare nel complesso le risposte puntuali.
Intanto, mi dispiace che lei non abbia partecipato alla
presentazione della delibera alcuni giorni fa in III Commissione
dove erano presenti i suoi colleghi Lucianaz e Distort, perché vi è
stata una discussione a mio parere costruttiva, dove ci siamo
scambiati delle idee ed abbiamo esplicitato le motivazioni per cui
si è tornati per certi versi sui nostri passi e su quello che vuole
poter dire ampliare questa fascia di concessione dei mutui, a
beneficio da un lato di quelle che possono essere le iniziative di
costruzione, perché possono continuare una serie di attività in
ambito edile. Le opportunità che questa situazione potrebbe portare
come positivo all'interno delle esigenze del nostro territorio che
sono cambiate in questi ultimi anni e in questi ultimi mesi in
maniera particolare e che sono state sottolineate in maniera
importante anche dalle associazioni di categoria, da chi cerca
personale per le proprie aziende, da chi necessita di avere anche
degli elementi di attrattività che possano essere spesi a favore di
chi viene a lavorare in Valle d'Aosta.
Queste motivazioni sono state dibattute e condivise poi
all'interno del Governo regionale e con la maggioranza tutta,
trovando un percorso che vuole provare a trasformare una criticità
in un'opportunità.
Molte volte si vedono certi aspetti che possono essere
soggettivamente condivisi più di altri, ma si perde magari la
possibilità di avere una visione più complessiva che emerge anche
da confronti all'interno dei propri movimenti, della propria
maggioranza, del proprio governo, che danno dei risultati che poi
si spera possano essere interessanti.
È stato peraltro interessante il dibattito con il collega
Distort, che chiedeva quali benefici può avere la comunità
valdostana da questo passaggio.
Li abbiamo elencati: il primo è aumentare le potenzialità del
settore edile.
Il secondo è che chi verrà a prendere la residenza in Valle
d'Aosta dovrà essere fornito di un lavoro e avere una redditività
che gli consenta di accedere ad un mutuo.
Il terzo: trovare sicuramente delle persone che possano essere
disponibili, anche grazie a questo
agrément
, a
quest'opportunità di rimanere in pianta stabile in Valle d'Aosta e
garantire forza lavoro per le nostre aziende, per la nostra
comunità.
Questo però senza dimenticarci che il fatto di stabilizzare la
presenza di questa gente in Valle d'Aosta deve essere primario, non
deve essere una toccata e fuga, e in effetti non è stato l'unico
cambiamento che abbiamo apportato alla delibera, ma abbiamo
inserito nel percorso di sottoscrizione del mutuo anche il vincolo
di rimanere residente in quella situazione fino alla fine del
percorso di ammortamento del mutuo stesso, il che altrimenti
comporterebbe una penale di uscita che, se disposto a pagare,
potrebbe giustificare un cambiamento di opportunità da parte di chi
lo ha richiesto.
Entrando invece nel dettaglio delle domande: "Per quale motivo
l'Amministrazione regionale abbia scelto di non resistere in
giudizio rispetto alle decisioni del Tribunale di Torino
summenzionate" e "Per quale ragione abbia deciso di cancellare
qualsiasi riferimento rispetto al requisito di residenza": la
Regione non ha ritenuto di appellare l'ordinanza del Tribunale di
Torino in esito alle valutazioni effettuate anche relativamente
alla giurisprudenza in materia, che non è affatto favorevole.
Vi è un'opportunità di positività del ricorso intorno al 20%;
basti guardare le plurime pronunce che l'ASGI ha citato nel proprio
ricorso e richiamate dallo stesso giudice torinese che si è
totalmente allineato.
Altra questione invece è la legittimità costituzionale della
legge regionale 13/2003, di cui non ha però parlato, rispetto alla
quale vi sono precedenti sentenze contrastanti.
Nella sentenza 432/2003, per esempio, la Corte aveva affermato
in termini generali che la residenza rispetto a una provvidenza
regionale appare un criterio non irragionevole per l'attribuzione
del beneficio, ma, allo stesso tempo, in occasione della pronuncia
di incostituzionalità della legge regionale 3/2013, sentenza
178/2014, la Corte aveva dichiarato irragionevole e sproporzionato
il requisito della residenza protratta per otto anni sul territorio
regionale, ma con riferimento a un beneficio, l'accesso all'ERP,
che evidentemente ha natura ben diversa rispetto al mutuo agevolato
per la ristrutturazione di un immobile di particolare pregio
storico, artistico e architettonico, il quale certo non può
ricondursi al novero delle prestazioni assistenziali finalizzate al
sostegno di un bisogno abitativo.
In conclusione, se vi sono margini per una difesa della
ragionevolezza della limitazione all'accesso essi riguardano più
che altro la disciplina contenuta nella legge regionale 3/2013 sui
mutui per il recupero dei fabbisogni situati nei centri nuclei
abitati e ritengo che meritano quindi di essere spesi nell'ambito
del giudizio avanti alla Corte costituzionale, più che in sede di
appello dell'ordinanza del Tribunale di Torino.
Detto questo, è chiaro che poi bisognerà fare delle valutazioni
di coerenza sulle scelte che si faranno, perché giustamente in
Commissione è emerso anche il fatto che se si vuole incentivare un
certo tipo di percorso, un certo tipo di attività, la stessa
sarebbe da rivalutare alla luce della sentenza, ma saremmo noi a
decidere se togliere gli otto anni o mantenerli, non qualcuno che
ce lo impone.
Per quanto riguarda il secondo punto rispetto alla seconda
domanda, esiste - come spesso accade - una differenza tra titoli
delle notizie e il contenuto delle stesse.
Il Governo regionale, riguardo alla decisione di non ricorrere
quanto alla decisione del Tribunale di Torino, ha anche considerato
il potenziale effetto che l'esistenza del requisito della residenza
quinquennale potrebbe avere nell'attrarre persone che potrebbero
decidere di trasferirsi per una scelta di vita, anche lavorativa,
ugualmente considerando che con la stessa deliberazione del 22
maggio scorso sono stati allungati i vincoli di residenza connessi
ai mutui concessi.
La valutazione discende anche dal fatto che i mutui sono
concessi dal sistema in funzione delle capacità reddituali e delle
conseguenti capacità di rimborso dei richiedenti e questo è
garanzia di poter rendere un servizio a persone che possono portare
un valore aggiunto e positivo alla nostra collettività.
L'obiettivo quindi non sono lavoratori migranti, o comunque non
esclusivamente, ma piuttosto lavoratori che possono considerare
anche la possibilità di accedere a un mutuo per la prima casa nel
novero dei motivi per trasferirsi in Valle d'Aosta in pianta
stabile, quali operatori e operatrici delle Forze dell'ordine,
tecnici specializzati assunti dalle nostre aziende valdostane,
lavoratori nel campo del turismo e della sanità, solo per citarne
alcuni, e comunque lavoratori che a diverso titolo possono fermarsi
nel nostro territorio.
A tal proposito, a margine della risposta, rilevo come sono
stato favorevolmente colpito quando, in occasione della
celebrazione del 2 giugno, festa della Repubblica, fermandomi a
parlare con un giovane operatore di Polizia, nel proporgli di
rimanere in Valle d'Aosta nel caso vi fosse la possibilità di
accedere a un mutuo, mi ha risposto come effettivamente possa
essere un'opportunità interessante al fine di aiutare un giovane a
mantenere e stabilizzarsi con la propria famiglia in questa
regione.
Per quanto riguarda il terzo quesito, l'impatto al momento non
risulta evidentemente calcolabile, ma sarà sicuramente interessante
da analizzare a un anno dal varo della deliberazione per verificare
se le aspettative, soprattutto a favore dell'aspetto economico,
siano state positive, con la stabilizzazione sul territorio di
operatori, lavoratori utili, quando non indispensabili, ai nostri
settori produttivi, e anche questo è stato motivo di confronto con
i suoi colleghi e, così come spiegato in Commissione, sarà
sicuramente attenzionato e monitorato per darne contezza anche in
quest'aula.
Presidente -
Per la replica, la parola al collega
Manfrin.
Manfrin (LEGA VDA) -
Vede, Presidente, io le ho posto una
serie di domande a cui lei ha puntualmente risposto.
Io potrei controbattere rispetto a quello che ha detto
semplicemente rileggendo quello che lei stessa aveva dichiarato in
quest'aula, perché su questo, per esempio, lei risposte non ne ha
fornite.
Lei ha iniziato il suo intervento stigmatizzando la mia assenza
dalla Commissione che non è la mia Commissione - ma ho capito in
che senso lo diceva, non si preoccupi, non sono polemico in questo
caso - però lei deve sapere che noi siamo organizzati in maniera
tale per cui alla fine di ogni Commissione viene fatto un puntuale
report di quello che viene discusso e quindi ero perfettamente a
conoscenza di quello che è stato discusso e so, per esempio, che la
questione delle coperture è stata sollevata e non vi sono state
date spiegazioni, quindi non si è detto sulla questione delle
coperture quello che lei diceva, non si è spiegato.
Lei diceva questo: "È necessario tener presente che le risorse
per i finanziamenti di iniziative sono limitate e la previsione dei
requisiti di accesso meno restrittivi porterebbe con sé
l'ampliamento della platea dei potenziali richiedenti, quindi
maggiori costi da sostenere". Su questo non ha spiegato com'è
possibile che si ampli la platea e però non ci siano le risorse
disponibili, su questo non ha detto come si andrà a fare.
Nel suo intervento invece lei ha detto una cosa, innanzitutto
sgomberiamo il campo, e la ringrazio di questo Presidente, lo dico
ai colleghi che ascoltano questo dibattito da sopra e i colleghi
che ascoltano questo dibattito da casa o dall'ufficio: possiamo
togliere la definizione di "Lavoratori migranti" perché questa non
è la definizione giusta. So che è un piacere fare i titoli con il
click-baiting
ma non è così, la questione è che qui i
lavoratori migranti ai mutui casa non potranno accedervi.
Quindi se vogliamo prendere uno spunto ed evitare di fare titoli
click-baiting ma riportare fedelmente quello che è stato detto, è
stato chiarito che evidentemente queste tipologie di lavoratori non
potranno accedere a queste disposizioni.
Però lei ha detto, Presidente, del fatto che lei ha parlato con
le categorie che rappresentano il mondo del lavoro e che erano
favorevolmente colpite, però da quello che lei ci ha riportato,
Presidente, in queste categorie pare che lei voglia ricomprendere i
lavoratori stagionali: tendenzialmente queste categorie sono alla
ricerca di lavoratori stagionali, noi le vediamo passare le offerte
di lavoro che arrivano in questo momento e, al netto dei sanitari,
la richiesta è spesso appunto di persone che fanno lavori
stagionali. Non credo che questi possano rientrare nei parametri
della richiesta dei mutui, quindi queste sono categorie di persone
a cui sicuramente non si daranno delle risposte, però si è detto, e
quasi evocato, che ci fosse la possibilità.
Ha raccontato prima, anche con un tratto emozionale, che questo
giovane agente di Polizia le ha detto che, a fronte della
possibilità di ampliare... avrebbe considerato la possibilità di
accedere un mutuo; in realtà - e in questo mi sono appunto fatto
confortare - queste disposizioni erano già presenti, non vengono
introdotte con questa delibera ma erano già preesistenti le
disposizioni che permettevano a militari e alle Forze di Polizia di
poter accedere a questa tipologia di sostegno, quindi diciamo che
con questo non si arriva.
Ancora giustamente ha fatto riferimento alla 3/2013 che ha
ricevuto una decurtazione, ricordo che mi sono confrontato con il
collega Baccega su questo, sugli otto anni, e poi si è deciso di
scendere a due. Ci sono Regioni che ancora attualmente oggi, come
limite per l'accesso all'ERP la mettono a cinque anni, e nessuno
gli ha detto niente, quindi è una cosa che si può fare.
Noi rimaniamo persuasi di una cosa, che mettere al primo posto i
nostri cittadini, mettere al primo posto chi vive su questo
territorio da più tempo, sia una necessità da perseguire, perché è
logico se io vivo qui da 10-20-30 anni, se sono nato qui e vivo qui
da tutta la vita, è normale che io abbia un vantaggio rispetto a
chi qui ci arriva domani, è normale, è esattamente il principio
della fila, ero prima in fila, arriva uno dopo e non mi può passare
davanti, si metterà in fila anche lui, prima o poi arriverà anche
il suo turno. Questo è un principio, è il principio che
perseguiremo e che voi non avete difeso.
Presidente -
Come segnalato giustamente dal consigliere
segretario Distort, semplicemente per dare evidenza, vista la
temperatura, è autorizzata l'assenza della giacca durante i lavori.
Quando ovviamente si interviene, è meglio tenerla.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK