Consiglio Regionale della Valle d'Aosta - Oggetto del Consiglio n. 1558 del 9 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
Asili nido
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1558 del 9 novembre 2005 - Resoconto
OGGETTO N. 1558/XII - Attivazione di un asilo nido aziendale
presso l'Amministrazione regionale. (Interrogazione)
Interrogazione
Ricordate le precedenti iniziative circa l'attivazione di un
asilo nido aziendale presso l'Amministrazione regionale;
Ricordato l'impegno al riguardo più volte manifestato dal
Presidente della Regione;
Richiamata la delibera di Giunta n. 2991/05 con cui viene
affidato un incarico per la redazione di un progetto di gestione
per detto asilo nido;
i sottoscritti Consiglieri regionali
Interrogano
la Giunta per sapere:
1) se il progetto in premessa è stato consegnato;
2) quali sono le conclusioni presentate;
3) quali ulteriori azioni sono da mettere in cantiere per
concretizzare al più presto il progetto di asilo nido
aziendale.
F.to: Squarzino Secondina - Lanièce - Salzone
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - In data 17 settembre 2005 la Giunta ha deliberato,
in seguito agli impegni presi dal Presidente della Regione, di
affidare un incarico ad una cooperativa sociale per verificare le
condizioni e le possibilità per l'apertura di un asilo nido
aziendale. La cooperativa sociale esperta nel settore ha fornito la
risposta a questo studio, molto rapidamente come le era stato
chiesto, perché uno degli impegni presi era di farlo in tempi
brevi. In data 17 ottobre 2005 questo rapporto è pervenuto
all'osservazione della Giunta.
Il rapporto della cooperativa sociale non porta delle
conclusioni, ma propone diverse ipotesi sulla realizzazione di
questo intervento; chiaramente le conclusioni saranno valutate
dall'ente gestore. Premettendo che il "target" di bambini è
compreso fra 6 mesi e 3 anni - come richiesto dai questionari - e
che la sede in cui deve essere ubicato questo servizio è in Aosta o
dintorni, vengono proposte 5 ipotesi organizzative per 18, 24, 30,
36, 48 posti, cioè diverse possibilità. Per ogni ipotesi
organizzativa vi sono degli orari di apertura, chi conosce il
questionario sa che era molto esteso in questo, cioè l'esigenza dei
dipendenti era di avere piccole fasce orarie molto ripetute. Sugli
orari di apertura si fanno due ipotesi: un orario di funzionamento
di 10 ore e un orario di funzionamento di 11 ore. È stato fatto uno
studio sui costi, prevedendo un intervento della Regione in misura
dell'80%, al fine di permettere una retta media non troppo elevata
per ogni lavoratore. In questi costi è prevista la possibilità di
avere una mensa esterna o una mensa interna, quindi direi che è uno
studio molto articolato, fatto bene.
Quali interventi adesso? Tutta questa documentazione è stata
posta al tavolo della contrattazione, in fase di discussione
contrattuale con l'ARRS, proprio per vedere di inserire in questa
contrattazione l'eventualità che l'azienda apra questo asilo
aziendale, che deve facilitare l'accesso al lavoro dei
dipendenti.
Concludendo, direi che da parte nostra, come Direzione politiche
sociali, è stato iniziato uno studio di fattibilità nel reperimento
delle sedi, si sta verificando l'idoneità di due sedi in Aosta
ancora di proprietà dell'Amministrazione regionale. Penso che in
via sperimentale si potrà iniziare l'apertura del nido aziendale
non appena siano definiti, dal punto di vista contrattuale in modo
chiaro, i rapporti fra azienda e dipendenti.
Président - La parole à la Conseillère Squarzino Secondina.
Squarzino (Arc-VA) - Credo di esprimere, anche a nome dei
colleghi Lanièce e Salzone con cui abbiamo portato avanti questa
iniziativa da alcuni mesi, la nostra soddisfazione nel vedere che
esso si sta concretizzando; soddisfazione anche nel vedere che i
lavori hanno acquistato un'accelerazione positiva, nel senso che lo
studio è stato consegnato un mese prima del previsto. Diciamo che
questo facilita da parte della Regione l'attivazione
dell'iniziativa.
Prendiamo atto con soddisfazione che nello studio sono state
presentate ipotesi superiori a quelle che erano state indicate,
quindi credo che lo studio fornisca una serie di elementi utili.
Fra l'altro, saremmo interessati ad avere una copia di questo
studio, in modo da vedere come si sta evolvendo il problema, quali
sono le questioni che dovranno essere affrontate, perché al di là
del fatto che a livello contrattuale con i sindacati si riesca a
trovare o meno un accordo e che tipo di accordo, è interesse della
Regione - in quanto tale - e anche del Consiglio seguire questa
iniziativa. Finora i tempi sono stati abbastanza rispettati, per
questa fase forse non abbiamo dei tempi precisi, non so se la
Giunta si è data alcuni termini nell'ordine di anni, mesi,
settimane, 3 mesi, 6 mesi, 1 anno, un po' per capire se questa
iniziativa, una volta avuta questa accelerazione rispetto alla
definizione del progetto, non rimanga lì, arenata per altre
difficoltà.
Chiediamo all'Assessore di portare avanti l'iniziativa con la
stessa attenzione con cui è stata portata avanti finora e prendiamo
atto con soddisfazione che l'impegno preso dal Presidente della
Giunta in questa sede è stato mantenuto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK