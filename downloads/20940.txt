Consiglio Regionale della Valle d'Aosta - Oggetto del Consiglio n. 924 del 3 novembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 924 del 3 novembre 2004 - Resoconto
OGGETTO N. 924/XII - Ipotesi di gestione di una struttura
realizzata in Comune di Ayas. (Interpellanza)
Interpellanza
Premesso che:
- Il Palazzetto del ghiaccio di Ayas di proprietà
dell'Amministrazione regionale, dopo anni di lavori e milioni di
euro spesi, non è mai entrato in funzione, poiché la locale
amministrazione in qualità di comodataria ha dichiarato di non
poterne sostenere i costi di gestione;
- La Giunta regionale ha deliberato lo smantellamento dei
macchinari per la preparazione del ghiaccio e la cessione in
comodato dei locali così liberati all'USL per la realizzazione di
un nuovo Centro Traumatologico;
i sottoscritti Consiglieri regionali
Interpellano
Il Presidente della Regione e gli Assessori delegati per
conoscere:
1. su quali presupposti è stato a suo tempo realizzato il
Palazzetto e se tali valutazioni permangono tuttora valide;
2. se non ritengano opportuno revocare il comodato del
palazzetto affidato al Comune di Ayas e trovare altre ipotesi di
gestione;
3. quali oneri comporta per la Regione o per l'USL il
previsto intervento di rilocalizzazione di un nuovo Centro
Traumatologico e quale destinazione avranno i locali
precedentemente occupati;
4. come si pensa di "recuperare" le attrezzature per il
ghiaccio e qual è stato il loro costo di acquisto e
installazione.
F.to: Frassy - Tibaldi
Presidente - La parola al Consigliere Frassy.
Frassy (CdL) - Sono fortunato, questa interpellanza si inserisce
bene sul filone, che è stato appena affrontato, della
razionalizzazione dei costi; peccato che vada in una direzione
opposta! Ho rivolto tale iniziativa, fra l'altro, oltreché al
Presidente della Regione, come facciamo d'abitudine, agli Assessori
delegati. La vicenda del cosiddetto "Palazzetto del ghiaccio", sito
in Comune di Ayas, è una vicenda che è stata condivisa malamente,
lo sottolineiamo, fra l'Assessorato dello sport, l'Assessorato
delle opere pubbliche e ultimamente si è inserito in questo filone
anche l'Assessorato della sanità. Non so chi vorrà rispondere a
tale interpellanza, ma penso che chiunque di voi dovrà rispondere
dovrà dare una risposta articolata, perché questa è una vicenda
scandalosa, ma con la parola "scandalosa" scritta e sottolineata a
caratteri cubitali!
È una vicenda che nasce nel 1987, perché in quella data iniziano
i lavori di quello che sarebbe dovuto diventare il Palazzetto del
ghiaccio del Comune di Ayas. Nel 1987 i lavori vengono subito
sospesi, perché viene effettuata la richiesta da parte di
quell'amministrazione comunale di dotare di copertura l'intera
struttura; così, mentre prima non so i turisti, ma comunque i
valligiani potevano pattinare grazie allo sbalzo termico - perché
il ghiaccio si formava da solo, anche se forse per un periodo
limitato dell'anno -, con quella copertura non hanno più pattinato,
perché l'impianto per la refrigerazione e la ghiacciatura della
pista non è mai entrato in funzione. Anche quando l'Amministrazione
regionale ha dato corso alle richieste dell'amministrazione locale
di coprire quella struttura e di provvedere alla ghiacciatura
artificiale nel concreto si è "portato a casa" nulla, perché?
Perché la struttura, da quando è stata messa a cantiere la
copertura, non ha più svolto la sua funzione, in quanto il comune,
quando si è preso in carico il palazzetto, ha ritenuto di non avere
risorse economiche e finanziarie sufficienti per poter garantire il
funzionamento di quella struttura. Al di là del costo complessivo
di quella struttura, che a me sfugge in questo momento - può darsi
che chi risponde abbia dei costi più aggiornati -, a partire dal
1999, e dunque da quando è stato approvato il progetto della sola
copertura dell'impianto e della ghiacciatura della pista,
l'Amministrazione regionale aveva stanziato qualcosa come 2,3
milioni di euro - sembrano pochi, in realtà sono 4,6 miliardi di
vecchie lire - per coprire la pista, per fare il palazzetto e
ghiacciare la pista stessa.
Adesso apprendiamo, dopo anni di rinvii per ritardi nella
consegna dei lavori, per ritardi nel collaudo delle opere, che in
questa vicenda mal gestita dall'Assessorato delle opere pubbliche e
dall'Assessorato dello sport interviene l'Assessorato della sanità.
Il commento potrebbe essere: "finalmente, c'era bisogno di un
medico che "sanasse" questa vicenda, ben venga l'intervento della
sanità!". Noi invece dobbiamo dire che la sanità in questo caso
interviene, ma per praticare l'"eutanasia" di quella struttura, in
quanto si prende atto che quella struttura non funzionerà mai,
perlomeno con la destinazione inizialmente prevista di palazzetto
del ghiaccio e si decide di gestirla diversamente; dunque viene
smantellata la sala macchine e in essa viene trasferito il Centro
traumatologico. Va detto peraltro che il Centro traumatologico del
Comune di Ayas è un centro giovane, in quanto inaugurato alla fine
del 1999 e, a distanza di soli 5 anni, viene spostato e
rilocalizzato.
Vorremmo cercare con questa interpellanza di fare chiarezza una
volta per tutte sui destini di tale struttura; vorremmo capire su
quale presupposto viene operata questa scelta, anche se capiamo che
è una scelta effettuata da altri Esecutivi, ma immagino,
considerato che si arriva a prendere la decisione di smantellare
questa struttura senza averla mai utilizzata, vi sia stata la
valutazione se i presupposti in base ai quali quel palazzetto venne
realizzato permangano o meno perché, nell'ipotesi in cui permangano
i presupposti per cui quel palazzetto è stato all'epoca realizzato,
sarebbe forse opportuno capire se non vi possono essere altre
ipotesi di gestione rispetto a quella ipotesi di gestione in
comodato che trasferiva gli oneri di gestione all'amministrazione
comunale. Ci domandiamo allora anche per quale motivo viene ripresa
in carico dalla Regione, per trasferirla subito dopo all'azienda
sanitaria, una piccola parte di quella costruzione rispetto
all'enormità della struttura residua e non viene revocato per
intero il comodato che era stato assegnato al Comune di Ayas per la
gestione della struttura. Ci chiediamo quali siano gli oneri
ulteriori a cui dovrà far fronte comunque, se non l'Amministrazione
regionale direttamente, l'azienda sanitaria locale per il
riadattamento di quei locali a centro traumatologico, per il
trasferimento del pre-esistente centro nei nuovi locali. Vorremmo
poi capire come sia pensabile di poter fare ciò che è scritto in
deliberazione di Giunta, ossia recuperare l'impianto per la
ghiacciatura artificiale del ghiaccio, che verrà smantellato perché
proprio nei locali che ospitavano i macchinari verrà collocato il
nuovo centro traumatologico.
Penso che qualche risposta vada data e in maniera chiara, perché
prima l'Assessore Fosson diceva che si dovevano razionalizzare i
costi, le risorse, oppure ottimizzare che, nella sostanza, comporta
una razionalizzazione. Qui evidenzio solo come più di 4,5 miliardi
siano stati completamente sperperati per dare copertura a questa
struttura, per allestire la sala macchine con macchinari a
tecnologia avanzata per la produzione del ghiaccio e poi, di fatto,
senza che abbia mai funzionato un solo giorno, il tutto venga
smantellato senza che nessuno si preoccupi di capire se vi sono
delle responsabilità in capo a chi all'epoca ha fatto delle
scelte... ha ritenuto necessaria la realizzazione di questa
struttura o se l'Amministrazione del Comune di Ayas abbia delle
responsabilità per un'incapacità ed inefficienza nel gestire una
struttura che ci risulta essere stata chiesta e sollecitata dalla
stessa amministrazione comunale. Nel terminare l'illustrazione di
questa nostra interpellanza, perciò ci terremmo ad avere delle
risposte esaustive sugli utilizzi, i riutilizzi e i costi che
ancora dovranno essere sostenuti, per dare finalmente una
destinazione a questa struttura imponente, ma che, come molte
strutture imponenti, rischia di essere un'imponente "cattedrale in
un deserto" sganciata dalle sue funzioni iniziali.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Come si suol dire: "l'ultimo chiude la porta", nel
senso che l'ultimo in ordine di tempo cerca, di fronte a una
vicenda come questa, di ricostruirne la storia; storia peraltro ben
nota al Consigliere Frassy, che ha tratto alcuni degli elementi
della sua interpellanza da una risposta che ho già dato in
quest'aula in cui facevo la cronistoria degli avvenimenti.
Cronistoria dolorosa, perché questa struttura ha avuto una storia
assai difficile fin dall'epoca dell'ideazione, per non dire di una
serie di contenziosi molto gravi che ci furono all'epoca della sua
costruzione. È quindi una storia infinita che nasce alla fine degli
anni '80 e io credo che oggi siamo - per fortuna e per
responsabilità comune - di fronte a una scelta che ci consentirà di
capire quale tipo di struttura potrà diventare questo palazzetto
del ghiaccio, fra l'altro costruito sul territorio della
Consorteria di Ayas, una figura giuridica che il Consigliere Frassy
conosce, piuttosto singolare, e ci siamo trovati nel dover
ricostruire tutta la vicenda di fronte a una serie di difficoltà, è
stato in parte come "dipanare una matassa".
Come giustamente evocato, rispondo alla prima delle questioni
poste: il palazzetto del ghiaccio era stato realizzato su richiesta
dell'Amministrazione comunale di Ayas, si disse all'epoca per
favorire il rilancio turistico dell'intera vallata in assenza di
una struttura come quella del ghiaccio. Devo dire però su questa
scelta di costruzione, al di là delle vicissitudini che dicevo poco
fa, che la ghiacciatura artificiale della struttura non ha mai
funzionato; questa struttura è stata temporaneamente aperta durante
alcune stagioni invernali, lo è stata con una ghiacciatura di tipo
naturale e, nella cronistoria delle vicende assai complesse, ci si
è addirittura trovati di fronte all'obiezione che questo impianto
ad ammoniaca non avrebbe potuto entrare in funzione e che ci
trovavamo di fronte ad una situazione insostenibile. In realtà,
nella primavera del 2003 si era alla fine trovato il "busillis" con
un'opera conclusiva di circa 70.000 euro, ci si sarebbe trovati di
fronte a una possibilità di utilizzo di questa ghiacciatura
artificiale, che nel frattempo non era diventata opzionale, perché
con la copertura la ghiacciatura naturale non funzionava più. La
nuova Amministrazione comunale di Ayas fin dall'inizio del suo
mandato ha esplicitato in maniera chiara, con degli incontri a cui
partecipai, la decisione di non voler più questa struttura del
ghiaccio, ritenendo quanto fatto dai predecessori legato ad
un'epoca storica differente. Come ho ricordato nella precedente
interpellanza, quindi ci troviamo di fronte ad una manifesta
volontà di sospendere quest'ultimo investimento di 70.000 euro.
Devo esprimere qui una mia valutazione personale che è stata fatta
propria dalla Giunta: effettivamente, immaginare di utilizzare
questa struttura per un palazzetto del ghiaccio, tenendo conto di
dove si trova, dell'utilizzo pluridisciplinare che nel tempo era
diventato insito nell'utilizzo di questa medesima struttura...
insomma la scelta dell'ultima Amministrazione comunale di Ayas è,
per quanto mi riguarda, del tutto condivisibile, cioè un palazzetto
del ghiaccio di questo genere e con un impianto che sarebbe stato
ristrutturato, ma sarebbe rimasto ad ammoniaca non avrebbe avuto
alcun significato.
La questione del comodato: intanto l'Amministrazione regionale
non ha più provveduto alla proroga dello stesso, che è scaduto il
31 maggio 2004; stiamo però lavorando per trasformare questo
comodato in concessione, perché nel frattempo le procedure
dell'amministrazione sono cambiate e oggi la concessione
rappresenta lo strumento giuridico più corretto per la cessione in
uso dei beni facenti parte del patrimonio indisponibile della
Regione. Una cessione al comune che comunque utilizza questa
struttura, perché la verità è che chi conosca il Comune di Ayas - o
più propriamente la parte più turistica del Comune di Ayas, vale a
dire Champoluc -, sa che manca una struttura con caratteristiche
polivalenti per l'organizzazione di qualunque tipo di
manifestazione. Champoluc è l'unico paese della Valle con una
chiesa che sembra un cinema e viceversa, cioè un cinema che era
precedentemente una chiesa: questa è una cosa che incuriosisce
sempre i turisti, che pensano che la chiesa sia il cinema e poi
vanno al cinema nell'ex chiesa, ma questo rientra nell'inventiva
degli abitanti di Ayas, che sono persone estremamente poliedriche.
Al di là dello scherzo, manca un locale e nel tempo questo "ex
patinoire", dobbiamo chiamarlo così... concepito anche con una
serie di stranezze dal punto di vista costruttivo, perché chiunque
ci vada si rende conto che vi è un problema di "accueil", problema
che pesava anche sul centro traumatologico, perché quel centro non
avrebbe più avuto l'accessibilità, in quanto esisteva una rampa di
accesso che non consentiva l'accesso agli anziani e agli invalidi e
soprattutto alle persone handicappate. Ritornerò sul centro
traumatologico per precisare che ne esisteva già uno: per chi
conosca l'immobile possiamo dire che seguendo l'ingresso
principale... esisteva nella "parte" precedente il Palaghiaccio un
locale che era stato trasformato nel tempo in centro
traumatologico. Ora, qual è l'idea comunicata dal comune, che
chiede e ha chiesto il rinnovo del comodato... e la risposta dei
nostri uffici è stata: "vogliamo trasformarlo in concessione?".
L'idea è quella di una riorganizzazione degli spazi interni della
struttura, che ha un suo profondo valore all'interno della comunità
per uso sportivo, ma anche per lo svolgimento possibile di
manifestazioni come proiezioni, concerti o congressi. Champoluc,
pur avendo una dotazione alberghiera di assoluta eccellenza, manca
completamente di un luogo dove si possano effettuare pratiche di
tipo sportivo, soprattutto durante l'inverno, ma anche più in
generale delle manifestazioni o convegni di vario genere. La logica
quindi è quella, se possibile, di giungere in un lasso di tempo
ragionevole, nel momento in cui il comune ci presenterà per
iscritto e su disegni le proprie idee per utilizzare coscientemente
questa struttura, ad un vero e proprio accordo di programma fra
Regione e Comune di Ayas. La nuova legge che presenterò a breve in
Giunta sulle infrastrutture sportive vuole evitare che capitino
vicende, come alcune del passato, che hanno fatto sì che una serie
di strutture non rientrassero in una logica complessiva, quindi ci
auguriamo che cose di questo genere non capitino più, e non spetta
qui a me fare il "riparto" eventuale delle responsabilità.
Vorrei adesso rifarmi alla terza questione, vale a dire il
centro traumatologico. Il centro traumatologico, come dicevo,
esisteva già, viene spostato di qualche decina di metri, laddove
esistevano le infrastrutture tecnologiche per il ghiaccio, è una
collocazione considerata ottimale dagli esperti dell'USL. Gli oneri
per la realizzazione dell'intervento sono a carico dell'USL,
ammontano a 207.000 euro e questa parte viene concessa direttamente
dalla Regione all'USL e, di conseguenza, non sarà oggetto di quella
parte, che invece sarà oggetto della concessione di cui ho detto.
Vi erano, tra l'altro, dei problemi di accessibilità che rendevano
impossibile ormai sulla base delle nuove normative l'utilizzo della
vecchia struttura. I locali, situati nell'interrato della struttura
e precedentemente concessi dal Comune di Ayas in sub-comodato
all'USL, saranno invece destinati alle attività funzionali
dell'impianto sportivo in base a questo studio di riconversione di
cui parlavo prima. La Direzione risorse del Dipartimento sanità,
salute e politiche sociali ha fornito, nel momento in cui sono
stato scelto come collettore della risposta, i seguenti particolari
di tipo tecnico, concernenti la risposta al punto n. 3.
"Occorre premettere che la volontà di destinare a centro
traumatologico territoriale una diversa porzione del palazzo del
ghiaccio, sito in Comune di Ayas, è derivata da una richiesta
dell'USL della Valle d'Aosta pervenuta il 1° luglio 2004 e motivata
dalla necessità di individuare un'ubicazione alternativa
all'attuale struttura destinata a centro traumatologico
territoriale. Infatti, come richiamato dalla deliberazione di
Giunta n. 3359 del 27 settembre 2004 di approvazione del contratto
di comodato, l'attuale centro traumatologico territoriale è
inidoneo..."
- come dicevo prima -
"... ad ospitare le
funzioni sanitarie per le quali è destinato a causa di una rampa di
accesso per una pendenza al di sopra dei limiti consentiti dalla
normativa vigente. Tanto che il punto n. 2, lettera a) del
dispositivo della deliberazione della Giunta regionale n. 3768 in
data 13 ottobre 2003 (che riguardava le autorizzazioni per
l'apertura di questi centri traumatologici: Ayas e
Gressoney-Saint-Jean) prevedeva l'obbligo a carico dell'USL della
Valle d'Aosta di provvedere entro 12 mesi dal rilascio
dell'autorizzazione stessa all'adeguamento strutturale della rampa
di accesso al centro traumatologico, in assenza del quale
l'autorizzazione sarebbe stata revocata. Alla mancata rispondenza
alla normativa statale e regionale vigente in materia di requisiti
strutturali per l'attività sanitaria, occorre anche aggiungere che
i locali utilizzati fino ad oggi soffrivano di carenza di spazi per
ospitare anche altre funzioni sanitarie territoriali, come il
medico di medicina generale o la guardia medica, che necessitano di
aree per l'attesa dei pazienti"
. Cito sempre la nota del
collega Fosson:
"La richiesta dell'azienda USL della Valle
d'Aosta, avanzata in accordo con l'amministrazione comunale
interessata, intendeva pertanto individuare una soluzione
alternativa e definitiva che desse soddisfacimento al fabbisogno di
strutture a destinazione sanitaria di una zona della Val d'Ayas -
che si trova distante dalle principali sedi dei Poliambulatori di
Châtillon e di Donnas - caratterizzata da una forte vocazione
turistica"
.
Come dicevo, il costo complessivo delle opere di adeguamento
normativo e funzionale, nonché di acquisto delle necessarie
apparecchiature tecnologiche dei nuovi locali destinati a centro
traumatologico territoriale e a carico dell'USL ammonta a euro 207
mila, di cui 140 mila per le opere edilizie e per quelle
impiantistiche. Gli spazi attualmente occupati dal centro
traumatologico vengono restituiti in uso per la parte più
propriamente sportiva.
L'ultima questione riguarda le attrezzature per il ghiaccio e
qual è stato il loro costo di acquisto ed installazione. Il costo
di acquisto ed installazione delle attrezzature per il ghiaccio è
stato: impianto di refrigerazione per la produzione del ghiaccio,
apparecchiature, locali macchine, torre evaporativa esterna,
tubazione in pista e relativo isolamento, importo netto di
contratto euro 354.805; fornitura arredi e attrezzature per il
ghiaccio, quindi la macchina elettrica levigatrice con relativa
fresa bordi e una macchina affila pattini, importo netto di
contratto 79.209. Le attrezzature e gli arredi sono sul posto, sono
stati cioè recuperati e vengono custoditi all'interno del
palazzetto stesso, in attesa di esperire - non da parte delle
strutture dell'Assessorato del turismo, che sono ovviamente quelle
che proporranno - la procedura per la vendita presumibilmente a
ditte specializzate nel settore. Queste sono le risposte alle
domande dell'interpellanza.
Questa specie di enorme struttura, prevalentemente in legno, con
tale copertura suggestiva, deve essere riconvertita il più in
fretta possibile. Credo che ognuno possa dare le valutazioni che
vuole, ma ritengo che la scelta oggi effettuata di un riutilizzo
approfondito di una struttura vada nella direzione - e chi
frequenta Champoluc lo sa, perché gran parte delle manifestazioni
estive si svolgono già all'interno del palazzetto, naturalmente su
di un battuto di cemento e con delle sedie provvisorie - di ridare
dignità sportiva... e anche di tipo convegnistico, di incontro per
le premiazioni e per tutto quello che è necessario a questa
medesima struttura che, essendo a poche centinaia di metri dalla
partenza principale degli impianti, si presta, come fu già deciso
all'epoca, anche in maniera positiva, ad essere utilizzata, per una
parte molto ridotta, come centro traumatologico.
Presidente - La parola al Consigliere Frassy.
Frassy (CdL) - La replica sarà breve, perché vi è poco da dire,
nel senso che non vi è da dire nulla di più di quello che è stato
già detto. Mancano anche le parole per commentare come si possa,
dopo 16 anni, dire che si deve fare in fretta; sono passati 16 anni
e abbiamo buttato via 4,6 miliardi... sì, Assessore, li abbiamo
buttati via! Inoltre, non so lei a quali manifestazioni è andato,
ma probabilmente è andato sempre quando vi erano le manifestazioni;
io la inviterei ad andare fra una manifestazione e l'altra, quando
quella struttura, abbandonata a sé stessa, diventa un ricettacolo
di immondizia che viene o "buttata dal vento" o da chi non ha di
meglio da fare, con quella parete di roccia che prima o poi finirà
per essere sede di infortuni, perché poi viene usata in libertà,
perché la struttura non è chiusa, né vigilata. Adesso apprendo che
non vi è più il comodato a beneficio del comune; di conseguenza, la
responsabilità di ciò che accade in quella struttura è tornata in
capo alla Regione. La situazione è di quelle che non avremmo mai
voluto discutere, perché sono situazioni che diventa difficile
spiegare all'esterno, in quanto diventa difficile pensare che un
Presidente di Regione o un Assessore di Regione possa, per
compiacere il sindaco, grande elettore - visto che stiamo
commentando le elezioni americane dove vi sono i grandi elettori -
di qualche notabile regionale, possa fargli ottenere per capriccio
elettorale una struttura che poi non viene utilizzata.
Prendiamo atto che vi è l'intendimento di riconvertire le
apparecchiature per la produzione del ghiaccio, ma anche qui, è
stata fatta la valutazione se queste apparecchiature potevano
essere riconvertite fin da subito sul Palazzetto del ghiaccio del
Comune di Aosta? Qui abbiamo 2 palazzetti del ghiaccio: uno a
Courmayeur, che spesso è utilizzato per cose diverse; uno ad Aosta,
che da un anno e mezzo o forse più è chiuso, doveva essere
inaugurato a fine settembre... si dice a fine anno, ma chi ci sta
lavorando dentro sostiene che difficilmente prima della primavera
potrà accadere qualcosa... è vero che anche qui la situazione
riguarda un comune: il comune del capoluogo regionale, ma è
altrettanto vero che, essendo tutti soldi pubblici, un minimo di
verifiche avrebbe potuto essere fatto!
Quello che voglio sottolineare, Assessore, è che la sua
risposta, nella visione prospettica di cosa sarà domani, è
disarmante, perché dire che quella struttura - e quanto meno io e
lei abbiamo presente quella costruzione, sicuramente anche
l'Assessore Fosson che di quei luoghi è originario e buon
conoscitore - può servire per le premiazioni... è vero che vogliamo
riportare la "Coppa del mondo in Valle d'Aosta" ma, comunque sia,
quella struttura enorme sarebbe forse esagerata anche per la
premiazione di "Coppa del mondo". Il fatto di dire che la si vuole
utilizzare per centri congressi... lei sa benissimo che negli
alberghi della zona vi sono diverse strutture con delle loro sale,
che per le dimensioni sono utilizzabili per un'ipotesi di tipo
mini-congressuale che si può svolgere a quelle latitudini; perciò
devo dire che l'unica alternativa è quella di dire: "andremo a
risistemare questi spazi e vedremo con chi e come". A questo punto
ipotizziamo di fare un bel garage su due piani, facciamo un
solettone e se non altro sappiamo che viene utilizzato, anche
perché le macchine patiscono il freddo, lì abbiamo tolto l'impianto
refrigeratore, abbiamo scoperto che il ghiaccio non ghiaccia più,
di conseguenza anche le macchine potrebbero trarne giovamento...
prendiamo atto che il centro traumatologico troverà una
sistemazione ottimale, ma non mi si venga a dire però - Assessore
Fosson, lei non era responsabile all'epoca, di conseguenza non
gliene imputiamo responsabilità ora - che quel locale non è più
idoneo, perché l'inidoneità attuale era l'inidoneità dell'epoca e
si fecero "carte false" per aprire quel centro traumatologico che,
come lei probabilmente sa, ha una storia particolare, perché anche
esso nacque sulla spinta dei "grandi elettori" o perlomeno di
coloro che da quei "grandi elettori" avevano e hanno "linfa
politica". Ci auguriamo, Assessore Fosson, perché a questo punto
l'unico aspetto positivo di questa vicenda è che una piccola parte
di tale struttura ritroverà una sua destinazione operativa, che
quel "metodo Cogne" - che d'ora in avanti ci piacerà "chiamare" per
esigenza di sintesi comunicazionale - venga fatto proprio dal suo
Assessorato ed auspichiamo dalla Giunta tutta che l'ottimizzazione
delle risorse - intese come finanziarie, ma anche degli spazi ed
infrastrutturali - possa connotare le scelte future. Speriamo che
la legge preannunciata dall'Assessore possa trovare un momento di
confronto politico preliminarmente alla "blindatura" dell'aula,
anche perché sulla ricognizione degli impianti sportivi e sulla
loro destinazione vi è stato pure un incarico, che auspichiamo sia
servito a portare lumi non tanto all'Assessore, quanto agli uffici,
che avrebbero dovuto avere il quadro complessivo, invece - e questo
lo dimostra - il quadro complessivo sfugge. Auspichiamo pertanto
che la vicenda di Ayas si chiuda senza repliche; sappiamo che
questo è un desiderio "dell'impossibile", perché fino ad oggi non
abbiamo come Amministrazione regionale dato esempio di trarre
lezione dai grandi sbagli del passato, comunque speriamo che su
quella infrastruttura le scelte del futuro siano definitive,
soprattutto di ottimizzazione della costruzione e delle
risorse.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK