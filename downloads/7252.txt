Consiglio Regionale della Valle d'Aosta - Oggetto del Consiglio n. 1755 del 15 gennaio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1755 del 15 gennaio 1986 - Resoconto
OGGETTO N. 1755/VIII - CRISI DELLO STABILIMENTO SIDERURGICO
DELL'ILSSA-VIOLA DI PONT-SAINT-MARTIN. - Approvazione di ordine del
giorno.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
È stato raggiunto un accordo per un
testo finale unitario, del quale leggerei solo gli emendamenti, che
nella seconda pagina recita così:
"Il Consiglio regionale, gravemente preoccupato dalle
pesantissime conseguenze sui livelli occupazionali e sull'economia
regionale derivanti da tali decisioni, conseguenze che rischiano di
turbare i rapporti Stato-Regione, mentre è necessario stabilire un
leale rapporto di collaborazione tendente a risolvere il drammatico
problema della disoccupazione in Valle che rischia di lacerare lo
stesso tessuto sociale della collettività valdostana;
IL CONSIGLIO REGIONALE RICONFERMA
il giudizio negativo circa il metodo adottato in questa
occasione dalle Autorità governative, metodo che, oltre ad ignorare
il ruolo delle Regioni, rappresenta una violazione delle competenze
attribuite in materia di industria alla Regione Valle d'Aosta dallo
Statuto speciale e dalle sue norme di attuazione;..."
Queste sono le variazioni apportate al testo originario. C'è poi
un'altra variazione nella prima pagina dove, dopo la dizione:
"Considerato che la proprietà ILSSA-VIOLA ha chiaramente
manifestato la volontà di cessare totalmente le attività produttive
nello stabilimento di Pont-Saint-Martin e, nel contempo, di
reinvestire totalmente...", vengono cancellate le parole "in altre
società" e quindi la frase corre in questo modo: "...di reinvestire
totalmente fuori del territorio della Valle d'Aosta, i contributi
previsti alle imprese siderurgiche per la riduzione di capacità
produttive dal decreto legge 10 dicembre 1985, n. 706". Queste sono
le variazioni apportate al testo.
Approfitto dell'intervento per dire che le Organizzazioni
sindacali hanno richiesto un incontro con i Capigruppo per le ore
15,00 di oggi
,
per definire l'impegno politico delle varie
forze in vista delle azioni già preannunciate e che si dovrebbero
svolgere il 22 di gennaio. Questo incontro non sostituisce ed è
solo interlocutorio rispetto a quello che avverrà con il Comitato
di Coordinamento per i problemi dell'ILSSA-VIOLA alle ore 16,00 del
16 gennaio 1986.
PRESIDENTE:
Do lettura completa dell'ordine del giorno,
nel suo nuovo testo:
ORDINE DEL GIORNO
IL CONSIGLIO REGIONALE DELLA VALLE D'AOSTA
nell'adunanza del 15 gennaio 1986
RIBADITA la comune volontà politica unanimemente espressa dalla
presa di posizione del Consiglio regionale in data 18. 12. 1985
sulla situazione di crisi degli stabilimenti siderurgici
dell'ILSSA-VIOLA di Pont-Saint-Martin e della DELTASIDER di
Aosta;
CONSIDERATO che la proprietà ILSSA-VIOLA ha chiaramente
manifestato la volontà di cessare totalmente le attività produttive
nello stabilimento di Pont-Saint-Martin e, nel contempo, di
reinvestire totalmente fuori del territorio della Valle d'Aosta, i
contributi previsti alle imprese siderurgiche per la riduzione di
capacità produttive dal decreto legge 10 dicembre 1985, n. 706;
TENUTO CONTO che la Regione Valle d'Aosta non è stata
preavvertita nè consultata dalle competenti Autorità centrali di
Governo in sede di definizione del piano siderurgico nazionale e di
predisposizione del decreto legge 10 dicembre 1985, n. 706;
GRAVEMENTE PREOCCUPATO dalle pesantissime conseguenze sui
livelli occupazionali e sull'economia regionale derivanti da tali
decisioni, conseguenze che rischiano di turbare i rapporti
Stato-Regione, mentre è necessario stabilire un leale rapporto di
collaborazione tendente a risolvere il drammatico problema della
disoccupazione in Valle che rischia di dilacerare lo stesso tessuto
sociale della collettività valdostana;
IL CONSIGLIO REGIONALE RICONFERMA
il giudizio negativo circa il metodo adottato in questa
occasione dalle Autorità governative, metodo che, oltre ad ignorare
il ruolo delle Regioni, rappresenta una violazione delle competenze
attribuite in materia di industria alla Regione Valle d'Aosta dallo
Statuto speciale e dalle sue norme di attuazione;
CHIEDE che venga modificato ed integrato il decreto-legge 10
dicembre 1985, n. 706, recante misure urgenti a favore della
siderurgia, secondo le allegate proposte approvate dalla Giunta
regionale e dal Comitato regionale di coordinamento per i problemi
dello stabilimento ILSSA-VIOLA di Pont-Saint-Martin in data
10.1.1986;
RINNOVA l'impegno di tutti i gruppi politici presenti in
Consiglio regionale ad esercitare una energica azione presso i
competenti organi centrali al fine di garantire la tutela degli
interessi economici e sociali della Valle d'Aosta;
INVITA il Senatore e il Deputato della Valle d'Aosta ad
illustrare in Parlamento la drammaticità della situazione
occupazionale valdostana, anche a seguito dell'accelerato
progressivo disimpegno delle aziende pubbliche, e a svolgere
un'azione efficace per la modificazione ed integrazione del decreto
legge succitato coerentemente alle proposte avanzate.
ALLEGATO
MODIFICAZIONE E INTEGRAZIONE DEL DECRETO-LEGGE 10 DICEMBRE 1985,
N. 706, IN SEDE DI CONVERSIONE IN LEGGE, APPROVATE DALLA GIUNTA
REGIONALE DELLA VALLE D'AOSTA E DAL COMITATO REGIONALE DI
COORDINAMENTO PER I PROBLEMI DELLO STABILIMENTO ILSSA-VIOLA DI
PONT-SAINT-MARTIN.
Proposta di modificazione dell'art. 4 del Decreto Legge 10
dicembre 1985, n. 706, in sede di conversione in legge:
-aggiungere al termine del secondo comma le parole
seguenti:
", per la cui attuazione devono essere impiegati, nelle
stesse aziende interessate dalla riduzione di capacità produttiva,
i contributi di cui al comma 1."
Proposta di integrazione del Decreto Legge 10 dicembre 1985, n.
706, in sede di conversione in legge:
-dopo l'articolo 6 è inserito il seguente:
Art. 7
(Norme particolari concernenti la Valle d'Aosta)
In considerazione delle competenze attribuite alla Regione Valle
d'Aosta dall'art. 3, lett. a, e dall'art. 4, primo comma, della
legge costituzionale 26 febbraio 1948, n. 4, quali risultano
puntualmente definite nelle relative norme statali di attuazione,
gli accordi di cui al comma 2 del precedente art. 4 riguardanti
stabilimenti situati nel territorio valdostano devono essere
preceduti dalla consultazione della Regione stessa onde garantire
la tutela degli interessi economici e sociali della Valle
d'Aosta.
PRESIDENTE:
Se nessuno chiede la parola metto in
votazione l'ordine del giorno:
ESITO DELLA VOTAZIONE
Presenti, votanti e favorevoli: 23.
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK