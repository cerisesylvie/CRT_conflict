Consiglio Regionale della Valle d'Aosta - Oggetto del Consiglio n. 2525 del 16 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 2525 del 16 aprile 1997 - Resoconto
SEDUTA POMERIDIANA DEL 16 APRILE 1997
OGGETTO N. 2525/X Approvazione del programma dei lavori pubblici
per il triennio 1997-1999 nonché del piano lavori per l'anno
1997.
Deliberazione Il Consiglio
Richiamata la legge regionale 20 giugno 1996, n. 12 "Legge
regionale in materia di lavori pubblici" ed in particolare il Capo
II della stessa "Pianificazione e programmazione del ciclo dei
lavori pubblici" che stabilisce che il ciclo di realizzazione dei
lavori pubblici sia strutturato in relazione alle fasi di
identificazione dei bisogni, di progettazione e programmazione,
nonché di esecuzione dei lavori necessari a soddisfare i bisogni
identificati e che ad esse corrispondono le tre diverse fasi di
progettazione indicate agli articoli 11, 12, 13 e 14 della legge
regionale medesima;
Considerato che non è stato ancora completato il censimento
degli studi e delle progettazioni già acquisite o comunque già
affidate a soggetti esterni per la verifica della loro attualità e
corrispondenza dei contenuti a quanto stabilito dalla legge
regionale n. 12/1996 ai sensi dell'articolo 47 della stessa, né
quindi sono stati strutturati i cicli di realizzazione dei lavori
pubblici avviati prima dell'entrata in vigore della legge regionale
secondo quanto disposto dalla medesima legge;
Considerato quindi che in questa fase transitoria di
applicazione della legge regionale n. 12/1996 non è possibile
applicare quanto previsto dal Capo II sopra citato si ritiene
opportuno strutturare in via provvisoria per il triennio 1997-1999
e per l'anno 1997 la programmazione del ciclo di realizzazione dei
lavori pubblici in un programma dei lavori pubblici per il triennio
1997-1999 e in un piano dei lavori pubblici per l'anno 1997;
Visto il programma dei lavori pubblici per il triennio 1997/99,
nonché il piano dei lavori pubblici per l'anno 1997 predisposti
dall'Assessorato dei Lavori Pubblici ed evidenziato che in tali
documenti di programmazione sono stati indicati lavori pubblici
considerati di interesse regionale e per i quali si ritiene
necessario avviare o completare il ciclo di realizzazione mediante
la predisposizione della progettazione, anche preliminare, o
l'affidamento dei lavori nell'anno 1997 e nel triennio
1997-1999;
Richiamato l'articolo 39 della legge regionale n. 12/1996 nel
quale sono indicate le attribuzioni al Consiglio regionale, alla
Giunta regionale e ai Dirigenti della Regione le competenze
relative alle attività connesse al ciclo di realizzazione dei
lavori pubblici, vista la legge regionale 23 ottobre 1995, n. 45
recante "Riforma dell'organizzazione dell'Amministrazione regionale
della Valle d'Aosta e revisione della disciplina del personale" e
richiamata la determinazione della Giunta n. 1826 in data 19 aprile
1996, nonché le deliberazioni di Giunta n. 6162 in data 30 dicembre
1996, n. 317 in data 3 febbraio 1997 e la circolare applicativa n.
7 del 6 febbraio 1997;
Visto il Regolamento regionale 28 marzo 1994, n. 2 "Regolamento
regionale per l'esecuzione di lavori, provviste e servizi in
economia", come modificato dal Regolamento regionale 5 dicembre
1995, n. 8;
Vista la lettera della Consulta regionale dell'Economia e del
Lavoro prot. n. 42/DG/me in data 15 aprile 1997 recante: Parere
della C.R.E.L. sulla proposta di delibera consiliare riguardante
"Programma dei lavori pubblici per il triennio 1997-1999";
Visto il parere favorevole rilasciato, dal titolare delle
funzioni di responsabile del Servizio assetto e tutela del
territorio nell'ambito dell'Assessorato dei Lavori Pubblici, ai
sensi dell'articolo 72 della legge regionale n. 3/1956 e successive
modificazioni e del combinato disposto degli articoli 13, comma 1,
lettera e) e 59, comma 2 della legge regionale 45/1995, in ordine
alla legittimità della presente deliberazione;
Delibera
1) di approvare il Programma dei lavori pubblici per il triennio
1997/99 ed il Piano dei lavori per l'anno 1997;
2) di stabilire che la Giunta regionale provveda, per le opere
elencate nel Programma dei lavori e nel piano dei Lavori pubblici
per l'anno 1997 predisposti dall'Assessorato dei Lavori Pubblici,
ad assumere le determinazioni necessarie per l'avvio delle fasi di
progettazione, all'approvazione dei progetti, all'appalto e ai
relativi impegni di spesa;
3) di autorizzare la Giunta regionale a derogare all'ordine
delle opere, quale indicato nelle tabelle di programma, nei casi in
cui motivi tecnici e di opportunità lo rendano necessario e a
modificare in relazione alle risultanze progettuali esecutive gli
importi destinati ai singoli lavori, nei limiti della disponibilità
di spesa dei pertinenti capitoli;
4) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8 lett. b) del decreto legislativo 22
aprile 1994, n. 320.
Président La parole à l'Assesseur des travaux publics,
Lavoyer.
Lavoyer (ADP-PRI-Ind) Brevissimamente, per illustrare il
documento nelle sue linee più generali, rimanendo poi a
disposizione per eventuali chiarimenti su quesiti più puntuali.
Questo è un documento molto importante e con la sua approvazione
possiamo avviare tutta una serie di interventi sia nell'anno '97
che nel triennio '97-'98.
L'impostazione del documento va nella direzione di essere il più
possibile trasparente dal punto di vista dell'informazione
complessiva di quelli che sono gli interventi previsti nel triennio
'97-'98 e degli interventi già avviati nel '96, ma che hanno
impegni finanziari di competenza che riguardano o il '97 o il
'97-'98.
L'elaborato che avete esaminato è composto da tre blocchi. Il
primo blocco elenca gli interventi per i quali sono già stati
avviati gli appalti nel '96, ma che hanno anche competenze
finanziarie nel '97-'98. Il secondo blocco del documento riassume
tutti gli interventi del piano lavori che possono essere avviati
nel '97, oltre a quelli che possono essere avviati anche nel '98 e
nel '99. Nell'ultima parte del documento, che è quella fondamentale
per l'anno in corso, c'è l'elencazione e le informazioni sui
singoli interventi che possono essere avviati nel '97.
Volevo sottolineare lo sforzo che è stato fatto dagli uffici per
rendere il più possibile compatibile questo documento a quelli che
sono gli elementi caratterizzanti della programmazione contenuti
nella legge 12. Posso anche sottolineare che il documento all'esame
dei consiglieri fa riferimento preciso a quelle che sono le cifre
del bilancio di previsione annuale per il '97 e del triennale
'97-'99.
La verifica è stata fatta congiuntamente dai servizi
dell'Assessorato dei lavori pubblici con i servizi dell'Assessorato
delle finanze.
Mi pare che anche da questo punto di vista il documento si
caratterizza come un'elencazione di lavori realmente
concretizzabili, non come un libro dei sogni che poi non riesce a
trovare concretizzazione o perché indeterminato o perché non ha la
copertura finanziaria per la realizzazione finanziaria dello
stesso.
Per quanto riguarda le linee generali di fondo che
sottointendono a questo documento di programmazione, innanzitutto
vi è tutta una serie di interventi tesi a soddisfare una serie di
censimenti di bisogni fatti dai singoli assessorati, trasmessi poi
all'Assessorato dei lavori pubblici per la realizzazione del
documento stesso, che sono il risultato di una serie di interventi
funzionali al completamento del programma dell'attuale maggioranza
e della Giunta.
In linea generale gli interventi hanno come filosofia di fondo
quella di abbellire e mantenere l'esistente (infatti soprattutto
per quanto attiene il discorso della viabilità sono più che altro
interventi relativi alle migliorie di strutture già esistenti), di
qualificare certi servizi, pochi sono gli interventi ex novo da un
punto di vista viario. Vi sono invece interventi qualificanti sia
nel settore dell'industria e del turismo che nel settore
scolastico.
Riassumendo brevemente i dati più importanti relativi agli
interventi previsti e che possono essere avviati per il '97, che
hanno impegni finanziari già nel '97, ma che possono avere impegni
anche nel '98-'99, per il sistema idrico integrato abbiamo previsto
11 miliardi, per le opere necessarie per garantire il corretto
regime delle acque 11,5 miliardi, opere per la tutela, riassetto e
difesa del suolo 5,6 miliardi, strutture per il turismo, sport e
tempo libero 4,5 miliardi, strutture per la cultura e lo spettacolo
52 miliardi, raccolta smaltimento rifiuti solidi 22 miliardi,
edifici pubblici 55 miliardi, per un totale complessivo di lavori
avviabili nel 1997 di circa 500 miliardi, di cui 170 miliardi di
competenza finanziaria per il '97, 161 nel '98 e 182 nel '99.
Visto anche l'esame pagina per pagina fatto nelle competenti
commissioni consiliari, mi limiterei a quest'intervento
introduttivo per essere poi a disposizione con i colleghi di Giunta
per eventuali approfondimenti sulle singole voci.
Presidente È aperta la discussione generale.
Do lettura della lettera del CREL:
Ill.mo Claudio Lavoyer, Assessore ai lavori pubblici, Regione
autonoma Valle d'Aosta;
Ill.mo Luigi Pasquino, Dirigente Presidenza del Consiglio
Regione autonoma Valle d'Aosta.
Oggetto: Parere della CREL sulla proposta di delibera consiliare
riguardante "programma dei lavori pubblici per il triennio
1997/99".
La Presidenza della Consulta, esaminata la proposta di delibera
di cui all'oggetto, sottolinea che i tempi a disposizione non
consentono di formulare un giudizio di merito approfondito in
quanto la quantità e la qualità del provvedimento necessita di un
approfondito esame per verificare la congruenza e coerenza con le
linee di indirizzo definite nel bilancio preventivo e di una
valutazione sui risultati dei programmi delle annate
precedenti.
A tale fine, pur ritenendo che nulla osta alla discussione in
Consiglio regionale del provvedimento proposto, si ritiene proprio
per gli effetti positivi che produce la prosecuzione degli
investimenti pubblici sulla situazione economica regionale, di
proporre una riunione fra la Consulta e l'Assessore per un
confronto approfondito sulle logiche politico-programmatiche che
sottendono le decisioni di investimento e la procedura di
collegamento fra programma, piano, interventi.
Si sottolinea infine che sarebbe preferibile all'esclusiva
redazione di pareri partecipare alla formazione e alla definizione
dei provvedimenti, consentendo così di prendere in considerazione
eventuali indicazioni delle parti sociali.
Cordiali saluti
il Presidente Guido Dondeynaz.
Presidente Ha chiesto la parola il Consigliere Parisi.
Parisi (RV) Prima di entrare nel merito di questo programma
lavori volevo pubblicamente ringraziare la III Commissione per il
senso di responsabilità, nonché per la disponibilità e la
sensibilità dimostrate. Di fronte ad uno strumento di questa
portata la Commissione ha voluto esprimere il parere pur non avendo
i tempi necessari per entrare nel merito del programma lavori.
Mi auguro che sia l'ultima volta che documenti di questo genere
arrivano alle...
Marguerettaz (fuori microfono) ... la penultima perché c'è
ancora il prossimo anno.
Parisi (RV) ... la penultima, almeno per quanto mi riguarda,
potrebbe interessare altri. Chiedo scusa dell'interruzione, non
solo io, ma altri membri della III Commissione così come di altre
commissioni hanno lamentato sovente i tempi ristretti con i quali
vengono coinvolte le commissioni per esprimere dei pareri. Si
comprende anche la necessità di avviare la discussione e quindi di
acquisire il parere da parte delle commissioni su determinati
argomenti, però credo che di fronte a certe proposte che hanno
delle grosse implicazioni di carattere politico debba essere in
futuro concesso un maggiore tempo alle commissioni competenti per
poter entrare nel merito ed esprimere il parere.
Oggi anche il sottoscritto, come altri membri della Commissione,
avranno la necessità di entrare nel merito del documento, quindi mi
auguro che l'Assessore non se ne abbia a male e risponda a tutte le
domande che gli verranno poste in merito all'oggetto che andremo a
discutere fra un momento.
Mi fermo qui, però ritenevo doveroso da parte mia ringraziare
ancora una volta la Commissione perché ha dimostrato non solo in
quest'occasione ma anche in passato, di non tenere conto di quelli
che erano i ruoli e le posizioni occupate all'interno del Consiglio
di fronte a tutte le discussioni che venivano fatte in III
Commissione.
Presidente Ha chiesto la parola il Consigliere Squarzino
Secondina.
Squarzino (VA) Il mio intervento affronterà solo alcuni aspetti,
ma confesso che quando osservo questo piano lavori quest'anno come
gli anni precedenti e vedo tutta una serie di cifre, dentro di me
scatta quasi automaticamente un confronto con dei parametri che mi
vengono spontanei e che riguardano un metro con cui valutare i
bisogni della gente.
Ricordo che uno degli ultimi Consigli abbiamo discusso
sull'entità dei finanziamenti dati agli enti privati proprio per
ospitare anziani autosufficienti e non, e all'interno della
discussione era emerso con forza che a fronte di una cifra messa in
bilancio di 4,3 miliardi non si poteva fare tanto diversamente.
Ho presente che una cifra di questo tipo vuol dire rispondere ai
bisogni di 200 e più persone, invece vedo che la stessa cifra è
utilizzata per fare tipi di lavori che, secondo me, potrebbero
essere fatti con cifre più modeste e con un po' più di attenzione
alle modalità con cui vengono spesi i soldi pubblici. E qui non me
ne voglia l'Assessore Lavoyer, ma l'esempio tipico che emerge con
forza sono le ristrutturazioni del salone di manifestazioni del
Palazzo regionale.
Ripeto, ho difficoltà a valutare l'entità di questa cifra, ma
vedo che i bisogni di più di 200 persone della città di Aosta
costano meno della ristrutturazione di questo salone; quindi ho
l'impressione che a volte le cifre che vengono stabilite e anche i
tipi di lavori che vengono proposti siano ad un livello dispendioso
rispetto al tipo di materiali, al tipo di soluzioni che vengono
proposte. Rischiamo in questo caso come in altri casi di creare
delle strutture, che poi abbiamo difficoltà a gestire. Per esempio,
chiederei rispetto al Foyer de fond de Rhêmes all'Assessore al
turismo e anche all'Assessore ai lavori pubblici se esiste un
progetto regionale di foyers de fond perché mi sembra strano che
ogni 2-3 anni emerga il bisogno di un nuovo foyer de fond da
collocare da qualche parte. Non vorrei che anche i foyers de fond
avessero la stessa trafila che hanno avuto le microcomunità, cioè
cominciano a sorgere qua e là, secondo le esigenze di un territorio
particolare senza un piano organico di investimenti e di rapporto
costi-benefici rispetto all'investimento. Altrimenti mi sembra che
questo tipo di risorse, che sono risorse pubbliche - non
dimentichiamolo - siano risorse forse spese non in modo
oculato.
E poi volevo anche chiedere alcune informazioni all'Assessore
alla sanità per quanto riguarda l'RSA di Antey; non ho capito bene
come mai da una parte c'è la previsione di una spesa di circa 9
miliardi, dall'altra c'è un investimento di 300 milioni per il '97.
Vorrei chiedere se c'è stato questo finanziamento del CIPE, se il
finanziamento del CIPE è già arrivato, perché dai documenti
ufficiali pubblicati dal CIPE non appare ancora che questo
stanziamento sia già stato assegnato alle regioni, e vorrei sapere
i tempi entro i quali questo si realizza perché non possiamo
continuare a dire che abbiamo bisogno di RSA e poi l'unica RSA che
è programmata continuiamo a tenerla scritta in tutti i documenti,
ed in questo modo non si riesce ad offrire in tempi brevi un
servizio ai nostri utenti.
Presidente Ha chiesto la parola il Consigliere Marguerettaz.
Marguerettaz (PpVA) Prendo spunto per fare alcune riflessioni su
questo piano dalle parole che ho sentito nell'illustrazione
dell'Assessore e che peraltro avevo già avuto modo di leggere sugli
organi di informazione a seguito di una conferenza-stampa che
l'Assessore ha tenuto per presentare questo piano dei lavori
pubblici.... sì, conferenza stampa della Giunta, non
dell'Assessore...
La parola chiave che vuol tradurre questo piano dei lavori
pubblici mi sembra, proprio perché presente sia negli articoli
della stampa, sia perché ripresa oggi dall'intervento
dell'Assessore, sia questa: non è un libro dei sogni, ma è un piano
concreto, attuabile, che si propone come già ho avuto modo di
sentire lo scorso anno l'abbellimento dell'esistente e via di
questo passo.
Devo dire innanzitutto che l'intervento dell'Assessore mi è
parso molto, molto simile all'intervento che egli fece lo scorso
anno nella presentazione del piano. La cosa non mi sorprende perché
molte, forse troppe sono le affinità fra il piano che questo
Consiglio regionale ha approvato lo scorso anno e quello che si
appresta ad approvare quest'anno.
Il significato politico del mio intervento è uno solo, il
tentativo è quello di dimostrare - se ci riuscirò non lo so - che
il documento che questo Consiglio si accinge a discutere e a votare
è esattamente un libro dei sogni.
Credo che il dato più significativo che traduca la fantasia di
questo programma sia l'ultima parte di questo piano, quella che
concerne gli interventi che sono affidabili entro l'anno 1997.
Effettivamente gli interventi sono tanti e così differenziati che è
difficile anche analizzarli ad uno ad uno per cui ho fatto un
doppio lavoro: da una parte un'analisi un po' statistica generale,
dall'altra l'individuazione di alcuni problemi specifici, parte che
magari svolgerò in un secondo intervento.
In questa prima parte dell'intervento volevo far notare al
Consiglio come la realizzabilità di questo programma preveda che
nel corso del 1997 siano affidabili la bellezza di 252 lavori; il
che - se i conti non mi fanno difetto - significa affidare,
togliendo le festività, una media di un lavoro al giorno. Non solo,
di questi 252 lavori affidabili secondo l'Assessore nel 1997, solo
65 - poco meno di un quarto - hanno il progetto esecutivo; tutti
gli altri, quindi più dei tre quarti dei lavori che si vorrebbero
affidare nel 1997, non sono ancora dotati di una progettazione
esecutiva. Credo che per chiunque conosca la situazione burocratica
nostra - che da questo punto di vista però non credo sia dissimile
da altri enti pubblici - questo sia significativo di per sé di come
ciò che è promesso all'interno di questo programma sia certamente
non realizzabile e quindi credo proprio si tratti di libro dei
sogni.
Dei dati interessanti vengono poi dal confrontare il piano dei
lavori che ci accingiamo a discutere con quello che discutemmo e
questo Consiglio approvò lo scorso anno. Qui vi sono alcune
"chicche". Già lo scorso anno l'Assessore faceva lo stesso tipo di
affermazioni, parlando di un piano estremamente concreto,
realizzabile e fattibile. Allora darò a questo Consiglio un dato,
che poi chiaramente l'Assessore potrà contraddire, ma io l'ho
assunto da quello che è il documento stesso. Prendo un capitolo a
caso, quello della regimazione idraulica. Lo scorso anno questo
Consiglio votò 24 interventi di regimazione idraulica nei diversi
comuni, per i quali era previsto l'affidamento dei lavori nel corso
del 1996. Su 24 lavori affidabili a seconda dell'Assessore e della
Giunta nel 1996, ben 23 li troviamo nuovamente espressi e indicati
fra gli interventi affidabili non più nel '96, bensì nel '97...
(... interruzione dell'Assessore Lavoyer, fuori
microfono...)
... sono più che contento, anzi mentre guardavo questo piano
lavori dicevo al mio amico Collé: mi auguro che l'Assessore
distrugga tutto il mio intervento, mi auguro di sbagliarmi, mi
auguro di non aver capito, mi auguro di fare confusione perché, se
così non fosse, veramente questo piano di lavori pubblici
rappresenterebbe quanto di peggio quest'Amministrazione ha finora
prodotto, sempre che abbia prodotto qualcosa di buono.
Facevo riferimento ad altri dati che mi hanno fatto fortemente
riflettere. Vi sono tutta una serie di interventi per i quali
apparentemente anche qui - sempre secondo quello che ho letto io -
non solo non vi sono stati passi avanti, e qui ci sono una serie
infinita di progetti, non li ho contati perché sono troppi, ma se
andate a vedere, sempre paragonando il programma dei lavori del
triennio '96-'98 con quello di quest'anno, vi renderete conto
dell'enormità di progetti indicati nel piano di allora e i passi
che sono stati fatti da un anno a questa parte, non parlo a livello
di realizzazione, dico a livello di progettazione. Vi sono
un'immensità di progetti per i quali progetto di massima vi era,
progetto di massima vi è, progetto esecutivo in corso vi era,
progetto esecutivo in corso vi è; ce ne sono un'infinità. Quindi
non si sono fatti apparentemente passi avanti per quel che concerne
neanche la progettazione.
Vi sono alcune voci per le quali apparentemente sembra si siano
fatti dei passi indietro rispetto allo scorso anno; cito 4
interventi.
Il primo è la costruzione dell'impianto di depurazione al
servizio della Comunità montana Valdigne-Mont Blanc, in località
Equilivaz; nel '96 questo Consiglio, approvando il piano lavori,
leggendo la tabella allegata ai vari interventi per
quest'intervento in particolare, non poteva non vedere come nelle
colonne inerenti la progettazione l'anno scorso fosse indicato che
questo progetto era già esecutivo. Se andiamo a vedere lo stesso
progetto di quest'anno, si evince che la fase di progettazione non
è più quella esecutiva, ma è tornata quella preliminare.
Per gli interventi di potenziamento e razionalizzazione
dell'acquedotto consortile Chamois-Antey-La Magdeleine passiamo da
un progetto esecutivo in corso dello scorso anno a un progetto di
massima in corso di quest'anno.
Per le opere di sistemazione della pista di slittino in località
Combasse passiamo da un progetto esecutivo dell'anno scorso ad un
progetto esecutivo in corso di quest'anno.
Per l'ammodernamento della strada regionale n. 18 di Pila dal
chilometro 11,1 al chilometro 11,760 passiamo da un progetto
esecutivo ad un progetto esecutivo in corso.
Poi vi sono altri punti che personalmente volevo sottoporre
all'attenzione dell'Assessore, sempre nella certezza che egli mi
spiegherà perché mi sono sbagliato su tutti questi punti. Le opere
civili di sistemazione dei fabbricati della funivia di Chamois
erano nel '96 inserite nel programma annuale per l'affidamento dei
lavori, quindi l'anno scorso bisognava affidare i lavori per
sistemare i fabbricati della funivia di Chamois; quest'anno la
stessa voce viene inserita nel programma triennale.
Per la ristrutturazione infine degli immobili dell'ex Italsider
da adibire a Ecole des neiges, l'anno scorso mi sembra che, mentre
approvavamo il piano dei lavori, fossimo in pieno contenzioso con
le imprese, quindi non sapevamo all'epoca come si sarebbe evoluta
la situazione, ebbene, questo Consiglio approvò per quanto concerne
l'Ecole des neiges di La Thuile un programma triennale che
prevedeva per il '97 uno stanziamento di ben 4 miliardi. Quest'anno
che sappiamo, così è stato annunciato, che l'arbitrato è stato
favorevole nei confronti dell'Amministrazione regionale, questa
Giunta pensa bene di mettere - rispetto ai 4 miliardi dello scorso
anno - zero lire di stanziamento per il '97.
Queste sono alcune considerazioni di carattere generale con le
quali chiudo il primo intervento, probabilmente ne farò un secondo
dopo altrimenti credo che con l'Assessore verrebbe fuori un dialogo
che non sarebbe costruttivo per il Consiglio.
Si dà atto che, dalle ore 17,16, presiede il Vicepresidente
Viérin Marco e che, dalle ore 17,20, presiede il Vicepresidente
Aloisi.
Presidente Ha chiesto la parola il Consigliere Chiarello.
Chiarello (RC) L'altra volta che abbiamo discusso di programmi
che dovevano avere anche un giudizio dal CREL, ci siamo lamentati
perché non aveva dato un giudizio. Adesso c'è un giudizio che è
quello che ho dato in Commissione e che abbiamo dato qui e che
indirettamente ha dato anche Parisi dicendo che i tempi sono stati
strettissimi, qui lo conferma e dice che oltre i tempi bisognava
avere almeno una discussione con l'Assessore per capire le volontà.
Sicché mi sembra che da questo lato, se il CREL lo abbiamo
costruito e deve servire a qualcosa, dobbiamo tenere conto dei
rilievi; se invece non ci interessa..., avevo detto più volte cosa
ne pensavo, e comunque qui i rilievi ci sono, sono anche firmati da
un Senatore, quindi hanno più valore.
Diciamo che il Consigliere Marguerettaz mi ha anticipato,
dicendo che è un bel libro dei sogni, io lo avevo già detto per il
piano finanziario regionale e lo dico anche qui. Non voglio
ripetere quello che ha già detto Marguerettaz sui diversi punti,
però vorrei fare una domanda all'Assessore: un piano lavori deve
essere un piano lavori, oppure un piano di quello che ha in testa
l'Assessore?
Si parla di allargamento della strada comunale Nicolin Bagnère
in Comune di Saint-Christophe a pagina 26 numero di intervento 179;
allora, progettazione zero, VIA zero, A zero, B zero, C zero. Come
dobbiamo prenderle queste opere? Sono delle opere a cui qualcuno ha
accennato, però non c'è niente; non capisco come mai possano stare
su un piano lavori. Cioè su un piano lavori ci deve essere qualcosa
che è appaltabile.
Prendiamo il n. 172, rettifica spostamento del tracciato strada
regionale, Torgnon: progetto zero, VIA zero, A no, B zero, C zero,
300 milioni di stanziamento. Volevo capire con quale cognizione è
stato fatto, cioè come dobbiamo comportarci noi di fronte a certi
tipi di lavori.
Presidente Ha chiesto la parola il Consigliere Perron.
Perron (UV) Effettivamente delle valutazioni più complete almeno
di quelle che farò io ed anche più approfondite si sarebbero potute
fare, se avessimo avuto più tempo per esaminare questo documento. È
comunque innegabile la grande portata politica, amministrativa di
quest'atto. Esso ha anche una grande portata di carattere economico
e finanziario. Questo documento è a mio giudizio un documento molto
importante: è importante per la pubblica Amministrazione intesa
come Regione, intesa come comunità locali; è estremamente
importante perché va a costituire una risposta positiva per un
settore economico delicato com'è quello edile. Quindi sono questi
due elementi che possono contare di avere nelle loro mani un
importante strumento che permette di poter guardare avanti con un
discreto ottimismo.
Si tratta senza dubbio di un progetto corposo, di grandi
dimensioni sia dal punto di vista finanziario, ripeto, quindi di
denaro che questo documento prevede di mettere sul mercato, sia da
un punto di vista della mole di lavori che si immettono sul
mercato.
Sottolineo l'accoglimento positivo su due fronti: da un punto di
vista della pubblica Amministrazione intesa sia come Regione che
come comunità locali, ma poi anche dal punto di vista del volano
economico che ciò può rappresentare.
Dicevo prima che la quantità di lavori che si prevede di
immettere sul mercato è senza dubbio rilevante; è un programma che
pone una discreta attenzione a diversi settori che possiamo
giudicare importanti ed io intravedo in questo piano ad esempio una
buona attenzione al programma dell'edilizia scolastica. A questo
proposito mi pare che contenga degli importanti obiettivi e giudico
apprezzabile lo sforzo non solo dell'Assessore, ma dell'intero
Governo di investire in questo settore che possiamo reputare
importante.
Una buona attenzione mi pare riservata alla viabilità, nel senso
di completamento di tutta una serie di procedure e di lavori già
intrapresi, e non vista quindi come un progetto di realizzazione ex
novo di tante opere. Penso ad alcuni grandi progetti fra i quali mi
permetto di sottolineare l'estrema importanza della realizzazione
della strada dell'Envers in destra orografica, come mi pare di
poter sottolineare l'attenzione che questo ha nei confronti dei
trasporti pubblici.
Mi pare di vedere in esso una buona attenzione al sistema idrico
generale, che costituisce un bisogno primario della collettività;
vediamo in questo modo la possibilità di portare a compimento tutta
una serie di opere che sono state intraprese in precedenza al fine
di consentire un corretto regime ed un corretto utilizzo delle
acque.
Mi pare di vedere infine una grande attenzione al territorio,
vedendo nel complesso non una serie di interventi ex novo, ma una
serie di interventi che vanno a migliorare e a terminare lavori già
intrapresi, al ripristino del territorio e al suo rispetto, alla
valorizzazione delle aree protette nel rispetto delle regole che ci
siamo dati.
Questi sono alcuni punti di carattere generale che ho inteso
sottolineare.
Mi permetto soltanto da un punto di vista un po' tecnico di
porre all'Assessore alcune domande relativamente a degli aspetti
che non ho capito. A pagina 22, dove si parla della costruzione dei
nuovi svincoli, di imbocchi per le due strade regionali, volevo
solo capire a che punto era la progettazione, la durata di queste
realizzazioni e sapere dall'Assessore se a suo giudizio queste
opere sono realizzabili nel triennio oppure no. Vorrei inoltre
sapere se, a fronte di questo grande atto, l'Assessore o i suoi
uffici hanno calcolato quale percentuale di ricaduta occupazionale
possiamo avere in futuro sul nostro territorio; credo che la
Regione stia vivendo, anche se in maniera minore e più ridotta
rispetto ad altre realtà, un certo grado di difficoltà per quello
che riguarda i livelli occupazionali. Credo che questo documento
che stiamo discutendo possa costituire, insieme ad altri atti che
abbiamo approvato, penso alla legge nel Consiglio precedente, una
risposta concreta, forse parziale, ma concreta sul piano
occupazionale.
Allo stesso modo vorrei capire se è stato immaginato o
preventivato quale può essere il grado di ricaduta di ricchezza
sulla nostra comunità a fronte di un così ampio e corposo programma
di investimenti.
L'altro settore sul quale mi permetto di fare un'analisi è
quello del settore edile per valutare cosa comporta questo piano
lavori. Il settore edile, abbiamo avuto modo di affermarlo quando
abbiamo parlato della legge sui lavori pubblici, costituisce uno
dei settori trainanti della nostra economia e io credo che questo
piano lavori senza volerlo definire un libro dei sogni possa
costituire un'occasione di ripresa di questo settore e di tutto il
suo indotto che ancora oggi conosce un certo grado di
difficoltà.
Qualcuno faceva riferimento ai piani lavori precedenti.
Effettivamente la mole di lavoro che è stata immessa sul mercato,
checché ne dica il Consigliere Marguerettaz, è notevole...
(... interruzione del Consigliere Marguerettaz, fuori
microfono...)
... non è vero, se andiamo a verificare la quantità di lavori
che sono stati appaltati, si nota un grande incremento rispetto ad
anni precedenti. Quello che - ed è un giudizio strettamente
personale che è negativo - purtroppo constatiamo è che gran parte
degli appalti vengono aggiudicati da imprese esterne alla
Valle.
Pur esistendo la possibilità del subappalto che credo molto poco
ci interessa, il fatto che gran parte dei lavori che la Regione
Valle d'Aosta appalta vada all'esterno possa costituire un elemento
di preoccupazione per la nostra realtà e per la nostra comunità,
dico anche per la politica nel suo complesso.
Chi ha l'occasione di seguire l'andamento delle gare può notare
che assistiamo forse quotidianamente ad un mercato selvaggio nel
mondo delle imprese, dove il bisogno di lavoro è enorme, dove vi è
una lotta all'ultimo sangue per l'assegnazione dei lavori. Il tutto
avviene in un quadro normativo non chiaro a livello nazionale,
certamente non stabile e non chiaro, condizionato anche da una
certa instabilità politica che caratterizza la politica italiana
perlomeno in questo settore.
Quest'Assemblea o perlomeno una parte di essa aveva espresso un
giudizio positivo sul progetto di legge dei lavori pubblici che la
Giunta aveva presentato a questo Consiglio. Oggi ribadiamo
l'estrema importanza di quella legge, riaffermiamo la convinzione
della necessità di quell'atto, però mi permetto di chiedere
all'Assessore un'accelerazione nella completa adozione di questa
legge. Non suonino queste mie parole come un rilievo negativo o una
critica, vogliono solo essere uno stimolo positivo per operare con
più celerità e per fare in modo che questa legge venga applicata
nella sua interezza. Esistono delle parti di questa legge non
sostanziali che non sono applicate. So che in questi mesi, dal
momento in cui è stata pubblicata la legge, si è lavorato molto,
certamente non è stato perso del tempo, però credo che vi sia da
fare ancora un discreto lavoro per fare in modo che la legge venga
applicata nella sua interezza.
Assessore, accolga questi suggerimenti in senso positivo, come
un invito a cercare di operare affinché questa legge possa essere
usata nella sua interezza affinché le comunità locali, ma
soprattutto il volano economico che è costituito dalle imprese
locali, possano trarre un beneficio da questa legge, sempre
all'insegna della trasparenza, della correttezza, della chiarezza
delle norme che questa legge impone.
Però, Assessore, volevo sapere da lei che tempi prevede affinché
questa legge possa andare a regime e quali lavori il gruppo di
lavoro sta conducendo per rendere questa legge funzionante a pieno
regime.
Comunque l'adozione di un piano triennale è anche un'occasione
da parte di questo Consiglio per dare all'esterno un messaggio è la
speranza che dall'enorme quantità di lavori che prevediamo di
immettere sul mercato senza dubbio possono venire degli effetti
positivi, dei benefici per la nostra comunità e mi auguro che siano
commisurati allo sforzo che facciamo con l'adozione di questo piano
lavori.
Il segnale che la Regione può dare in questo settore può andare
anche in controtendenza ad un segnale che il Governo italiano sta
dando, un segnale di un certo disinteresse in questo settore. Credo
che qui possiamo dire esattamente l'opposto: siamo in
controtendenza rispetto al Governo nazionale, ovvero cerchiamo con
i limiti delle nostre competenze e delle nostre capacità di dare in
questo settore delle risposte positive.
Voteremo a favore di questo piano lavori nella convinzione che
questo non sia un libro dei sogni. Intravediamo in questo un grande
sforzo del Governo regionale e del Consiglio nel suo complesso di
dare delle risposte legittime e giuste alle esigenze degli enti
locali e di mettere in moto se possibile definitivamente il settore
del lavoro edile affinché questo abbia una ripresa definitiva,
affinché non muoia, affinché tutto l'indotto ad esso collegato
continui a vivere perché questo settore costituisce uno dei settori
trainanti dell'economia valdostana.
In questo senso apprezziamo questo sforzo, pertanto il nostro
voto non può essere che positivo.
Presidente Ha chiesto la parola il Vicepresidente Viérin
Marco.
Viérin M. (PpVA) Intervengo solo per completare l'intervento del
collega Marguerettaz. Ricollegandomi all'intervento del collega
Parisi, questo documento importante per la Valle è uscito
all'esterno ed è stato presentato ai mass media come un documento
importante ed è un documento importante, ma a livello di
tempistica, come già ricordato da altri colleghi, in dieci giorni
questo documento è stato presentato alla stampa, sei giorni fa è
arrivato in Commissione, la Commissione poi è stata anche un po'
bizzarra perché in alcuni momenti non c'è stato il numero legale e
dopo una decina di giorni è arrivato direttamente in Consiglio.
Quindi dobbiamo decidere, se è una cosa importante è giusto far sì
che i consiglieri abbiano il tempo di valutarla e di analizzarla in
maniera più approfondita per proporre eventualmente delle
alternative, ma se adottiamo questi tempi, come è già stato fatto
per altri argomenti importanti in questa decima legislatura, non si
permette ai consiglieri di espletare il proprio lavoro.
Per la gran parte il piano lavori ricopia il bilancio regionale,
quindi non capisco neanche questo grande enfatizzare 500 miliardi
di lavori quando per il 90 percento, come giustamente ha detto
anche l'Assessore Lavoyer, sono cose previste nel bilancio
regionale che questo Consiglio ha discusso alcuni mesi fa.
Invece la domanda che dobbiamo porci è proprio quella domanda
che in parte ha formulato il collega Perron, ogni volta utilizzando
la parola "pare". Probabilmente neanche lui è convinto che questo
piano poi riesca veramente a dare quelle risposte e a raggiungere
quei traguardi che l'Assessore ha illustrato nelle premesse. Quindi
la domanda che voglio porre all'Assessore più per capire se
veramente è un libro dei sogni è la seguente: l'anno scorso,
nell'intervento dell'Assessore sul piano per il '96 e per il
triennio '96-'98, l'Assessore ci disse praticamente che 100
miliardi riguardavano le previsioni di spesa relative ad appalti di
lavori da avviare nel '96; di quei 100 miliardi di lavori che
dovevano essere avviati nel '96, al momento dell'approvazione del
piano triennale '96-'98 e del piano per il '96, quanti ne sono
stati già avviati? Se avremo una risposta dall'Assessore in merito
a questo, potremo toccare con mano se il piano del '96 è stato un
libro dei sogni e se per il '97 sarà la stessa cosa.
Altre due considerazioni. Penso che comunque una risposta a
quanto richiesto la si possa già dare, perché tutti noi, i mass
media e chi ci ascolta sappiamo perfettamente che nel '96 e fino ad
oggi non è stata risolta nessuna crisi nel settore edile, anzi
sempre più viviamo un momento nero.
Inoltre - qui pongo la domanda all'Assessore Mafrica - vedo
anche che nel settore industriale, in quello commerciale ed in
quello dell'artigianato, settori questi ultimi due ai quali abbiamo
sempre pensato che si debba rivolgere più attenzione perché è da lì
che si può risollevare il problema occupazionale, si mettono a
disposizione per il piano lavori '97 26.320 milioni, quando nel '95
si erano messi a disposizione oltre 40 miliardi.
Altra domanda: nel discorso della regimazione delle acque
vengono messi 11.550 milioni; già lo scorso anno c'era una cifra di
questo tipo però, come è già successo in III Commissione e anche in
questo Consiglio, abbiamo chiesto più volte all'Assessore perché
non è ancora pronto un piano di intervento in merito al discorso
della regimazione delle acque. Perché chiediamo questo? Perché sono
trascorsi ormai quattro anni dai famosi eventi del '93 e da allora
tutte le volte ci sentiamo annunciare la presentazione di questo
piano, e ancora in III Commissione tre mesi fa abbiamo chiesto
ufficialmente di avere copia di questi documenti, ma ad oggi non
abbiamo ricevuto niente. E anche se non faccio parte della III
Commissione in maniera ufficiale, normalmente assisto ai lavori e
conosco perfettamente le richieste che sono state fatte. Chiedo
all'Assessore una risposta anche in merito a questo e mi riprometto
di intervenire nell'arco della discussione che sicuramente
procederà.
Volevo chiedere se si poteva, almeno per il piano '97, sfogliare
pagina per pagina, oppure se ogni consigliere deve alzarsi e porre
15 domande per 15 punti che sono previsti nel piano stesso. È un
discorso procedurale, chiedo solo come si vuole procedere perché
altrimenti anche gli altri colleghi, se non altro quelli di
minoranza, dovranno chiedere la parola per chiedere ragguagli su
10-15-20 argomenti specifici almeno sul piano '97 quindi, si
procede per pagina oppure si preferisce che ogni consigliere si
alzi e ponga le 20 domande?
Presidente Prima chiudiamo la discussione generale, poi
trattandosi di un documento che ha allegato un piano, generalmente
negli altri anni abbiamo votato il piano nel suo complesso. Se il
Vicepresidente Viérin vuole intervenire e c'è una disposizione del
regolamento, la verifichiamo, ma nulla toglie di poter intervenire
per capitoli.
D'altronde lei dovrebbe conoscere il regolamento almeno quanto
lo conosco io.
Ha chiesto la parola il Vicepresidente Viérin Marco.
Viérin M. (PpVA) Vicepresidente Aloisi, non faccia il
"furbo".
Il problema è solo questo: essendo in discussione generale, se
uno pone la domanda, può avere le risposte dall'Assessore, quindi
ne trarrà le dovute conseguenze. È solo questo il problema,
altrimenti penso che anche gli altri colleghi come il sottoscritto
si alzano e pongono i quesiti direttamente all'Assessore e dopo che
l'Assessore avrà risposto trarremo le debite conseguenze.
Presidente Intanto il suo secondo intervento doveva essere per
mozione d'ordine e poi le ripeto che andremo a definire la
discussione generale dopodiché, se il Vicepresidente intende
intervenire per capitoli, questo rientra nelle sue specifiche
prerogative di richiedere l'esame per capitoli. Negli anni
precedenti il piano triennale lo abbiamo votato nel suo complesso,
ma se c'è quest'esigenza il Consigliere può chiedere che venga
votato per capitoli e su ogni capitolo può porre dei quesiti a cui
verranno date le relative risposte. Credo di essere stato chiaro,
d'altronde non sono io a dire queste cose, ma è l'articolo 78 del
Regolamento che disciplina queste modalità di intervento. Ha
chiesto la parola il Consigliere Marguerettaz per mozione
d'ordine.
Marguerettaz (PpVA) Siccome ci sono diversi colleghi, me
compreso, che hanno delle domande specifiche su singoli interventi,
e penso che siano anche piuttosto numerose, un po' come avviene
nella discussione per il bilancio laddove, se c'è una discussione
pagina per pagina, si interviene sulla pagina, si pone la domanda
specifica, altrimenti bisogna porre tutte le domande nella fase
della discussione generale però, mi permetta, Presidente, con la
limitata, ma credo giustificata pretesa di avere la risposta
puntuale sulle varie domande.
Presidente Consigliere Marguerettaz, penso di essere stato
chiaro, l'esame del piano triennale avviene sui capitoli...
Marguerettaz (PpVA) ... sì, però lei capisce che bisogna saperlo
prima di continuare i lavori del Consiglio perché, se non sappiamo
come è organizzato, non possiamo sapere neanche come
intervenire.
Presidente L'organizzazione è semplice: siamo ancora in fase di
discussione generale, chiusa la discussione generale se un
qualsiasi consigliere chiede che venga esaminato il piano triennale
per capitoli, è nel suo diritto. La votazione poi è un atto
complessivo quindi, non credo che l'Assessore non dia risposte ai
capitoli, assolutamente. Se si può risolvere il tutto nella
discussione generale, va bene, altrimenti una volta chiusa la
discussione generale si passerà ad esaminare il programma triennale
per capitoli. Penso di essere stato chiaro, o non ci si capisce,
oppure non ci si vuole capire. Ha chiesto la parola l'Assessore ai
lavori pubblici, Lavoyer.
Lavoyer (ADP-PRI-Ind) Volevo solo fare una proposta che mi pare
di mediazione che è quella che abbiamo fatto in Commissione. Visto
che il piano lavori è composto da tre elaborati: uno è un elaborato
di dati oggettivi, di lavori avviati nel '96 che hanno impegni
finanziari anche nel '97-'98, l'altro è il piano lavori triennale
che contiene anche i lavori del '97, pertanto la mia proposta è
pagina per pagina sui lavori del piano '97 che sono i lavori che
possono essere fin da ora avviati. Degli altri lavori, che sono una
descrizione di intenti che hanno comunque un impegno sul triennio e
che per essere avviati dovranno tornare in Consiglio perché non
hanno l'impegno nel '97, mi pare superfluo l'esame. Quindi
sull'esame pagina per pagina sul fascicolo che riguarda i lavori
che possono essere avviati quest'anno da parte della Giunta non c'è
nessun problema.
Presidente Ha chiesto la parola il Consigliere Piccolo.
Piccolo (ADP-PRI-Ind) Un brevissimo intervento, anche per non
essere tacciato di essere troppo di parte.
Per quanto riguarda l'argomento oggi in discussione, relativo al
programma dei lavori per il triennio '97-'99 nonché al piano lavori
per il '97, credo sia doveroso innanzitutto ringraziare la Giunta
regionale, l'Assessore ai lavori pubblici e i funzionari per il
lavoro fatto, e soprattutto per la tempestività nel portare in
Consiglio il programma dei lavori nei primi mesi dell'anno in
corso.
Il volume e l'ingente finanziamento delle opere previste sia
nell'anno in corso che nel triennio stanno a dimostrare una precisa
volontà dell'Amministrazione regionale di cercare di soddisfare le
esigenze dei singoli assessorati, ma che rispondono alle effettive
esigenze dei nostri comuni con opere che hanno indubbiamente una
rilevanza per le singole realtà. Si tratta infatti, lo ha rilevato
anche l'Assessore, in particolare di interventi funzionali per il
mantenimento e l'abbellimento dell'esistente, oltre che con la
previsione di interventi mirati nei singoli settori.
Non c'è dubbio quindi che l'importo previsto servirà, oltre a
quanto detto sopra, ad incrementare un settore importante quale
quello economico-regionale, che è il settore edile, e che farà
sicuramente scaturire un rilevante indotto negli altri settori.
Non posso quindi che concludere esprimendo voto favorevole al
programma da parte del mio gruppo.
Presidente Non ho altri iscritti. Dichiaro chiusa la discussione
generale. Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) In attesa di esaminare il piano nel
dettaglio, come richiesto dal Vicepresidente Viérin, vorrei fare
alcune considerazioni sui quesiti o le suggestioni che i singoli
interventi dei vari consiglieri hanno sollevato.
Innanzitutto voglio anch'io ringraziare il Presidente della III
Commissione e i Commissari della III Commissione per l'impegno e la
serietà con cui hanno esaminato il documento, consapevoli
dell'importanza dello stesso e quindi della ricaduta economica che
lo stesso ha per l'economia della nostra Regione, e che quindi
hanno sollecitato l'approvazione da parte del Consiglio.
Per quanto attiene l'intervento del Vicepresidente Viérin,
sempre sui caratteri generali, facendo riferimento a conferenze
stampa, voglio sottolineare che l'Assessore correttamente non ha
fatto nessuna conferenza stampa prima che il piano lavori non fosse
stato approvato dal Consiglio. Alla fine dei lavori di ogni Giunta
regionale, all'incontro con i giornalisti per informare di quali
sono i documenti, i provvedimenti, i disegni di legge che la Giunta
stessa ha approvato, in quella sede questo tipo di argomento è
stato inserito nell'elencazione, come tutti gli altri argomenti di
rilevanza approvati dalla Giunta stessa.
Voglio anche sottolineare che in quella sede la Giunta, il
sottoscritto in particolare ha distribuito ai giornalisti solo dei
dati riassuntivi ed assolutamente non ha distribuito nessun
documento complessivo, dove c'era l'elencazione nel dettaglio degli
interventi. Dopodiché l'Assessore non ha fatto nessuna conferenza
stampa, non mi pare dal mio intervento precedente d'introduzione
che abbia dato particolare enfasi a questo piano; ho sottolineato
l'importanza di questo documento. L'enfasi non c'è anche perché la
Giunta regionale è consapevole delle difficoltà in cui si trova il
settore, quindi non c'è nessun trionfalismo e nessuna
enfatizzazione particolare.
Per quanto attiene poi i quesiti più di dettaglio e gli
interventi più generali, su quello del Consigliere Squarzino non
voglio fare polemica perché mi è sembrato un intervento abbastanza
tranquillo, ma il Consigliere Squarzino mi riporta in discussione
il problema del salone e già lo scorso anno abbiamo approvato un
piano lavori secondo me di notevole importanza, dove alcuni organi
di stampa hanno rilevato il salone.
Allora, visto che già l'anno scorso si è alzato un consigliere
per dire una fesseria, perché ha usato dei parametri per
individuare il costo di quest'intervento, parametri poi ripresi
dagli organi di stampa come verità, l'Assessore ha spiegato in
Commissione a tutti i Commissari, dati alla mano e progetto alla
mano, che il costo dell'intervento del salone, visto che non
riguarda solo i metri quadri del salone, ma riguarda anche
l'interrato e la saletta attigua, si attesta su circa 2 milioni al
metro quadro, tenuto conto anche di un'impiantistica estremamente
complessa, e l'ho spiegato in Commissione nel dettaglio davanti
agli elaborati, quindi non è una dichiarazione di principio.
Non vorrei tornare su quest'argomento, poi chiaramente uno può
dire che questi soldi potevano essere spesi per altri tipi di
interventi, questo fa parte anche di scelte soggettive. Noi
riteniamo che la funzione del salone delle manifestazioni regionali
per la rilevanza che ha anche di immagine all'esterno, per
l'utilizzo che ha il salone non solo a fini di compiti
istituzionali, sia importante non solo a servizio del Consiglio
regionale, ma di tutta la popolazione della Valle d'Aosta. Volevo
sottolineare che questo è un argomento che ho già spiegato nel
dettaglio.
Per quanto attiene l'intervento del Consigliere Marguerettaz non
voglio fare una battuta polemica, ma mi pare di aver capito che
forse il Consigliere Marguerettaz ha guardato alcuni interventi che
sono inseriti nel piano triennale, ad esempio gli edifici e la
struttura degli impianti di risalita di Chamoix di pagina 39 del
piano lavori del '97 sono interamente finanziati nel corso di
quest'anno. Può darsi che per alcuni lavori che lo scorso anno
avevano il progetto esecutivo in corso di definizione non sia stato
avviato l'appalto, ma sono di nuovo nel '97. Non dico che tutto il
piano lavori sia stato realizzato, quello previsto nel '97, ma
voglio sottolineare che, se il Consigliere Marguerettaz guarda
soltanto i lavori avviati nel '96, che sono riportati su questo
piano lavori perché hanno delle competenze finanziarie anche nel
'97-'98, già ci attestiamo su 120 miliardi.
Ci sono già un'ottantina di interventi qui, le posso dire che
noi abbiamo appaltato più di 200 lavori nel '96, abbiamo appaltato
per oltre 300 miliardi, poi le posso fornire anche i dati alla
mano. Teniamo anche conto che l'Assessorato non ha soltanto
funzioni di appalto relativo a lavori del piano lavori, che
prevalentemente riguardano l'Assessorato dei lavori pubblici con
qualche intervento specifico degli altri assessorati, ma nel corso
dell'anno c'è anche l'appalto di tutta una serie di interventi
qualificanti che vengono definiti di volta in volta dai singoli
assessorati.
Vi è poi tutto il settore della manutenzione e degli interventi
in economia. Volevo solo dire che per buona parte il piano lavori è
stato realizzato, soprattutto se andiamo nel settore della
regimazione delle acque, di cui hanno parlato non so più se
Marguerettaz o qualche altro consigliere, dove è stato praticamente
completato in toto, salvo qualche piccolo intervento. Può darsi che
ci siano interventi che vengono di nuovo riportati come asta
torrentizia perché il piano lavori di quest'anno prevede successivi
ed ulteriori interventi. L'anno scorso eravamo, soprattutto per
alcune vallate, ancora in una situazione di semi-emergenza;
definiti i lavori fatti di pronta urgenza, quelli che non avevano
le caratteristiche per questo tipo di procedura, ma che avevano le
caratteristiche per essere appaltati, sono stati inseriti nel piano
lavori.
Adesso possiamo inserire una serie di interventi che vanno a
completare quello che era un programma più complessivo. Fra
l'altro, come il Consiglio sa, avevamo approvato recentemente un
programma con finanziamenti statali di circa 70 miliardi
interamente finanziati dalla Cassa DD.PP.; chiaramente questi
riguardano interventi non di pronta urgenza.
Su alcune cose puntuali che ha sollevato il Consigliere
Marguerettaz rispondo subito, così eviteremo di soffermarci
eventualmente nel corso dell'analisi del piano.
Per il depuratore di Derby non c'è nessuna contraddizione, nel
senso che la localizzazione attuale era una localizzazione che
definiva un intervento mediante appalto concorso; qui non c'era la
progettazione, c'è un appalto concorso che prevedeva la
realizzazione di quest'impianto in quella localizzazione con
l'impegno di determinate cifre. C'è una fase di esame ulteriore,
d'accordo con la Comunità montana e le comunità locali, per trovare
eventualmente una dislocazione meno onerosa soprattutto per quanto
attiene le opere accessorie. Questo è il motivo per cui, se ci
fosse uno spostamento di quest'intervento, la progettazione in
questo momento non è definita; probabilmente può essere utilizzato
l'appalto concorso già approvato anche perché, nel caso di
soluzione diversa dovremmo entrare in contenzioso con la ditta che
ha vinto l'appalto a suo tempo. Questo è solo il motivo per cui
tecnicamente potrebbe balzare agli occhi questo tipo di
discorso.
Per l'acquedotto di Chamoix probabilmente lì c'è un
completamento, nel senso che c'è un grande progetto di larga
massima, sul quale abbiamo fatto una riunione con le comunità
interessate e con il progettista, adesso si è dato il via ad alcuni
interventi più puntuali, quindi è probabile che lo ritroveremo
richiamato per diversi anni qualora quest'Amministrazione o altre
intendano concretizzare questo progetto.
L'Ecole des neiges con zero lire ha una motivazione; l'ho
anticipato l'altro giorno nella risposta all'interpellanza, ma qui
posso specificarlo tecnicamente. Intanto le cose sono notevolmente
modificate perché l'altro giorno ho potuto spiegare al Consigliere
interpellante che finalmente abbiamo il lodo arbitrale che è
favorevole all'Amministrazione, ma nel frattempo abbiamo già
avviato tutta una serie di interventi. Avevamo previsto quella
cifra, gli interventi sono notevolmente inferiori anche se adesso
non me li ricordo a mente; abbiamo fatto tutta una serie di
interventi - dicevo - per la messa in sicurezza del cantiere in
modo da non danneggiare ulteriormente le strutture. Ora che abbiamo
definito il lodo arbitrale dobbiamo definire, previa una breve
verifica di tipo politico con l'Amministrazione locale, per la
quale abbiamo già definito un incontro fra Amministrazione
regionale ed assessorati competenti e l'Amministrazione comunale di
La Thuile, la scelta dal punto di vista della realizzazione
dell'intervento. Perché zero lire? Perché mi pare, da quanto si è
detto in Consiglio regionale, che la strada che si vorrebbe
percorrere è quella di fare concorrere per la realizzazione di
quest'intervento importante anche capitali privati quindi, diciamo
che per l'avvio di quest'intervento nel 1997 la linea è quella di
un project finance o di una proposta, dove ci possono essere anche
capitali privati che vanno a soddisfare i bisogni
dell'Amministrazione regionale, senza utilizzare interamente
risorse dell'Amministrazione. Questo è il motivo per cui
l'indicazione finanziaria è di tipo generico.
Per quanto attiene la richiesta di Chiarello, se il Consigliere
vede lo zero sul VIA, vuol dire che il VIA non è necessario. Questo
è un progetto di non stretta competenza regionale, ma inserito nel
piano lavori regionale perché è uno di quei progetti che vanno a
soddisfare e a completare un intervento regionale; qui è l'accesso
alla famosa Cascina Olignant.
La progettazione quindi, è una progettazione comunale, mi pare
che da notizie che ho io confermate anche dal Consigliere Bionaz,
il Consiglio comunale di Saint-Christophe dovrebbe approvare il
progetto a giorni. Materialmente gli uffici scrivono che non hanno
il progetto depositato, non possono dire che hanno il progetto
esecutivo in sede, questa è la motivazione però, anche gli
elaborati che non hanno la progettazione esecutiva definitiva sono
concretamente avviabili nel '97, perciò non dico che tutti saranno
avviati però, se prendiamo il raffronto al piano lavori '96, vi
posso portare i dati in Commissione, il 90 percento degli
interventi sono stati avviati.
In merito all'intervento del Consigliere Perron sugli svincoli
la problematica è quella di tipo finanziario perché, nel momento in
cui sono state trasferite le strade ex statali, ora regionali, vi
era l'impegno di concorrere per circa il 50 percento nelle spese
degli svincoli. Vi sono dei progetti di massima, per passare alla
progettazione esecutiva stiamo definendo con l'ANAS quale sarà la
partecipazione dei finanziamenti statali a quelli che sono i
finanziamenti regionali.
Non è stato fatto un esame preciso sulla ricaduta occupazionale,
la prima preoccupazione è comunque per quanto attiene il settore
edile che vi sia il mantenimento dell'attuale livello occupazionale
nel settore quindi, il primo obiettivo è quello di evitare il
tracollo o addirittura le situazioni di fallimento di grosse
imprese che si sono verificate negli ultimi anni.
È sotto gli occhi di tutti che il momento è molto difficile
anche dal punto di vista normativo, e qui rispondo ancora
indirettamente a Marguerettaz sul libro dei sogni, sulla capacità
operativa; tenete conto che nel '96 ci siamo mossi sugli appalti
all'interno di una selva di normative incerte nazionali e non, per
fortuna adesso c'è la nostra legge regionale, non sarà perfetta, ma
è perfettibile, comunque ci dà una certezza di norme. A livello
nazionale fra trenta giorni verrà fuori il regolamento, però
attualmente non vi è nulla di definito, siamo a livello di bozze di
legge che il più delle volte creano confusione perché vengono
interpretate come provvedimenti approvati, però siamo in una fase
ancora estremamente confusa.
Direi che malgrado questa situazione, tutto sommato lo sforzo
dell'Amministrazione regionale nella direzione che auspicava il
Consigliere Perron c'è stato. D'altro canto voglio anche
sottolineare che l'impegno dell'Amministrazione regionale nel
realizzare questi interventi non ha come unico fine quello del
mantenimento occupazionale e del sostegno delle imprese, ma il fine
principale è quello di andare a soddisfare dei bisogni che
l'Amministrazione regionale o i singoli enti locali hanno
individuato. In particolare, per quanto attiene le imprese,
nell'ultima Giunta abbiamo distribuito i risultati ottenuti dal
lavoro svolto dalla Consulta, che è l'organismo previsto nella
legge, alla quale partecipano funzionari regionali e rappresentanti
delle imprese.
In questa bozza sono contenuti i criteri che dovrebbero stare
alla base dell'iscrizione all'albo di preselezione delle imprese
locali. È un argomento complesso, importante, anche perché la
volontà è da una parte quella di cercare nei limiti del possibile
di recepire le istanze dell'imprenditoria che ha l'organizzazione
stabile in Valle, ma d'altro canto anche quella di tendere ad un
salto di qualità: l'iscrizione all'albo non può essere una
iscrizione tout court, ma deve essere un'iscrizione che richiede
alle imprese determinate caratteristiche e un determinato grado
anche di affidabilità. Uno dei grossi problemi è l'affidabilità
dell'impresa per la realizzazione dei lavori quando questi sono
stati avviati.
Penso che senz'altro gli effetti positivi ci saranno anche
perché questo è un settore, come ha già sottolineato qualcuno, che
ha una ricaduta notevole sul tessuto non solo imprenditoriale, ma
anche artigianale presente in Valle; quando l'edilizia sta in
piedi, c'è un'economia collegata sulla quale, soprattutto per come
è configurata l'organizzazione artigianale a livello regionale, per
la dislocazione decentrata delle piccole realtà comunali che
richiedono anche la presenza per sopravvivere di attività
artigianali in loco, non può che esserci una ricaduta positiva di
carattere generale.
Presidente Seguendo la proposta che aveva fatto l'Assessore
Lavoyer, andiamo ad esaminare il piano lavori relativo al '97 per
categorie. È accettato da tutto il Consiglio questo metodo?
Grazie.
Si passa all'esame degli allegati. Pagina 1, categoria 52500. Ha
chiesto la parola il Vicepresidente Viérin Marco.
Viérin M. (PpVA) Sempre in merito al depuratore della Comunità
montana Valdigne - Mont Blanc. Per la prima volta l'Assessore oggi
ha paventato la possibilità di trasferire la dislocazione futura di
questo depuratore, cosa che era già stata discussa in varie
occasioni, non solo in questa X legislatura ma già nella IX, ed era
sfociata in un'intesa con la comunità locale nel sito che tutti
pensavamo fino ad oggi fosse stato quello concordato. Ad oggi
invece apprendiamo che probabilmente dipende dallo studio che verrà
realizzato da questa Società, perché potrebbe anche darsi che
alcune opere di questo depuratore o lo stesso vengano trasferiti in
un'altra località.
Quindi vorremmo capire bene perché già lo scorso anno sia nella
discussione del piano del bilancio che rispondendo ad alcune
interpellanze l'Assessore ribadì che è vero che già allora si
facevano i finanziamenti per il collettore fognario, ma che nel '97
sarebbe partito l'impegno finanziario per la costruzione del
depuratore. Oggi non vedo una lira di impegno finanziario; vuol
dire che fino al '98 non sapremo se si partirà a fare il depuratore
oppure continueremo a costruire collettori che alla fine andranno a
sfociare dove? Quindi chiederei all'Assessore una risposta più
precisa e anche di ribadire quanto espresso poc'anzi dallo stesso,
cioè la possibilità che la Giunta decida un domani di trasferire il
sito già concordato nella localizzazione del futuro depuratore.
Presidente Ha chiesto la parola il Consigliere Tibaldi.
Tibaldi (Ind) Mi riferisco ai lavori... ho sbagliato pagina.
Presidente Ha chiesto la parola il Consigliere Parisi.
Parisi (RV) Pongo una domanda di carattere generale che riguarda
la realizzazione del programma di costruzione dei collettori
fognari; volevo sapere dopo questi interventi se tutti i comuni
sono dotati di collettori, oppure se ancora vi sono delle località
che ne sono sprovviste. Chiedo di sapere a che punto è il programma
di realizzazione.
L'altra domanda era riferita alla costruzione dell'acquedotto
del Monte Bianco, cioè come mai ancora viene previsto questo tipo
di interventi dopo che mi sembrava che la questione fosse stata
abbandonata da parte del Comune di Aosta. Volevo sapere come mai
ancora appare questo.
Presidente Ha chiesto la parola il Consigliere Chiarello.
Chiarello (RC) Volevo fare due esempi all'Assessore di quello
che intendevo prima perché mi ha risposto non in maniera del tutto
soddisfacente, forse per quanto riguarda Saint-Christophe se l'è
cavata...
Premetto una cosa. Penso che una previsione seria di un lavoro
cantierabile dovrebbe avere al punto progetto almeno un 2B, un
progetto preliminare; poiché al 15 e al 16 ci sono 1 e 1, 1A che
vuol dire VIA non ancora iniziata e tutto di seguito, mi chiedo
com'è pensabile che sia seriamente cantierabile un lavoro di questo
tipo.
Presidente Ha chiesto la parola il Consigliere Tibaldi.
Tibaldi (Ind) Mi riferisco all'impianto di depurazione di
Valtournenche, quindi immagino sia quello di Ussen, quello che
serve a purificare le acque del torrente Marmore: qui erroneamente
si citano come lavori di potenziamento dell'impianto di depurazione
comunale, mentre sappiamo bene, anche a seguito di interpellanze
alle quali sono state date più risposte, che non si tratta di
potenziamento, ma si tratta di rettifica su errori progettuali, ma
anche costruttivi, che sono stati fatti inizialmente. Adesso per
ripararci si interviene con una spesa di quasi 5 miliardi, per
l'esattezza 4,915 miliardi che vanno ad integrare un finanziamento
statale.
L'Assessore potrà confermare quanto sto dicendo, quest'impianto
di depurazione è costato più di 10 miliardi. Vorrei sapere
innanzitutto in merito alla tempistica se viene rispettata quella
degli impegni che sono stati qua elencati nel settore dei connotati
finanziari, cioè il '97 e il '98, se riusciamo ad arrivare dopo
questa lunga odissea di 4-5 anni dal momento in cui è stato
sollevato il problema ad un completamento di funzionalità di
quest'impianto di depurazione. Vorrei ancora sapere se al termine
di questo massiccio intervento ci sarà anche una garanzia di
qualità dell'acqua che alla fine viene purificata perché finora
sappiamo anche per rilievi fatti dall'USL che quest'obiettivo non è
stato assolutamente perseguito.
Presidente Ha chiesto la parola il Consigliere Lanièce.
Lanièce (GA) In merito al numero 15, realizzazione
dell'acquedotto comprensoriale della Comunità montana dell'Evançon
con collegamento al Comune di Saint-Vincent, volevo avere delle
delucidazioni dall'Assessore, tenuto conto che tale problema è
stato poi sollevato anche a livello di comunità montana, che ha
chiesto di rifornire tutta la Val d'Ayas fino a Verrès, per cui
anche la Comunità montana aveva deliberato all'unanimità.
Chiedo poi se il fatto del collegamento al Comune di
Saint-Vincent riguarda anche la famosa collina di Saint-Vincent, in
particolare quel problema che avevo sollevato due anni fa.
Presidente Ha chiesto la parola il Consigliere Marguerettaz.
Marguerettaz (PpVA) Pongo qui una domanda di carattere generale
sul primo capitolo che analizziamo, ma che è valida per i
successivi, per capire bene com'è illustrato questo piano dei
lavori.
Vorrei sapere in merito a tutti gli interventi che cominciano
con questo capitolo e finiscono assai più avanti: per tutti quegli
interventi per i quali non risulta esservi una progettazione
esecutiva, per tutti quegli interventi per i quali risulta esserci
un'indisponibilità dei terreni, per tutti quegli interventi per cui
risulta non esserci ancora la concessione edilizia, per tutti
quegli interventi per cui risulta non esserci le autorizzazioni
varie, vorrei sapere per tutti questi progetti come pensa
l'Assessore di metterli in appalto nell'anno '97.
Inoltre, nel caso in cui molti di questi interventi siano già
stati iniziati negli anni scorsi, così come mi è parso di capire
dal primo intervento, per cui molti o tutti o pochi non lo so di
questi interventi sarebbero dei lotti successivi a dei lavori già
iniziati, chiedo rispetto a questi lotti successivi se lo stato
dichiarato dalle varie colonne, ad esempio per quanto concerne
l'indisponibilità dei terreni o la concessione edilizia di questi
lotti eventuali successivi, ci sia o non ci sia. Nel caso non ci
sia, ripongo la domanda: come pensa l'Assessore entro l'anno di
appaltare questi lavori.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Sul depuratore di Derby mi pareva di aver
già risposto nel mio precedente intervento. Posso solo dire che una
grossa novità c'è, nel senso che l'Amministrazione ha fatto tutti i
piccoli interventi dei vari collettori fognari, quindi il problema
dell'inquinamento si è notevolmente ridotto. La situazione negativa
che c'era negli anni precedenti adesso si è notevolmente
ridotta.
Sulla dislocazione si stanno prendendo dei contatti con le
amministrazioni locali perché la preoccupazione non è tanto la
costruzione del depuratore, ma è il costo di quasi 10 miliardi di
opere di consolidamento, di sostentamento del versante a monte di
dove si va a realizzare l'opera. Penso che sia anche compito di una
buona amministrazione di cercare nei limiti del possibile di
risolvere i problemi che vanno risolti, però se vi è uno spazio per
ridurre notevolmente la spesa, questo spazio va percorso e va
ricercato. La motivazione è solo questa.
Per quanto attiene il quesito di Parisi, non sono in grado di
dire se con questo piano lavori risolviamo tutto; mi pare di
ricordare, da quanto mi hanno detto gli uffici, che con il piano
lavori di quest'anno, se vengono realizzati questi interventi,
praticamente il compito dei collettori fognari a carico
dell'Amministrazione regionale dovrebbe essere esaurito. Mi impegno
a produrre la documentazione, che stanno predisponendo gli uffici,
relativa alla regimazione delle acque, richiesta dal Vicepresidente
Viérin, e a produrre un quadro dello stato dell'arte per quanto
attiene i collettori.
Sull'acquedotto del Monte Bianco avevo già parzialmente risposto
in Commissione, nel senso che la voce acquedotto del Monte Bianco
qui ha una funzione un po' più generica, nel senso che sono
previsti alcuni interventi compatibili con il progetto complessivo,
che viene diviso in tre grandi interventi: la distribuzione di
acqua ai due Comuni a monte, Pré-Saint-Didier e Courmayeur,
l'intervento di collegamento all'anello che dovrebbe essere
costruito attorno al Comune di Aosta con l'utilizzo dell'acqua dei
pozzi e l'intervento invece della condotta principale.
Sono previsti alcuni interventi puntuali nei Comuni di
Courmayeur e di Pré-Saint-Didier che però sono compatibili con il
progetto generale.
Per quanto attiene l'intervento n. 15, problematica sollevata da
Chiarello e da Lanièce, avevo già sottolineato in Commissione che
su questo tipo di argomento è stato richiesto all'Amministrazione
regionale da parte della Comunità montana.
La definizione dell'intervento complessivo è su un progetto di
fattibilità, è chiaro che non giuro sulla definizione precisa dei
costi però, visto che risulta che sul territorio del Comune di Ayas
vi sia acqua per risolvere il problema complessivo, vista anche
l'impostazione che si sta dando adesso a questo tipo di
problematica - ad esempio il Consigliere Lanièce sa che a
Champdepraz stiamo costruendo un acquedotto ed abbiamo potenziato
delle vasche di presa proprio perché, servito quel Comune,
l'eccedenza si fa utilizzare sui comuni limitrofi -, il discorso
viene studiato in un programma di fattibilità generale da parte
della Comunità montana; siamo in attesa da parte della Comunità
montana di uno studio ormai quasi già definito sugli effettivi
fabbisogni di Ayas e di Brusson, pertanto il sovrappiù della
potenzialità di acqua potabile verrà utilizzato per risolvere tutti
gli altri problemi del comprensorio, incluso il problema Col du Jou
che adesso tutti sapete ha l'acqua potabile pompata con costi
enormi.
Per quanto riguarda l'osservazione di Tibaldi, è un'osservazione
puntuale che condivido, d'altro canto bisogna porre mano e cercare
di risolvere questo problema; sono fiducioso che l'avvio di
quest'intervento sia nel '97 e quindi venga realizzato nel biennio
'97-'98. Quanto alle garanzie, tecnicamente ci hanno dato le
garanzie che questo problema verrà risolto. Le finalità sono
proprio in quella direzione, se così non fosse ci sarebbe veramente
da preoccuparsi.
Sul quesito di carattere generale posto da Marguerettaz, a parte
che per questa tipologia di interventi è meno problematica la
disponibilità dei terreni perché un conto è la disponibilità dei
terreni per costruire una scuola, l'allargamento di una strada o
per costruire un acquedotto, però in generale non è questo che mi
preoccupa perché si tratta di interventi di pubblica utilità.
Quindi a volte, purtroppo per il privato, per fortuna per
l'amministrazione, quando questa deve soddisfare i bisogni di
carattere generale porta nocumento all'interesse particolare per
cui è prevista l'occupazione di urgenza o l'esproprio. Ad esempio,
per fare l'allargamento di una strada regionale, una volta
approvato il progetto c'è l'occupazione di urgenza, successivamente
l'amministrazione può dare avvio ai lavori. C'è uno stretto
raccordo con l'ufficio espropri per cercare di programmare il più
possibile questo tipo di procedura però, non è tanto quello il
problema, sono più problematiche a volte non tanto le concessioni
edilizie degli enti locali, ma più che altro le autorizzazioni
della Soprintendenza o i pareri di varie commissioni tipo il VIA.
Però i progetti che sono stati inseriti nel piano lavori sono
fattibili, l'avvio è nel '97 quindi, questo problema di carattere
generale mi sembra abbastanza superato.
Presidente Categoria 52160. Ha chiesto la parola il
Vicepresidente Viérin Marco.
Viérin M. (PpVA) Riformulo una domanda di carattere generale,
che ho già posto in discussione generale ma che l'Assessore, molto
abilmente, ha bypassato. Nei quattro anni che sono passati dagli
ultimi eventi alluvionali si doveva preparare uno studio in merito
agli interventi per la regimazione delle acque, è da vario tempo
che se ne parla in III Commissione, è da vario tempo che questa
domanda se la pongono anche esponenti della maggioranza in
Commissione, è da vario tempo che si dice non è possibile, e ripeto
è da vario tempo che l'Assessore parla di "domani". Quindi andiamo
di nuovo a prevedere nel triennio oltre 45 miliardi per questo tipo
di interventi e continuiamo a prevedere nell'anno in corso come per
il ?95, per il ?96 e per il ?97, interventi scelti a caso senza
studi precisi ad esempio, per alcuni siti di fondovalle non c'è
stato uno studio complessivo della zona, ma è stata presa da parte
degli uffici e dell'Assessorato una decisione che è sufficiente a
fare questo.
In particolare, visto che in Commissione è nata questa
discussione, possiamo prendere la piana di Montjovet, dove da
quello che risulta alla III Commissione, da quello che risulta
anche agli Amministratori, si vuole fare un'arginatura sulla
sinistra orografica della Dora, alzando di circa 60-70 centimetri,
pulire il letto della Dora e basta. L'Assessore nell'audizione in
III Commissione ci disse al riguardo che erano state prese intese
con l'Amministrazione locale, mentre quest'ultima ha detto cose
diverse nell'audizione fatta sempre in III Commissione. Quindi
vorrei capire dall'Assessore perché non è stato fatto uno
studio...
(... interruzione dell'Assessore Lavoyer, fuori
microfono...)
... questo è un esempio, Assessore, lei dice che non è vero e
allora io le pongo l'esempio: per la piana di Montjovet non è stato
fatto uno studio della piana e, se dovesse succedere un'altra
alluvione e se si faranno solo questi interventi che lei ha
previsto nel piano, avremmo il fenomeno raddoppiato perché tutto il
fenomeno si trasferisce a valle e a valle, caro Assessore, c'è il
Paese. Vorrei capire in maniera chiara cosa è successo e cosa
intende fare l'Assessore nel merito.
Presidente Ha chiesto la parola il Consigliere Marguerettaz.
Marguerettaz (PpVA) Vorrei capire un po' meglio un quesito che
ponevo nella discussione generale.
Ho detto che non volevo essere provocatorio nel primo
intervento, però avevo detto che di 24 interventi previsti dal
piano ?96 per la regimazione idraulica, 23 li ritrovavo presenti
nel piano di quest'anno. L'Assessore mi ha detto no, che se c'è una
cosa che abbiamo fatto è la regimazione idraulica. Allora pongo
nuovamente la domanda per capire.
Prendiamo il piano ?96, dove vi era tutta una serie di
interventi che dovevano essere affidati lo scorso anno; vengo a
questo piano e vado a vedere quali affidamenti di lavori sono stati
fatti e, per quanto riguarda il regime delle acque, trovo un punto
significativo che è quello dei lavori di sistemazione idraulica del
torrente Lys.
Quello lì è proprio il ventiquattresimo che mi mancava cioè
questo non c'è più nel piano di quest'anno perché questo tipo di
intervento è stato affidato nel ?96 e quindi non è più riportato
nell'affidamento previsto per il ?97. È così, poi lei mi dica dov'è
allora, Assessore. Nel ?97 invece troviamo tutti gli altri 23
interventi per i quali del resto anche qui pongo la domanda di
prima. Anche per tutti questi interventi, che ripeto erano già
presenti lo scorso anno, troviamo la stessa situazione dal punto di
vista della progettazione, della disponibilità dei terreni, della
concessione edilizia, così com'era lo scorso anno.
La pongo come domanda, senza provocazione, Assessore, ma lei non
mi può dire che questa è una continuazione dei lavori...
(... interruzione dell'Assessore Lavoyer, fuori
microfono...)
... allora mi spieghi come può essere una continuazione dei
lavori, se per un progetto che prendo a caso: sistemazione del
torrente Lys della località Staffal, punto 46, siamo in fase di un
progetto esecutivo in corso di elaborazione e se prendiamo lo
stesso dello scorso anno, abbiamo ancora un progetto esecutivo in
fase di elaborazione. Come è possibile che da un anno all'altro non
abbiamo ancora un progetto esecutivo finito e lei mi dice che
queste sono delle continuazioni di lavori?
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Rispondo subito al quesito di Marguerettaz
perché dobbiamo fare chiarezza su questo. Se ho capito bene, il
Consigliere Marguerettaz ha guardato gli interventi del 52160 del
programma lavori ?97, poi giustamente ha ritrovato nel programma
lavori avviato nel ?96 l'intervento per il Lys, e ora chiede come
mai se questo era già iniziato l'anno scorso lo ritroviamo
nuovamente qui....
(... interruzione del Consigliere Marguerettaz, fuori
microfono...)
... ecco il Lys invece è proprio uno degli interventi che non è
ancora finito, che si ritrova nel ?97 perché ha anche impegni
finanziari nel ?97. Solo che anziché essere a Staffal è a Soefre
Biensocken, cioè in un altro punto.
Allora il 90 percento degli interventi di regimazione hanno
avuto impegni finanziari interamente nel ?97 e sono già realizzati,
pertanto non si trovano più su questo piano lavori, ma per la
stessa asta torrentizia la situazione progettuale sarà simile a
quella degli altri interventi all'inizio dell'anno scorso. Tenete
conto anche che la fotografia della situazione progettuale non è
aggiornata al minuto, diciamo che questa fotografia è stata fatta
dagli uffici nei primi mesi del ?97, quindi appena approvato il
bilancio regionale è stato svolto questo lavoro...
(... interruzione del Consigliere Marguerettaz, fuori
microfono...)
... ma l'anno scorso. Allora se l'anno scorso c'era un progetto
esecutivo in corso d'opera, probabilmente quel progetto esecutivo è
stato ultimato ed è stata realizzata l'opera. Quelli che hanno
fatto il progetto di massima, al momento del piano lavori cioè al
momento in cui gli uffici hanno fatto quel censimento erano
progetti di massima, nel corso dell'anno sono diventati esecutivi e
sono stati appaltati. Mi impegno a portare la fotografia di questi
interventi in III Commissione.
E qui rispondo a Viérin, ho dato disposizioni di prepararmi
questa documentazione da portare in III Commissione. C'è già il
piano, se il Consigliere Viérin si riferisce a Montjovet io gli ho
risposto, non so cosa ha detto il Sindaco nell'audizione in
Commissione, ma so cosa hanno detto il Sindaco e i suoi Assessori
quando sono venuti in Assessorato, dunque tengo conto di queste
richieste. Se ero presente all'audizione avrei potuto recepire
eventualmente contraddizioni, ma sono fermo a quanto il Sindaco ci
ha chiesto e gli impegni che ci siamo presi soddisfacevano in toto
l'Amministrazione di Montjovet rappresentata dal Sindaco.
Presidente Capitolo 52180. Categoria 64820. Ha chiesto la parola
il Consigliere Squarzino Secondina.
Squarzino (VA) Non mi è stato risposto alla domanda che avevo
posto nel mio breve intervento. Avevo posto una domanda rispetto al
Foyer de fond di Rhêmes, avevo chiesto in particolare all'Assessore
al turismo se esisteva..., se esiste un piano di programmazione di
queste strutture, oppure se ogni anno ce un nuovo progetto che
arriva...e che si finanzia.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Sul problema del Foyer de fond... se ce ne
sono altri ancora che vogliono intervenire....
Presidente Ha chiesto la parola il Consigliere Marguerettaz.
Marguerettaz (PpVA) Qui volevo approfittare del titolo di questo
capitolo non per chiedere di un punto preciso, ma per avere un
ragguaglio più generale su tutti gli interventi di opere pubbliche
per quanto concerne l'impiantistica sportiva.
Mi è sfuggita, ma probabilmente davvero è per una disattenzione
mia, la parte realizzata nel ?96. Mi ponevo delle domande molto
semplici. La prima, nel programma dello scorso anno era presente il
campo sportivo di Aymavilles - l'ho già chiesto all'Assessore
Agnesod - il quale sembrava già in ottima fase di avanzamento... è
già appaltato, esatto, ma nel ?96? Allora forse non lo hanno messo
qui, oppure mi è sfuggito.
L'altra domanda che volevo porre per quanto riguarda gli
impianti sportivi riguarda il famoso discorso di Aosta. Qui avevamo
messo in piedi un accordo di programma, rifatto, rivisto, rimesso
in piedi; alla fine di tutto avevamo fatto una convenzione Regione,
Comune e CONI con un programma di interventi, di finanziamenti
eccetera. Per quanto riguarda il Palazzetto dello sport, i terreni
di Regione Tzambarlet, periodicamente pongo il problema e la
risposta è sempre la stessa: stiamo andando nella direzione
dell'acquisizione dei terreni, siamo arrivati al 78, 80, 95
percento, insomma non siamo ancora arrivati al 100 percento. Ad
esempio, c'era la proprietà Sacco che sembrava non interessasse più
all'Amministrazione, invece adesso sembra che le interessi di
nuovo. Vorrei approfittare di questo capitolo per avere seppure
brevemente un quadro della situazione dell'impiantistica sportiva
su Aosta.
Presidente Ha chiesto la parola il Consigliere Parisi.
Parisi (RV) Vedo qui con soddisfazione che c'è un grosso
intervento per quanto riguarda la pista di slittino del Combasse.
Siccome è previsto 1 miliardo, penso che si tratti di un grosso
intervento. Volevo sapere di che tipo di intervento si tratta.
Vorrei cogliere l'occasione per sapere, tenuto conto che qualche
giorno fa è stata inaugurata una mostra sulla pista di bob del
Breuil, se quel progetto è stato abbandonato completamente, o se si
prevede di recuperare quella struttura sportiva che aveva una
grossa rilevanza a livello mondiale in termini anche di immagine
della Valle d'Aosta.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Lascerò eventualmente al collega Agnesod
integrare la risposta soprattutto alla domanda posta dal
Consigliere Marguerettaz, che non è oggetto specifico del piano
premesso che noi, per quanto attiene questo tipo di interventi,
abbiamo recepito le proposte dell'Assessorato del turismo. Voglio
anche sottolineare che qui non sono compresi tutti gli interventi
delle infrastrutture sportive, diciamo che innanzitutto abbiamo
fatto un primo passo avanti in questo piano lavori nel cercare di
ricomprendere il più possibile all'interno dello stesso documento
gli interventi dei singoli assessorati. Qui chiaramente non sono
previsti tutti gli interventi della legge n. 45, non sono previsti
gli interventi che fanno parte di un accordo di programma con il
Comune di Aosta anche perché è ancora da definire chi sarà l'ente
che li appalterà; qui vi sono tutta una serie di piccoli interventi
puntuali che si presume di potere definire o appaltare entro il
?97. Il piano lavori con questo tipo di elencazione non ricomprende
tutti i programmi che riguardano sia singolarmente l'azione
dell'Assessorato del turismo sia l'azione degli enti locali
finanziati in parte dall'Amministrazione regionale, in parte con
fondi di mutui. Mi pare che anche la struttura della Regione
Tzamberlet sia oggetto di eventuali finanziamenti di mutui previsti
anche per le strutture sportive, in collaborazione con il CONI.
Comunque lascerò integrare all'Assessore Agnesod.
Per quanto attiene il foyer de fond non è vero che ogni anno c'è
un foyer; il problema è che c'è un programma, d'altro canto vi sono
località che hanno una caratteristica specifica per questo tipo di
sport, Rhêmes è una di queste e il problema di Rhêmes è che non
c'era ancora il parere della Soprintendenza del VIA. Adesso, su
quel progetto c'è il parere finalmente della Soprintendenza del VIA
quindi, a questo punto mi pare che la fase progettuale sia molto
più avanzata di quella che si evince da queste tabelle, che come ho
detto sono state predisposte nei mesi di dicembre e gennaio.
Il censimento della situazione e dei progetti non avviene in
maniera istantanea sul computer perché se va preso atto che per i
consiglieri c'è stato poco tempo per esaminare questo documento,
occorre tenere anche conto di tutto l'iter quindi: esame in Giunta,
commissioni, predisposizione precedente, per cui l'aggiornamento
del documento non è fatto al minuto nel momento in cui stiamo
discutendo. Ho sottolineato prima che il censimento delle
progettazioni è stato fatto all'inizio dell'anno perché quello era
il primo lavoro da fare per verificare, oltre alla situazione
oggettiva esistente, quali erano i progetti, quali erano le
difficoltà nei rapporti con la Soprintendenza e con le altre
autorizzazioni per avere i permessi. Il Foyer de fond finalmente ha
un parere favorevole da parte della Soprintendenza e giustamente
l'Assessore lo ha inserito nel piano lavori.
Per quanto attiene la pista di slittino di Combasse penso sia
noto a tutti che quella è una struttura che per quel genere di
sport effettivamente funziona a livello regionale, quindi
l'intervento, vista anche la rilevanza di immagine all'esterno, è
quello di migliorare una struttura che dà la possibilità ad un
numero notevole di atleti di questa disciplina di praticare con dei
risultati importanti non solo a livello regionale, ma anche a
livello nazionale questo sport.
Sulla pista del bob qualcosa posso dire, nel senso che conosco
parzialmente la cronistoria, mi ricordo il vecchio progetto
presentato dall'Ing. Galli sulla ristrutturazione di
quest'impianto; al di là dei costi enormi di un impianto di
illuminazione che adesso è indispensabile per questo tipo di
intervento, la vera problematica era una spesa enorme,
quantificabile in svariati miliardi, per il consolidamento del
pendio di questa pista.
D'altro canto bisogna sottolineare che questo sport, anche se
può avere nelle competizioni una rilevanza a livello non solo
nazionale ma europeo, è uno sport seguito da pochissimi addetti.
Secondo me conviene nei limiti del possibile fare qualche
intervento di miglioria per mantenere questa pista, se vi è
l'esigenza da parte di atleti locali di poter espletare questo
sport altrimenti, la Giunta deve puntare più su altri tipi di
manifestazioni, su gare di altra rilevanza legate prevalentemente
allo sci di discesa per esportare l'immagine della Valle. Non penso
che con il bob abbiamo una grande ricaduta dal punto di vista della
diffusione della realtà della Valle d'Aosta.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Per quanto riguarda la domanda di Marguerettaz
circa il discorso del progetto per gli impianti nel Comune di
Aosta, è stato definito il progetto preliminare, è stata effettuata
la consegna da parte del CONI del progetto preliminare per la
struttura polivalente, adesso ci sarà l'avvio della procedura per
l'affidamento della progettazione definitiva ed esecutiva. Nel
corso di queste settimane provvederemo all'affidamento per la fase
successiva.
Presidente Categoria 64821. Ha chiesto la parola il Consigliere
Parisi.
Parisi (RV) Credevo che la risposta mi venisse data
dall'Assessore al turismo, non so se condivide quanto detto
dall'Assessore ai lavori pubblici, ma credo che trattandosi di una
struttura riferita ad una problematica che riguarda l'immagine
della Valle e che...
Presidente Mi scusi, Consigliere, ma lei sta parlando del
capitolo 64821 o del 64820? Se si riferisce alla risposta che le ha
dato...
Parisi (RV) ... la problematica è la stessa.
Presidente Non possiamo però tornare al ping-pong. Sono stati
posti dei quesiti, sono state date delle risposte, non si può
ripetere il ragionamento su una categoria diversa sempre avente
come oggetto lo stesso punto.
Parisi (RV) Posso esprimere il mio pensiero sempre sulla domanda
che avevo posto?
Presidente Se la domanda fa parte del capitolo 64820 non la può
riproporre sul 64821 perché allora diventa una storia infinita. Le
è stata data una risposta alla domanda da parte dell'Assessore
Agnesod.
Parisi (RV) Avevo chiesto che tipo di interventi venivano fatti
per 1 miliardo alla pista del Combasse e non mi è stata data
risposta.
Presidente In questo caso prenderà la parola in dichiarazione di
voto.
Parisi (RV) L'altra domanda che avevo fatto era se era stato
abbandonato completamente il progetto che riguardava la pista del
bob. Siccome riguardava una struttura di carattere...
Presidente Consigliere Parisi, lei deve capire che se
continuiamo in questo modo, nel ?98 alla vigilia delle elezioni
siamo ancora a discutere.
Parisi (RV) Allora prendo atto che la risposta non mi è stata
data.
Presidente Capitolo 64821. Capitolo 67385. Capitolo 35020. Ha
chiesto la parola il Consigliere Lanièce.
Lanièce (GA) Ai punti 115 e 116, ristrutturazione ex Cinema
Splendor, visto che per il ?97 sono previsti impegni per circa 1
miliardo e 300 milioni, cosa si pensa di realizzare? Per quanto
riguarda il completamento del Museo Beck Peccoz sono previsti 300
milioni nel ?97, non c'è il progetto, chiedo come si pensa di
spendere la somma impegnata.
Presidente Ha chiesto la parola il Consigliere Marguerettaz.
Marguerettaz (PpVA) Stessa domanda.
Presidente Ha chiesto la parola l'Assessore alla pubblica
istruzione, Louvin.
Louvin (UV) Pour répondre au Conseiller Lanièce. En effet l'état
du projet pour ce qui concerne l'ancien Cinéma Splendor est
suffisamment avancé et en ces derniers jours il s'est cependant
présenté un problème pour ce qui concerne le démarrage de la
dernière phase du projet exécutif de l'oeuvre en question.
Il dépend dans une très large mesure des accords qui
interviendront avec la Commune d'Aoste la possibilité réelle de
dépenser ce qu'il était cependant nécessaire d'envisager comme
financement sur l'année ?97.
Quant à l'achèvement du Musée Beck Peccoz, il ne s'agit pas
d'oeuvre de bâtiment, mais de l'accomplissement des structures
d'exposition à l'intérieur de ce même immeuble. Il s'agit de fonds
qui ont été attribués par une loi de prélèvement des fonds globaux
au cours de l'année passée et qui devront certainement être
dépensés au cours de l'année courante.
Presidente Categoria 51800. Capitolo 50150. Capitolo 51300. Ha
chiesto la parola il Consigliere Parisi.
Parisi (RV) Volevo fare una domanda di carattere generale.
Anzitutto come vengono programmati gli interventi, cioè quali
criteri vengono seguiti per stabilire le priorità di intervento poi
volevo chiedere all'Assessore quando è prevista l'ultimazione della
strada Aosta-Valpelline, della strada Nus-Saint-Barthélemy e se è
previsto un intervento definitivo nella strada Gressan-Pila. Sono
anni che questa strada è rimasta un nodo e non sono stati più fatti
degli interventi; volevo sapere se vi sono dei problemi tecnici
oppure problemi di altro genere per ultimare quella strada.
Presidente Ha chiesto la parola il Consigliere Tibaldi.
Tibaldi (Ind) Per avere spiegazioni in merito agli interventi
153 e 154 che si riferiscono alla costruzione di nuovi imbocchi per
la strada regionale A 45 della Val d'Ayas e la A 46 della
Valtournenche, dove abbiamo già degli impegni di spesa preventivati
nel triennio. In particolare nel ?97 si prevede già una parte di
impegni rispettivamente dei 100 milioni per quanto riguarda
l'imbocco della Val d'Ayas e di altrettanti per quanto riguarda
l'imbocco per la Valtournenche. Tuttavia sia a livello di
progettazione, sia a livello di valutazione di impatto ambientale e
di autorizzazioni varie non figura niente. Vorrei avere una
spiegazione perché non è chiaro, così come è impostato lo
schema.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Consigliere Parisi non mi offendo per le
sue domande, però lei ha posto due quesiti molto precisi: quando
sarà ultimata la strada Aosta-Valpelline e quando sarà ultimata la
strada Nus-Saint-Barthélemy. Le posso dire al limite quando vengono
avviati certi lavori, ma quando saranno ultimati... lei pretende
troppo dall'Assessore ai lavori pubblici.
Per quanto attiene invece la strada di Gressan-Pila sono
previsti una serie di interventi puntuali, soprattutto in certe
zone dove ci sono anche problemi di stabilità di versanti.
Per quanto attiene il quesito del Consigliere Tibaldi, avevo già
risposto prima all'intervento del Vicepresidente Viérin;
l'indeterminatezza dal punto di vista finanziario è perché questi
due interventi sono inseriti nell'accordo di trasferimento delle ex
strade statali ora regionali, dove c'è l'impegno dello Stato di
finanziare il 50 percento sia dei progetti che della realizzazione
dell'intervento quindi, c'è un po' di indeterminatezza dal punto di
vista dell'impegno finanziario da parte dell'Amministrazione
regionale.
Sulla progettazione in ambedue i casi vi sono dei progetti di
fattibilità avanzati che possono essere trasformati in progetti
esecutivi in tempi brevi. Soprattutto per la Valtournenche la
scelta d'accordo con le comunità locali, con la Comunità montana, è
quella di realizzare una grande rotonda. Il problema definitivo è
di difficilissima soluzione perché l'unica soluzione che
tecnicamente può essere realizzabile è quella di entrare in
galleria prima dell'imbocco dell'attuale statale e di costruire un
altro casello a Pontey. L'attraversamento del Paese di Châtillon a
valle o a monte, by-passando il Comune di Châtillon, è tecnicamente
e praticamente irrealizzabile allo stato delle cose.
Vi è poi l'altro problema; superata eventualmente la situazione
di ingorgo che per la verità si concentra in certe giornate
specifiche (sabato e domenica) al rientro, vi è poi il problema
dell'intasamento dell'autostrada, perché possiamo snellire il
traffico a monte, possiamo anche aumentare i caselli, ma più di
tanto anche l'arteria autostradale non porta quindi, il problema è
molto complesso. Ma per rimanere al quesito specifico le
motivazioni sono queste.
Presidente Capitolo 51490. Capitolo 33110. Capitolo 35020.
Capitolo 51310. Ha chiesto la parola il Consigliere Tibaldi.
Tibaldi (Ind) Realizzazione del parcheggio di servizio all'ex
Casa Sarteur, sempre in Comune di Châtillon: è previsto un impegno
finanziario complessivo di 7 miliardi e 774 milioni di cui un primo
esiguo impegno di 25 milioni per l'anno in corso e via via impegni
negli anni successivi a completarsi nel ?99 con il grosso del
finanziamento a 6 miliardi e 500 milioni. Anche qui abbiamo diverse
situazioni progettuali, abbiamo un progetto esecutivo che sembra
già essere completato, la valutazione di impatto ambientale già
avvenuta e poi situazioni autorizzatorie ancora da definire. Vorrei
avere qualche chiarimento in merito alla tipologia dell'intervento,
7 miliardi e 700 milioni per un parcheggio, per sapere in cosa
consiste e quale area riguarda, inoltre quando è previsto l'avvio
dei lavori visto che già esiste la progettazione esecutiva.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Penso che anche per quanto attiene la
documentazione amministrativa lo stato oggettivo attuale sia già
più avanzato, anche quello che riguarda le disponibilità e le
autorizzazioni.
Sull'impostazione dal punto di vista finanziario prevediamo che
per il ?97 si possa ottimisticamente avviare l'appalto quindi, era
importante avere comunque un impegno finanziario che dava la
possibilità entro il ?97 di avviare l'appalto.
Pensiamo che l'avvio concreto dei lavori sia nel ?98, questo
spiega anche perché la competenza finanziaria nel ?97 è minima.
Sulla tipologia dell'intervento nel dettaglio posso fornire
maggiori chiarimenti al Consigliere Tibaldi. Posso dire che questo
parcheggio è nel retro della Casa Sarteur, va a risolvere un
problema di viabilità di carattere generale, ma soprattutto è a
servizio della struttura socio-sanitaria che è stata realizzata
nella Casa Sarteur. Una struttura che, vista la vocazione del
Comune di Châtillon legata prevalentemente a tutta una serie di
servizi, comporterà un movimento notevole dal punto di vista di
presenze sia di auto che di persone, e che necessitava comunque di
andare ad incrementare il fabbisogno attuale dei parcheggi in
Comune di Châtillon.
La finalità importante di questo parcheggio è complementare alla
struttura e una parte di questo parcheggio invece è destinata al
soddisfacimento di bisogni sempre legati a problemi di aree del
Comune di Châtillon. L'obiettivo è quello di liberare sempre più
dal traffico il centro storico, soprattutto se non dal traffico
almeno dallo stazionamento permanente di auto. Tibaldi che conosce
meglio di me la situazione, sa il caos che si trova percorrendo o a
piedi o in macchina il centro storico di Châtillon, quindi
l'obiettivo è quello di attestare i parcheggi nel perimetro del
centro storico in posizione in questo caso molto centrale, dando la
possibilità di accedere a piedi a tutta una serie di servizi.
Presidente Capitolo 68070. Ha chiesto la parola il Consigliere
Parisi.
Parisi (RV) Per quanto si riferisce alla nuova teleferica di
Chamois, siccome vedo che ancora siamo al progetto preliminare,
volevo sapere se si ritiene che questo lavoro possa iniziare nel
?97, tenuto conto che forse non ci vogliono concessioni edilizie o
altre autorizzazioni. Da indagini che sono state fatte sembra che
il Paese di Chamois stia morendo, si riduce sempre più la
popolazione anche per problemi di altra natura.
Volevo sapere se si ritiene che questi lavori possano iniziare e
terminare nei tempi previsti, anche perché con l'attuale situazione
di collegamento si sono creati dei grossi problemi lo scorso
anno.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) La popolazione di Chamois è stazionaria, quindi
non c'è una diminuzione di popolazione...
Presidente ... non faremo delle deportazioni, però...
Riccarand (VA) Per quanto riguarda la teleferica, il progetto è
preliminare perché il lavoro viene affidato, stante la tipologia
dell'opera, attraverso un appalto concorso che dovrebbe andare in
Giunta lunedì prossimo, quindi i lavori verranno realizzati nei
tempi previsti. Credo che entro la metà dell'anno prossimo la
teleferica sarà completata ed entrerà in funzione.
Presidente Capitolo 68090. Ha chiesto la parola il Consigliere
Marguerettaz.
Marguerettaz (PpVA) Visto che sembra - almeno dalle informazioni
apparse sugli organi di informazione - che siamo ormai in fase
decisiva per quanto riguarda il collegamento tramviario Pila-Cogne,
vedo che abbiamo una progettazione esecutiva e un parere del VIA
già in regola, vedo gli stanziamenti complessivi di 10 miliardi che
mi lasciano dubbioso sull'entità che mi sembra piuttosto modesta
rispetto a quella che sarà a conclusione dei lavori, vedo gli
stanziamenti periodici anno per anno: 3 miliardi nel ?97, 5 nel
?98, 2 nel ?99, volevo solo sapere, rispetto a questa decisione di
stanziamenti nel diverso triennio, quali saranno le varie fasi.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Il finanziamento che qui è previsto sulla
Pila-Cogne riguarda le opere civili e l'impiantistica, non riguarda
evidentemente le spese relative ai mezzi di locomozione, alle
carrozze, ai locomotori eccetera, quindi questa è una parte delle
spese che con l'appalto del terzo lotto, con la prossima firma del
contratto per la fornitura delle carrozze da parte della società
Firema, vede imboccata la dirittura di arrivo anche se non sarà
breve e ci vorranno ancora un paio di anni, ma direi che ormai
l'opera si sta configurando nel suo assetto definitivo, sta
riprendendo l'operatività piena per concludersi nei tempi
programmati.
Presidente Capitolo 68150. Ha chiesto la parola il Consigliere
Lanièce.
Lanièce (GA) Lavori per il potenziamento impianti presso
l'aeroporto regionale: quale tipo di intervento si pensa di
realizzare nel ?97, visto che c'è un importo di 4 miliardi?
Presidente Ha chiesto la parola il Consigliere Marguerettaz.
Marguerettaz (PpVA) Pongo una domanda simile alla precedente,
cioè se l'Assessore può dirci nel triennio quali saranno i passi
che riguarderanno il potenziamento dell'aeroporto di
Saint-Christophe.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Per quanto riguarda l'aeroporto troverete anche
un altro capitolo, dove ci sono i fondi relativamente alla
sistemazione dell'hangar, mentre questi sono relativi alle altre
infrastrutture.
Le opere prioritarie rispetto all'aeroporto sono essenzialmente
due: una è la centrale di alimentazione dell'aeroporto, che è
fondamentale per tutte le funzioni che l'aeroporto deve svolgere,
l'altra è l'intervento sull'illuminazione della pista e sulla
radioassistenza quindi, sono questi gli interventi prioritari che
si intendono realizzare in via prioritaria in modo da garantire
un'operatività completa all'aeroporto.
Presidente Capitolo 54220. Capitolo 56300. Ha chiesto la parola
il Consigliere Squarzino Secondina.
Squarzino (VA) Mi collego anche al 54220 su cui stavo chiedendo
la parola perché stavo alzando la manina e il Presidente è passato
subito all'altro capitolo.
Il problema che pongo è almeno la terza o la quarta volta che lo
pongo in questa legislatura e cioè, è nostro interesse di avere un
piano regionale di edilizia scolastica. Ogni anno ci vediamo
arrivare una serie di interventi, ciascuno avrà una sua funzione,
non voglio negarlo; però credo che, in assenza di un piano
regionale di edilizia scolastica che l'Assessore aveva promesso fin
dal momento in cui posi questo problema tre anni fa, sia difficile
valutare le priorità degli interventi.
Chiedo rispetto a questo problema se sono stati fatti alcuni
passi avanti, se entro la fine della legislatura si arriverà
finalmente ad avere un piano dell'edilizia. Non vorrei che
arrivassimo ad avere tutti gli edifici scolastici già realizzati
senza avere predisposto il piano generale.
Presidente Ha chiesto la parola il Consigliere Marguerettaz.
Marguerettaz (PpVA) In merito al punto 280, ristrutturazione
fabbricato area ex Tercinod ad uso ludoteca, volevo chiedere
all'Assessore di cosa si tratta, se è la stessa area su cui non so
se è già stata terminata la struttura provvisoria per ospitare le
scuole materne, se è la stessa struttura o se invece è qualcosa di
nuovo.
Presidente Ha chiesto la parola l'Assessore alla pubblica
istruzione, Louvin.
Louvin (UV) Je n'ai pas oublié, Conseiller Squarzino, les
engagements que nous avons assumés quant au plan général pour les
bâtiments scolaires. Un groupe technique dirigé par Monsieur Borre
est actuellement au travail dans cette matière et je pense que le
Conseiller pourra nous donner bien tôt des informations à ce sujet
pour nous faire état des évaluations qui ont été faites avec les
services de l'Assessorat des travaux publics et les ordres
professionnels qui ont été également concernés.
Je tiens à rappeler en particulier que l'on est en train d'agir
sur deux niveaux, celui de l'établissement de ce plan général pour
vérifier les priorités et l'ordre des investissements à faire et
d'autre part le groupe est également en train de travailler sur les
standards des bâtiments scolaires de façon à les adapter à notre
réalité.
Or au sujet du travail qui est en train d'être réalisé, je pense
que bien tôt le Conseiller Borre pourrait présenter un court
rapport en Vème Commission pour nous faire état des résultats du
travail qui a été entamé.
Monsieur Marguerettaz demande à être renseigné sur le projet de
réalisation d'un bâtiment appelé ludothèque à Aoste. Il ne s'agit
pas de la surface exacte sur laquelle surgit actuellement l'école
maternelle, qui a déjà été terminée et pour laquelle
l'Administration municipale est en train d'octroyer le certificat
d'agibilité, mais d'une surface qui se trouve à proximité de
celle-là et plus précisément le bâtiment qui était jadis occupé par
la Surintendance aux biens culturels comme entrepôt et toute la
surface environnante qui s'élève autour de 10000 mètres carrés.
C'est le réaménagement de l'ensemble de cette surface à l'usage de
notre enfance, en particulier le petit immeuble qui surgit sur
cette surface qui pourra être affecté à cet emploi.
Presidente Capitolo 56360. Ha chiesto la parola il Consigliere
Squarzino Secondina.
Squarzino (VA) Per chiedere informazioni rispetto all'intervento
n. 286, cioè rispetto all'adeguamento degli impianti termici per la
conversione a gas naturale presso stabili scolastici. Mi sembra che
una delle linee di questa maggioranza fosse quella di intervenire
perché negli edifici pubblici si cominciasse a riconvertire il
sistema di riscaldamento dal gasolio al metano per tutti i motivi
che sappiamo bene.
È vero che lo stanziamento non è così alto, però mi chiedo come
mai abbiamo tutto zero, zero, no, no, no, può darsi che questa sia
una tabella stilata alcuni mesi fa ma, se c'erano dei dati più
aggiornati, forse sarebbe stato opportuno presentarli laddove era
possibile.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Il problema "zero, no, no, no" è perché
non è riferito ad un singolo intervento, sono più interventi alcuni
dei quali richiedono una progettazione minima o irrilevante, che
viene realizzata dagli stessi uffici; alcuni di questi interventi,
che hanno una progettazione un tantino più complessa, vengono
realizzati da una struttura di supporto che hanno i servizi per gli
interventi di manutenzione; per alcuni che hanno un intervento
ancora più complesso viene dato l'incarico di progettazione
globale. Essendo un pacchetto di interventi non può essere
specificato lo stato delle cose.
Sulla linea più generale la Giunta si è impegnata e stiamo
andando in quella direzione non solo per gli edifici scolastici, ma
anche per tutti gli altri immobili di proprietà
dell'Amministrazione regionale. C'è un programma dettagliato che
abbiamo già presentato anche in Giunta, l'Ufficio manutenzione
stabili sta portando avanti questo tipo di intervento.
Presidente Capitolo 60420. Ha chiesto la parola il Consigliere
Parisi.
Parisi (RV) La mia domanda non è riferita all'intervento che
riguarda l'abbattimento delle barriere architettoniche in
particolare dell'ospedale o degli ospedali, la mia domanda è di
carattere generale. Siccome su questo problema ci sono state
ultimamente delle polemiche da parte della categoria interessata,
volevo sapere a che punto è l'intervento su tutte le strutture
pubbliche in generale, se è andato avanti quel programma di
interventi e a che punto siamo di fronte a questa problematica che
coinvolge una parte di cittadini che purtroppo soffrono di questo
handicap. Volevo sapere se sono stati realizzati quei programmi che
erano stati previsti qualche tempo fa.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Cerco di interpretare il quesito del
Consigliere Parisi. In generale tutte le strutture sono dotate o ci
stiamo adeguando alla normativa o per interventi specifici, oppure
a seguito di interventi più generali che vanno anche in quella
direzione. Un problema che voleva sollevare il Consigliere Parisi è
quello del Beauregard...
Parisi (fuori microfono) ... no, no...
Lavoyer (ADP-PRI-Ind) ... ma lì purtroppo siamo incappati in un
fallimento di un...
Presidente Consigliere Parisi, può riformulare la domanda?
Grazie.
Parisi (RV) ... quello che è pubblico, quindi può essere
tribunale, possono essere le strutture degli enti locali, cioè
tutto quello che riguarda una situazione generale verso questo
problema. Volevo sapere in generale a che punto siamo.
Presidente Ha chiesto la parola l'Assessore alla sanità ed
assistenza sociale, Vicquéry.
Vicquéry (UV) Quando il Consigliere Parisi si riferisce a
problemi delle categorie interessate presumo che si riferisca a
quanto scritto sui giornali di questi giorni in riferimento
esclusivo agli impianti sportivi perché per tutto quanto riguarda
gli altri interventi con la legge regionale del ?95 si sono
recuperati 6 anni di ritardo e gli stanziamenti ammontano già a
circa 4 miliardi. Agli atti non abbiamo nessuna richiesta in
istruttoria, in arretrato, è stato tutto finanziato. Chiaramente si
tratta di provvedere ancora man mano che le richieste verranno
presentate sia dagli enti pubblici che dai privati. Per i privati
sono competenti i Comuni, per gli enti pubblici è competente la
Regione, ma il finanziamento è tutto regionale.
Sugli impianti sportivi l'Associazione portatori di handicap ha
fatto un'indagine specifica, interpellando tutti i Comuni. Mi
risulta che solo pochi Comuni hanno risposto, in effetti su quel
settore, trattandosi di interventi per lo più regionali, bisognerà
sicuramente intervenire. Per quanto riguarda la competenza
dell'Ufficio accessibilità dell'Assessorato della sanità, posso
dire che allo stato non abbiamo pratiche in istruttoria che non
siano state finanziate; ci sarà un successivo programma che verrà
portato all'attenzione della Giunta entro fine maggio.
Presidente Ha chiesto la parola per integrare la risposta
l'Assessore ai lavori pubblici, Lavoyer.
Lavoyer (ADP-PRI-Ind) Per quanto attiene il Beauregard, in
particolare l'intervento di abbattimento della costruzione
dell'ascensore, come il Consiglio sa, l'impresa è in fallimento,
adesso ci sono le condizioni per la rescissione del contratto e
potremo riappaltare con procedure molto celeri e usando la formula
dell'economia riavviare l'ultimazione dei lavori.
(... interruzione del Consigliere Squarzino, fuori
microfono...)
... il giorno non te lo so dire, l'appalto penso sarà a
giorni...
Presidente Capitolo 60480. Ha chiesto la parola il Consigliere
Lanièce.
Lanièce (GA) Al n. 301, ristrutturazione poliambulatori, Comune
interessato Donnas, abbiamo una base d'asta di 5,8 miliardi, un
importo complessivo di 7,5 miliardi ed un impegno nel triennio di 1
miliardo ciascun anno. Vorrei sapere quale tipo di intervento si
vuole fare in quest'anno.
Presidente Ha chiesto la parola il Consigliere Squarzino
Secondina.
Squarzino (VA) Aspetto la risposta alla domanda che avevo fatto
rispetto alle RSA.
Presidente Consigliere Squarzino, non siamo nel discorso
"soddisfatti o rimborsati", il metodo di lavoro che ci siamo dati è
uno, poi ci sono altri strumenti durante il rimanente corso della
legislatura.
Squarzino (VA) Le chiedo scusa, forse lei non ha
afferrato...
Presidente ... io non devo afferrare, sono lungi dall'afferrare;
come metodo di lavoro ci siamo dati un metodo molto semplice: lei
pone dei quesiti, gli Assessori rispondono. Non è che mi può venire
a dire su ogni capitolo che è soddisfatta.
Squarzino (VA) Le chiedo scusa, ma forse non ha afferrato il
senso del mio intervento. Nel mio primo intervento, che forse lei
non ha sentito precedentemente alla chiusura della discussione
generale, avevo posto questo problema e adesso ricordavo, come ho
ricordato precedentemente, che a questa mia domanda non è stata
data una risposta.
Presidente Le chiedo scusa, rammentiamo il suo intervento in
discussione generale e richiamiamo quell'intervento. Ha chiesto la
parola l'Assessore alla sanità ed assistenza sociale, Vicquéry.
Vicquéry (UV) Per quanto riguarda il Poliambulatorio di Donnas,
quest'importo è indicativo perché non abbiamo ancora il progetto
definitivo che però dovrebbe arrivare a giorni. C'è stata
un'evoluzione di pensiero in materia di salute mentale e come ben
sapete il capitolo specifico approvato dal Consiglio nel piano
socio-sanitario prevede l'ampliamento del Poliambulatorio di Donnas
per tutta una serie di ambulatori, principalmente tutto il servizio
di dialisi, tutto il servizio di emergenza che sarà potenziato
enormemente e tutta la parte relativa agli ambulatori
specialistici. Inoltre verrà istituito un centro di salute mentale
e un hospice per la bassa Valle per cui questo intervento sarà un
intervento notevole perché l'ampliamento è difficile per la
struttura stessa del Poliambulatorio, bisogna prevedere un corpo
aggiuntivo non indifferente. Ci siamo incontrati con i progettisti
proprio la settimana scorsa, siamo in fase di definizione del
tutto.
Per quanto riguarda l'RSA di Antey, il finanziamento del CIPE è
di 4.256 milioni e la delibera è dell'8 agosto 1996 con l'articolo
20, il resto verrà impegnato sul bilancio regionale però, vi prego
di prendere tutto il capitolo socio-sanitario con beneficio di
inventario perché su alcuni punti ci sono delle situazioni da
chiarire.
Presidente Capitolo 35020. Capitolo 46940. Ha chiesto la parola
il Consigliere Lanièce.
Lanièce (GA) Mi riferisco al codice n. 319, che riguarda le
infrastrutture Meridian; qui si prevede un importo complessivo di
9,4 miliardi, di cui 2,6 miliardi nel ?97. Volevo sapere quali
opere sono previste per un intervento di questa portata. Nel n. 320
c'è la ristrutturazione dello stabilimento Baltea Disk, anche qui
chiedo che tipo di ristrutturazione si vuole realizzare visto che
l'importo è di 3,75 miliardi ed è previsto solo per il ?97. Infine
al n. 321 è prevista la costruzione del nuovo deposito carburanti
UMA; visto che per ultimare il nuovo deposito si arriverà al ?99,
fino ad allora non ci saranno dei problemi per l'attuale
deposito?
Presidente Ha chiesto la parola il Consigliere Chiarello.
Chiarello (RC) Si parla di adeguamento dello stabilimento Eleys,
mi risulta che lo stabilimento è quasi in fase conclusiva, ci sono
500 milioni nel ?97 e non capisco la necessità, ma perché un
importo di 1 miliardo e 200 milioni per il ?98?
Presidente Ha chiesto la parola l'Assessore all'industria,
commercio ed artigianato, Mafrica.
Mafrica (GV-PDS-SV) In sede di discussione generale era stato
chiesto da Viérin come mai l'importo complessivo fosse di 24
miliardi. In questo capitolo vengono riportati gli interventi
direttamente fatti dall'Amministrazione regionale. Sono gli stessi
capitoli già presenti nel bilancio che avevamo discusso e oltre a
questi interventi ce ne sono altri, non eseguiti
dall'Amministrazione per realizzare stabilimenti industriali. Per
esempio la Nord Elettronica realizza un intervento sullo
stabilimento con un contributo che abbiamo previsto con una
convenzione; la Termoplay e la N.T.E. hanno avuto un diritto di
superficie sull'area di Pont-Saint-Martin e realizzeranno
l'intervento attraverso un leasing per costruire i capannoni; la
Tecnomec raddoppia il suo stabilimento, ma utilizza la legge 85,
che dà contributi alle imprese che realizzano in proprio lo
stabilimento quando l'intervento è superiore ad 1 miliardo e 200
milioni, a Chambave viene realizzato un intervento per la Tempera,
che è finanziato attraverso la legge 33 che con mutui finanzia fino
al 60 percento della spesa ammissibile; i consorzi artigiani
utilizzano la legge n. 9, cioè eseguono loro le opere e ottengono
poi un contributo; per ciò che riguarda i lavori dell'area Cogne
vengono effettuati da Vallée d'Aoste Structure e quindi non
compaiono in questo capitolo. Allora, questo capitolo comprende
solo gli interventi che esegue direttamente la Regione attraverso i
lavori pubblici.
C'erano poi tre domande specifiche. Per l'Eleys è già stato
realizzato in effetti un ampliamento dello stabilimento, questo è
un ulteriore intervento per realizzare una quota di uffici che non
era stato possibile realizzare prima perché non era stato approvato
definitivamente il PRG di Hône; dopo l'approvazione di tale piano,
che consente una superficie edificabile superiore, la società ha
richiesto di poter fare un ulteriore ampliamento.
Per ciò che riguarda la Baltea Disk, si prevede nel seminterrato
di realizzare per 3 miliardi una messa a punto dell'area ancora
disponibile per ampliare la produzione con nuove linee di
produzione; una parte che è stata già con l'intervento dell'anno
precedente messa a punto rispetto alla sicurezza per le
alluvioni.
Per le infrastrutture Meridian è errato forse il titolo; qui si
intende la sistemazione di area per l'area di Verrès. La Meridian
ha eseguito le opere per il capannone per conto suo attraverso un
leasing, quindi qui si tratta della sistemazione complessiva di
area per tutta l'intera area industriale.
Presidente Capitolo 51800. Capitolo 59220. Ha risposto
l'Assessore Mafrica, Consigliere Lanièce...
Vuole cortesemente riformulare la domanda, Consigliere Lanièce?
Ha chiesto la parola il Consigliere Lanièce.
Lanièce (GA) Costruzione nuovo deposito carburanti UMA: visto
che per ultimare il nuovo deposito si arriverà al 1999, fino ad
allora non ci saranno i problemi con l'attuale situazione
dell'attuale deposito?
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Si l'administration a décidé d'entreprendre la
réalisation d'un nouveau dépôt, c'est parce que là où le dépôt est
localisé actuellement il y a quelques problèmes. Ce sont des
problèmes dus principalement à la nécessité de réaménager l'aire où
il se trouve. Nous souhaitons que pendant l'année ?97 on puisse
donner cours aux travaux pour la réalisation d'un nouveau
dépôt.
Presidente Capitolo 59220. Ha chiesto la parola il Consigliere
Marguerettaz.
Marguerettaz (PpVA) Confesso di prendere spunto da questo
capitolo per porre una domanda inerente lo smaltimento dei rifiuti.
Qui parliamo di un impianto di incenerimento ad uso veterinario,
volevo seppure brevemente avere una risposta da parte
dell'Assessore Vicquéry, nel senso che avevamo iniziato questa
legislatura con una voce nel programma di questa maggioranza che
prevedeva la realizzazione di un inceneritore. Ad un certo punto
del cammino di questa maggioranza fu fatta una verifica o qualcosa
del genere e nel nuovo programma che fu presentato dalla stessa
maggioranza questa voce sparì.
Ciononostante l'Assessore ha detto a più riprese, a fronte di
interrogazioni o di interpellanze varie, come questo sia un
problema davvero molto grave per la nostra Regione e al tempo
stesso assai urgente. Guardando questo, che sarà il penultimo piano
dei lavori pubblici approvato da questa maggioranza, e non
riscontrando all'interno di questo nessun accenno alla soluzione
del problema, volevo chiedere all'Assessore come si è orientati per
dare una risposta a questa necessità.
Presidente Ha chiesto la parola l'Assessore alla sanità ed
assistenza sociale, Vicquéry.
Vicquéry (UV) Vorrei precisare che nel programma di questa
legislatura non esiste la voce incenerimento; esiste invece un
capitolo legato alla politica ambientale e alla politica della
raccolta dei rifiuti, politiche molto complesse che prevedono uno
studio dettagliato delle varie ipotesi che sono sul mercato e che
la tecnologia oggi offre.
È pur vero che in fase di bilancio preventivo del ?95 era stata
inserita questa voce che poi è stata modificata in
termodistruzione, non nel programma di maggioranza comunque, ma nel
bilancio preventivo del ?95 o del ?94.
Questo capitolo si riferisce esclusivamente al sistema di
incenerimento delle carcasse ad uso veterinario ed è stato inserito
perché originariamente si prevedeva che lo facessero direttamente
all'interno della struttura del canile; si voleva utilizzare
l'inceneritore dell'ex autoporto, a questo scopo era stato fatto
uno studio di massima della fattibilità tecnica, ma si è accertato
che il gioco non valeva la candela perché l'inceneritore
dell'autoporto aveva una tecnologia ormai superata e non era il
caso di spostarlo in sede di canile.
Così si sono presi i contatti con i concessionari dell'impianto
di Brissogne che hanno offerto loro un prodotto altamente
innovativo e sono disponibili a realizzarlo; l'impegno di spesa
corrisponde a quanto prevede questo progetto. Comunque sia, è un
intervento di minima che risolverebbe già fino da subito i problemi
delle carcasse che, come sapete, adesso vengono trasportate a
Torino grazie ad una convenzione che è stata siglata fra l'AREV e
una ditta autorizzata con il patrocinio, o meglio ancora, con la
supervisione dell'Amministrazione regionale. Questa però, è una
soluzione tampone, che non dà una risposta esaustiva ai problemi
degli allevatori soprattutto durante il periodo estivo, quando
manze, bovini vari, ovini, caprini, eccetera vengono a trovarsi in
situazioni di abbandono e vengono abbattuti. È una soluzione
comunque che dà una risposta sufficientemente interessante a questo
problema, ma non riguarda il problema dei rifiuti.
Presidente Capitolo 59270. Ha chiesto la parola il
Vicepresidente Viérin Marco.
Viérin M. (PpVA) Qui abbiamo degli stanziamenti per la discarica
di Brissogne, soprattutto per quanto riguarda il IV lotto e
l'impianto di irrigazione conseguente. Volevo chiedere
all'Assessore se è previsto anche un intervento per quanto riguarda
la puzza che la stessa area crea in certi periodi dell'anno.
L'Assessore già in altre occasioni ci aveva detto che si stava
provvedendo ad isolare il fenomeno con alcune tecniche ad oggi
note, quindi volevo sapere se in questi stanziamenti c'era anche la
previsione di affrontare quel problema.
Presidente Ha chiesto la parola il Consigliere Chiarello.
Chiarello (RC) Abbiamo discusso diverse volte di questa
discarica regionale, volevo capire dall'Assessore se si è veramente
alla costruzione, se cioè quest'anno si riesce ad utilizzare il
biogas. Qui c'è scritto: completamento di captazione, impianto ed
utilizzazione biogas entro il ?97, 2 miliardi di spesa, nel ?98 e
nel ?99 zero; vuol dire che si pensa entro l'anno di essere pronti
ad utilizzare il biogas.
Presidente Ha chiesto la parola l'Assessore alla sanità ed
assistenza sociale, Vicquéry.
Vicquéry (UV) Premesso che l'Assessore alla sanità è quello che
ha posto il problema del biogas, quest'intervento riguarda
l'ultimazione dei lavori di captazione del biogas, che sono
previsti entro l'anno. In seguito sarà effettuato anche l'impianto
di captazione dei rifiuti solidi urbani, ma anche questo non va
confuso con l'impianto generale e definitivo che dovrà essere
esaminato nel momento in cui si decide quale tipo di smaltimento
dei rifiuti solidi urbani va effettuato, con cogenerazione, perché
questo prevede il decreto Ronchi, e con utilizzo del biogas per
produzione di energia elettrica.
Non è sicuramente questo il progetto perché lì siamo ancora in
fase di studio come dicevo prima, questa è semplicemente captazione
del biogas che è anche compattazione, completamento di interventi
di captazione ed impianto di utilizzazione del biogas;
utilizzazione del biogas significa in questo caso la captazione con
la costruzione di una centralina adiacente allo svincolo
autostradale rispetto al quale abbiamo avuto un incontro alcune
settimane fa perché va sbloccata da parte dell'ANAS
l'autorizzazione in deroga alle distanze autostradali. Senza questa
centralina di captazione il metodo attuale è un metodo ancora
empirico, cioè c'è già una captazione del biogas, ma non è ancora
sufficiente. Con la centrale sicuramente il problema dei fumi e
degli odori migliorerà, ma nessuno di noi può dire che sparirà
definitivamente perché dipende dalla temperatura e da molti
fattori. Sicuramente quella centralina è tecnologicamente
avanzata...
(... interruzione del Consigliere Viérin Marco, fuori
microfono...)
... no, la produzione del biogas continua, una cosa è togliere
l'odore, un'altra cosa è captarlo per produrre energia elettrica;
quando si parla di impermeabilizzazione e di irrigazione ci si
riferisce al IV lotto della discarica, quando si parla di
utilizzazione del biogas si intende questa centralina di cui vi
parlavo.
Presidente Capitolo 59290. Ha chiesto la parola il
Vicepresidente Viérin Marco.
Viérin M. (PpVA) Una domanda è d'obbligo: da tempo si parla di
questa discarica di Pontey, i soldi impegnati sono tanti, perché
sono 14 miliardi di cui 4 direttamente sul ?97. Visto che si è
deciso ultimamente - cambiando così quella che era l'idea
originaria - di trasferire la discarica dell'ex Cogne in quella di
Pontey, di trasferire quindi il materiale, ma quel materiale
rimarrà in loco, volevo sapere se erano cambiate alcune intenzioni
sulla discarica di Pontey, o se rimaneva l'idea originaria anche
dopo aver preso questa decisione diversa sul discorso Cogne.
Presidente Ha chiesto la parola l'Assessore all'industria,
commercio ed artigianato, Mafrica.
Mafrica (GV-PDS-SV) Si vede che questa discarica è progetto 3B
esecutivo, VIA 3, quindi valutazione positiva di compatibilità
ambientale; c'è già la concessione edilizia, ci sono già le
autorizzazioni, si sta procedendo all'acquisizione dei terreni.
Dal punto di vista della necessità è necessaria sempre la
discarica di tipo 2B perché non si era mai pensato di trasferire le
scorie presenti sull'area Cogne dentro quella discarica; la
discarica è per la produzione di scorie attuale e futura in quanto
sarebbe stata insufficiente per contenere la quantità già presente
che è stata accumulata in decenni. In pratica sono 35mila
tonnellate all'anno di produzione di scorie, qui c'è una discarica
che può contenerne 500mila grosso modo, quindi un decennio di
produzione di scorie, mentre era già superiore la quantità che
verrà messa in sicurezza nell'area Cogne. Il progetto quindi, sta
proseguendo come previsto.
Presidente Capitolo 33110. Capitolo 35020. Capitolo 51800. Ha
chiesto la parola il Consigliere Marguerettaz.
Marguerettaz (PpVA) Volevo fare una domanda sulla realizzazione
del tempio crematorio presso il cimitero. Da quello che risulta da
ciò che dovremmo votare, siamo ancora nella fase di elaborazione
del progetto esecutivo e la spesa presunta è passata da 2,7
miliardi dello scorso anno ai 9 miliardi di quest'anno, quindi si è
più che triplicata. Volevo saperne le ragioni. Al tempo stesso vedo
che nel triennio vi è un impegno di circa il 50 percento della
somma presunta e quindi quanto tempo si stima necessario per
arrivare alla realizzazione dell'opera.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Questo è un intervento sul quale devo dare
atto al Consigliere Marguerettaz che l'Amministrazione regionale è
in ritardo, nel senso che questo effettivamente è un intervento che
si trascina da più anni. Finalmente dovremo avere sbloccata la
situazione.
Questi ritardi non sono tutti imputabili all'Amministrazione
regionale, per la verità. Il primo problema era la realizzazione di
un progetto legato al forno specifico che prevedeva l'utilizzazione
di materiali estremamente costosi. La linea dell'Amministrazione
regionale è stata quella di andare nella direzione di rivedere
questo progetto, utilizzando dei materiali che riducessero
notevolmente i costi di realizzazione, mantenendo inalterate quelle
che sono le finalità dell'intervento stesso.
Non sono in grado di entrare nel dettaglio della modificazione
degli importi preventivati, posso però dire che successivamente,
oltre alla problematica del forno specifico, d'intesa con il Comune
di Aosta c'è l'esigenza di realizzare tutta una struttura anche di
tipo viario accessoria al forno stesso. Vi è soprattutto l'esigenza
di costruire, in base alla nuova normativa, tutta una serie di
interventi relativi agli addetti; tenuto conto che gli addetti
possono essere maschi o femmine, bisogna costruire tutta una serie
di strutture di sterilizzazione perché chi fa questo lavoro deve
cambiarsi gli abiti, sterilizzare, vestirsi in un certo modo,
pertanto bisogna costruire questi reparti separati per i maschi e
le femmine.
Arriviamo al problema finanziario. Abbiamo fatto una riunione
martedì scorso con i progettisti responsabili del Comune di Aosta e
l'Assessorato, l'impegno è di arrivare entro il mese di maggio alla
definizione del progetto per poter appaltare la prima parte
dell'intervento. La linea, in accordo con il Comune, è quella di
realizzare il forno, quindi una concretizzazione del progetto
parallela con l'immediata realizzazione del forno che è la
struttura più importante, rinviando eventualmente ad una
programmazione, che prevediamo possa avere la prima incidenza dal
punto di vista economico nel ?98, gli altri servizi
collaterali.
Presidente Capitolo 56360. Capitolo 51360. Capitolo 51820. Ha
chiesto la parola il Consigliere Marguerettaz per dichiarazione di
voto.
Marguerettaz (PpVA) Non sapevo se nel dibattito poteva essere
inserita anche l'ultima pagina, che è quella del parere della
Commissione. Sarebbe interessante aprire un dibattito anche
sull'ultima pagina, ma lo evitiamo.
La dichiarazione di voto sarà molto breve. Personalmente, così
come faccio salva la buona fede dell'Assessore, spero di essere
ricambiato in tal senso; le perplessità che avevo e che ho più
volte enunciato nel corso dei vari interventi per la verità non
sono state tutte superate. Di fronte a dei problemi particolari
devo dare atto a chi ha risposto al sottoscritto - ma credo anche
ad altri - di aver risposto esaurientemente, ma di fronte alle
problematiche più generali che sono state presentate sinceramente
le giustificazioni portate dall'Assessore a mio avviso non sono
state sufficienti.
Il problema rimane quello con cui siamo partiti: se questo non è
il libro dei sogni si può votare. Noi alla fine del dibattito
rimaniamo con quest'idea con cui siamo partiti: a nostro avviso
questo è e rimarrà un libro dei sogni, lo verificheremo nel corso
di quest'anno in particolare, soprattutto per la mole di progetti
che sono stati inseriti come realizzabili perlomeno da un punto di
vista dell'inizio dei lavori stessi nel corso di quest'anno e che
noi siamo pronti a scommettere qui non lo saranno.
Perché siamo pronti a scommettere? Perché a fronte delle
numerose osservazioni che abbiamo fatto di fronte all'arretratezza
di tutta una serie di interventi previsti per quest'anno, per i
quali gli 8 mesi che abbiamo davanti non saranno sufficienti
affinché questi interventi possano iniziare, a fronte di questo
anche forti dell'esperienza perché credo che questa sia un po'
l'esperienza di tutti, l'Assessore dice che probabilmente ogni anno
mettiamo in cantiere tanti interventi e probabilmente è vero, io ne
ho visto partire uno di cui parlava il collega Collé e lui ne ha
visto partire uno in particolare a cui mi riferivo. Quest'anno ho
visto con piacere partire finalmente i lavori di allargamento della
strada regionale per Roisan, la cui fase progettuale è iniziata
dieci anni fa; lo stesso mi diceva il collega Collé si è verificato
per quanto riguarda una strada nel Comune di Saint-Oyen: iniziati
quest'anno i lavori, partita la progettazione dieci anni fa.
Questi non sono casi sporadici, purtroppo sappiamo che i tempi
della burocrazia sono eccessivamente lunghi; ecco perché non
possiamo fidarci di ciò che ci ha detto l'Assessore in relazione a
tutta una serie di progetti. L'Assessore a fronte di osservazioni
del genere: "Come è possibile che quest'iniziativa - della quale,
così come risulta dal testo che abbiamo davanti, abbiamo solo una
progettazione di massima - si inizi a realizzare nel ?97?", ci ha
risposto che i dati della progettazione non sono aggiornati, che
risalgono alla fine dell'anno scorso, quindi alcune progettazioni
per le quali in questo documento è prevista una progettazione di
massima, in realtà sono già esecutive.
Questo può essere vero per alcuni di questi interventi, ma non
sicuramente per la globalità, perché alcuni di questi interventi
nel ?97 riportano lo stesso stato di progettazione del piano del
?96, quindi non è possibile pensare che vi siano stati dei passi
avanti per tutti questi progetti, tanto da renderli tutti esecutivi
e tanto da non poterli inserire nel piano che abbiamo davanti.
Questi sono dei dubbi che ci portano ad astenerci su questo
piano dei lavori pubblici, dichiarando fin d'ora che saremo ben
felici se i fatti ci faranno ricredere.
Presidente Ha chiesto la parola il Consigliere Florio.
Florio (VA) Vorrei fare solo una breve considerazione al termine
della discussione che c'è stata, discussione che è stata lunga, per
certi versi minuziosa, ma anche - scusate colleghi - inutile
sostanzialmente. Discutere del piano lavori in questa fase è come
voler fare le pulci ad un materasso immenso nel quale è impossibile
non trovarne, ma nel quale potrebbero anche esserne contenute
tantissime, non se ne viene a capo.
Ad obiezioni continue l'Assessore, diciamo il responsabile
politico ha buon gioco a rispondere ricco di dati e di notizie,
così come i consiglieri hanno buon gioco a contrapporre obiezioni,
rilievi e quant'altro. Il risultato è sterile, almeno questa è
l'impressione che ne ho ricavato.
Invece la considerazione da farsi a mio avviso è un'altra, cioè
questo piano lavori non corrisponde ai dettami della legge
regionale n. 12/96 sui lavori pubblici e non risponde perché la
formulazione di questo piano dei lavori non ha seguito quanto
previsto al capo II di quella legge. Ricorderanno i Consiglieri
membri della III Commissione la lunga discussione che ci fu in
quella sede, quando si modificò completamente il capo II, tentando
di dare all'individuazione delle opere pubbliche un significato
programmatorio che avrebbe dovuto partire dall'individuazione dei
bisogni. Tutto questo non avrebbe dovuto essere fatto secondo lo
spirito di questa legge e una volta tanto mi sento in grado di dire
quale fosse la ratio di quella legge, almeno in quel capo, e cioè
l'individuazione di quei bisogni avrebbe dovuto scaturire da
un'analisi complessiva e non invece frutto di un lavoro all'interno
degli uffici, così come temevamo.
Ancora una volta oggi ci troviamo a votare un documento che
sicuramente corrisponde a parte dei bisogni perché non possiamo
credere che si tratti di un documento campato in aria, per la cui
redazione gli uffici e l'Assessore non abbiano tenuto conto dei
bisogni, ma si tratta di un documento che è il risultato di un
lavoro non di individuazione politica dei bisogni della
collettività valdostana, ma ancora una volta di un lavoro di
individuazione tecnico-finanziaria da parte degli uffici, cosa che
con quel capo II della legge questo Consiglio avrebbe voluto
cancellare.
Presidente Ha chiesto la parola il Consigliere Tibaldi.
Tibaldi (Ind) Innanzitutto un'osservazione di tipo metodologico.
Come è stato rilevato anche da altri colleghi che mi hanno
preceduto sia in sede di discussione generale sia in sede di
interventi specifici, c'è da rilevare la tempistica esigua che è
stata data a disposizione di questo Consiglio per analizzare in
maniera più compiuta tutta questa documentazione, che abbiamo
rilevato qui oggi non essere stata formulata in maniera un granché
intelligibile. Una documentazione che, possiamo dire anche sulla
base di alcune rilevazioni specifiche, è incongruente con quanto
era stato predisposto lo scorso anno cioè non dà, nell'ambito di
uno sguardo sommario, la possibilità di comprendere l'aggiornamento
dei lavori che ci sono stati dal ?95 al ?96 e quelle che saranno le
previsioni del ?97. Non si ha questa possibilità di leggere in
maniera immediata e semplice qual è stato il miglioramento che
l'Assessore dice esserci stato a livello di lavori, di
cantierabilità e così via.
La stessa osservazione mi pare si possa rilevare anche dalla
lettera che il CREL ha fatto pervenire a tutti i consiglieri. A
parte che non è un parere del CREL, ma è un parere della Presidenza
del CREL, quindi del Presidente Guido Dondeynaz, al quale
ovviamente sarà stato comunicato il piano all'ultimo minuto perché
dice che i tempi a disposizione non consentono di formulare un
giudizio di merito. Io penso che questo sia un grosso aspetto
riduttivo e limitativo dell'apporto che dovrebbe dare quella
Consulta regionale dell'economia e del lavoro a quest'organismo
assembleare. Così non è stato e questa mia critica sulla
metodologia, critica che è stata anticipata da altri colleghi,
viene fatta anche da un organismo extra-istituzionale che dovrebbe
avere avuto una funzione decisamente diversa, almeno secondo quelle
che erano state le vostre impostazioni politiche.
Per quanto riguarda la sostanza, senza tornare nel merito di
certe osservazioni che sono già state fatte e che puntualmente
ritengo si debbano sottoscrivere, la cifra di 500 miliardi
dislocata su tre esercizi finanziari è senz'altro una cifra
allettante, lo è soprattutto per gli organi di informazione che per
il secondo anno consecutivo hanno la possibilità di poter
amplificare questo potenziale impegno del Governo regionale in
materia di lavori pubblici.
Sono convinto che sia molto meno allettante per gli operatori
del settore edile locale perché sappiamo bene che - e non è una
dichiarazione gratuita, ma penso che sia suffragata dai fatti non
solo per quanto riguarda la mia indagine, ma anche per quanto
riguarda gli altri colleghi - gli operatori del settore, in
particolare gli artigiani edili, sono profondamente scontenti di
come il sistema edilizio, impostato secondo questi nuovi criteri,
sta funzionando in Valle d'Aosta.
Sappiamo che per ogni concorso c'è una molteplicità di
concorrenti (80-100 ditte) che in buona parte vengono da fuori,
sono un liberista convinto e sono certo che la concorrenza debba
essere l'anima del mercato, però dobbiamo prendere atto che la
nuova impostazione legislativo-amministrativa che è stata data
dallo scorso anno in particolare con la legge sui lavori pubblici,
più che una concorrenza sta creando una vera e propria soccombenza
dell'imprenditoria locale nei confronti degli omologhi di altre
Regioni.
Faccio l'esempio del cimitero di Saint-Oyen che viene realizzato
da una ditta di Salerno, ma potrei fare l'esempio dell'asfaltatura
delle strade, del rifacimento del manto stradale dove in linea di
massima si sapeva che c'erano delle possibilità maggiori per
artigiani e per piccole imprese locali di poter acquisire appalti e
di realizzare lavori in loco, invece queste piccole imprese locali
stanno passando un momento di difficoltà proprio perché questo
monumento legislativo e burocratico impedisce loro l'accesso. Sarà
anche l'anima del mercato, ma in questo caso penso che non si possa
parlare di concorrenza. Bisogna analizzare in maniera più attenta
questa fenomenologia e bisogna implementare tutti gli strumenti di
coordinamento e di consultazione, gli osservatori previsti dalla
legge sugli appalti, per fare fronte a questo disagio.
A fronte di tutto questo 500 miliardi di opere che vengono
lanciate nel mercato quale ricaduta potranno avere
sull'imprenditoria locale? Sulla base di calcoli approssimativi che
si possono fare ben pochi, proprio perché con la logica del
subappalto non si può sviluppare l'imprenditoria locale anche nel
settore edilizio quindi, questo è un grosso limite, pertanto invito
il Governo regionale, sulla base degli organismi che sono stati
previsti in quella legge, a fare un'analisi più approfondita.
Un altro vizio che mi pare di rilevare in questo piano triennale
è la limitatezza di quanto viene previsto sulla base di
dichiarazioni fatte dall'Assessore sia in sede di presentazione
quando c'è stato l'incontro con i giornalisti, sia ribadite qui in
aula perché destinare 500 miliardi per l'abbellimento e il
mantenimento dell'esistente è anche questo fortemente riduttivo da
un punto di vista politico. Qualcosa di più si potrebbe prevedere
con tutti questi soldi.
In realtà abbiamo visto che c'è una prosecuzione affannosa di
progetti che sono stati già previsti in passato che avanzano in
maniera lenta e faticosa e di lavori che si ripropongono in più
esercizi finanziari e quindi per più anni. Ritengo che questo sia
un altro grosso limite di previsione politica da parte
dell'Assessore, della Giunta, degli organi competenti
all'amministrazione.
Limiti che probabilmente derivano da quella farraginosità, da
quella difficoltà di applicazione della legge n. 12/96 che avrebbe
dovuto essere di riforma del settore dei lavori pubblici, ma che
invece più che riformare e rilanciare il settore, lo ha ingessato
in maniera preoccupante. Faccio riferimento in particolare a due
articoli, il 30 e il 40, che sono rimasti disapplicati, dove si fa
riferimento ai capitolati generali e speciali per l'esecuzione di
appalti di lavori pubblici per i quali entro 30 giorni dall'entrata
in vigore della legge n. 12, cioè entro l'estate ?96, doveva essere
varato il capitolato generale per i lavori pubblici di competenza
della Regione che avrebbe dovuto costituire il punto di riferimento
per la predisposizione dei capitolati speciali.
Questo non è stato fatto e ciò ha condizionato quella che è
stata la predisposizione del piano. Lo stesso per la struttura
centrale di coordinamento, di cui all'articolo 40, creata dalla
Giunta regionale; sono diversi mesi che gli esperti stanno
lavorando, però non mi pare che gli obiettivi che erano previsti
nello stesso articolo 40, che dovrebbero tendere soprattutto alla
creazione di un albo regionale di quella che è l'imprenditorialità
locale, abbiano dato gli esiti sperati.
Concludo dicendo che dissento profondamente da quanto detto dal
Consigliere Perron, il quale diceva che la Valle d'Aosta può
insegnare all'Italia per quanto concerne l'impostazione del sistema
dei lavori pubblici, sia per quanto riguarda gli appalti sia per
quanto riguarda l'esecuzione e l'osservazione del rapporto fra ente
pubblico ed enti locali. Penso che purtroppo la potestà legislativa
primaria di cui gode la nostra Regione in materia non sia stata
utilizzata nella maniera più opportuna. Ripeto non lo dico
gratuitamente, ma sulla base di osservazioni che mi sono state
riportate da operatori del settore.
Non c'è purtroppo alcuna spinta al rilancio del settore, anzi ci
sono dei fenomeni di preoccupante ingessamento che dovrebbero
essere analizzati con più cautela e più interesse dagli organismi
previsti dalla legge e naturalmente dallo stesso Assessorato.
Dichiaro la mia astensione.
Presidente Ha chiesto la parola il Consigliere Parisi per
dichiarazione di voto, ne ha facoltà.
Parisi (RV) Sarò brevissimo Presidente grazie. Noi comunque, con
tutte le osservazioni o le critiche che si possono fare a questo
documento, riteniamo che sia un documento importante. Sarebbe
un'iattura se questo documento non fosse arrivato oggi in Consiglio
o comunque se fosse stato rinviato anche perché non so se la
situazione è quella che ha illustrato il Consigliere Tibaldi,
comunque sia sono sempre delle opere pubbliche che partiranno anche
se non totalmente e comunque una percentuale sarà appannaggio
dell'imprenditoria locale anche in questo campo credo che la legge
12 doveva essere lo strumento che doveva dare...
Credo che forse in futuro darà la possibilità alle nostre
imprese di essere più qualificate e più competitive e quindi di
riuscire poi ad aggiudicarsi gli appalti perché non credo che ci
sia una norma che in qualche modo possa escludere la partecipazione
di ditte che sono di fuori Valle. Credo che l'unico strumento che
possa consentire alle nostre imprese di aggiudicarsi gli appalti
sia quello di qualificarsi. Io ritengo che la legge 12 vada in quel
senso, mi auguro che l'iter per la sua applicazione totale venga
ultimato nelle sue varie fasi e che si possa dare questa
possibilità alle nostre imprese.
In Commissione ci siamo sforzati di capire il significato anche
politico di questo documento, e credo comunque che delle critiche
se si possono fare, lo accennava anche il Consigliere Florio, è al
criterio con cui viene fatto questo piano triennale. Le Commissioni
e il Consiglio -ed è forse per questo che siamo stati così
cavillosi nel fare le domande - dovevano essere invece coinvolti
nella fase di predisposizione del piano, nella fase successiva
evidentemente non si ha che il compito di ratificare un atto che è
già avvenuto a monte. Data l'importanza di questo documento
esprimiamo il nostro voto favorevole.
Presidente Pongo in votazione il punto 23a all'ordine del
giorno:
Presenti: 29
Votanti e favorevoli: 23
Astenuti: 6 (Chiarello, Collé, Lanièce, Marguerettaz, Tibaldi e
Viérin Marco)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK