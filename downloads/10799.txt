Consiglio Regionale della Valle d'Aosta - Oggetto del Consiglio n. 1792 del 10 gennaio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1792 del 10 gennaio 1991 - Resoconto
OGGETTO N. 1792/IX - Indizione di una gara
d’appalto per l’aggiudicazione
dell’affidamento della gestione della Casa da Gioco
di Saint-Vincent. (
Ritiro di mozione)
Presidente: Il Consigliere Riccarand ha chiesto la parola per
illustrare la mozione iscritta al punto 47
dell’ordine del giorno; ne ha facoltà.
MOZIONE
Premesso che il 31 dicembre 1991 scade
l’affidamento alla SISER s.p.a. della gestione dei
giochi americani presso la Casa da Gioco di Saint-Vincent e che il
7 febbraio 1992 scade la Convenzione fra la Regione Valle
d’Aosta e la SITAV s.p.a. per la gestione
complessiva della Casa da Gioco;
ricordato che dal 17 maggio 1946, data della prima concessione
alla SITAV della gestione della Casa da Gioco "in deroga alla
normale procedura di bando d’appalto", si è sempre
provveduto a rinnovi e proroghe della concessione a trattativa
privata ed in deroga alle procedure previste per le gare di
appalto;
rilevato che dopo 44 anni di "deroghe" alle norme occorre
procedere ad una regolare gara per l’aggiu-dicazione
della gestione della Casa da Gioco;
ritenendo necessario far precedere tale gara da una selezione
delle società da ammettere alla gara stessa in modo che siano
garantiti requisiti di serietà, di solidità finanziaria, di
capacità imprenditoriale e che sia accertata
l’assenza di infiltrazioni mafiose;
Il Consiglio regionale della Valle d’Aosta
delibera
di impegnare la Giunta regionale a:
1) predisporre, entro 30 giorni, e portare
all’esame della competente Commissione consiliare
e, successivamente, alla votazione del Consiglio, un Pubblico
Avviso per una selezione delle società da ammettere alla gara per
l’affidamento della gestione della Casa da Gioco di
Saint-Vincent;
2) predisposrre, entro 90 giorni, e portare
all’esame della Commissione e, successivamente alla
votazione del Consiglio uno Schema di Convenzione che costituisca
la base della gara per l’aggiudicazione
dell’affidamento della gestione della casa da Gioco
di Saint-Vincent.
Riccarand (VA):
La mozione in oggetto affronta il
problema della scadenza, ormai prossima, delle convenzioni che
regolano la gestione della Casa da Gioco di Saint-Vincent. Il 31
dicembre 1991 scade l’affidamento alla SISER della
gestione dei giochi americani presso la Casa da Gioco ed il 7
febbraio 1992 scade la convenzione tra la Regione Valle
d’Aosta e la SITAV per la gestione complessiva della
Casa da Gioco. Ci troviamo quindi di fronte ad un arco di tempo di
un anno, che non è molto ampio se si vogliono prendere delle
decisioni significative ed innovative rispetto alla gestione della
Casa da Gioco.
Nella mozione viene ricordato che dal 17 maggio 1946, cioè da
quando è entrato in funzione in Casinò di Saint-Vincent, la
concessione della gestione della Casa da Gioco è sempre avvenuta,
attraverso deroghe alle normali procedure delle gare di appalto,
con la procedura della trattativa privata, cui si è ricorsi anche
nei rinnovi anticipati delle concessioni.
Noi riteniamo che questa prassi non debba più essere confermata
e debba essere radicalmente modificata. Tutti i problemi emersi
negli ultimi dodici anni della convenzione, con tutti gli
strascichi giudiziari che hanno accompagnato e che già hanno
modificato i contratti che stavano alla base dei contratti fra la
Regione e le società che gestiscono la Casa da Gioco, il fatto che
oggi ci troviamo di fronte a due società apparentemente diverse e
comunque a due società per azioni che gestiscono settori diversi
della Casa da Gioco, sono tutti elementi che ci portano a dire che
bisogna finalmente riuscire a cambiare strada e quindi ad arrivare
ad una procedura trasparente rispetto
all’asse-gnazione della gestione della Casa da Gioco
di Saint-Vincent.
Per evitare però di ricadere nella solita trattativa privata,
bisogna partire fin da adesso, altrimenti i tempi diventeranno
talmente stretti che avverrà un elemento di forte giustificazione
l’assenza di tempi adatti per andare a fare una
gara, per cui bisognerà mettersi comunque d’accordo
con la SITAV e con la SISER, che sono poi sostanzialmente la stessa
cosa, per rinnovare in qualche modo la convenzione.
Noi crediamo che questo debba essere evitato, ma pensiamo anche
che, prima di arrivare ad una gara vera e propria, si debba fare
tutta un’istruttoria che comprende anche una sorta
di preselezione delle società da ammettere a questa gara per
l’affidamento della Casa da Gioco.
C’è quindi da fare un lavoro di preselezione,
attraverso un avviso pubblico, in modo che possano essere
presentate delle offerte, possano essere presentate delle proposte
di partecipazione alla gara, in modo da poter fare una selezione
che ci garantisca la partecipazione di società affidabili sotto gli
aspetti patrimoniale, delle capacità di gestione,
dell’assenza di infiltrazioni mafiose e che diano
sufficienti garanzie, in modo che fra queste società si possa poi
svolgere una vera e propria gara d’appalto sulla
base di un capitolato e di proposte che devono essere predisposte
dall’Amministrazione regionale.
Tutto questo richiede dei tempi di elaborazione e di decisione
da parte del Consiglio e dei tempi che riguardano le società che
saranno invitate alla gara, per cui è necessario che si scelga fin
d’ora un orientamento o una strada.
Noi abbiamo ritenuto opportuno presentare questa mozione per far
in modo che fin d’ora il Consiglio possa scegliere
una strada e la Giunta possa predisporre gli atti necessari per
arrivare ad una corretta e trasparente azione per il rinnovo delle
convenzioni per la gestione del Casinò di Saint-Vincent.
Presidente:
Ha chiesto la parola il Presidente della
Giunta, Bondaz; ne ha facoltà.
Bondaz (DC):
Ho letto con molta attenzione e simpatia la
mozione del Consigliere Riccarand, al quale bisogna dare atto di
essere solitamente sempre molto attento alle cose che succedono
nell’Amministrazione regionale, ma che a volte
dimentica qualcosa. Ovviamente non gliene faccio una colpa, perché
una dimenticanza può capitare a tutti.
Se leggo bene, egli ha presentato questa mozione il 27 dicembre
1990. Poiché nel testo della mozione non vi era alcun riferimento e
proprio perché conosco la sensibilità del consigliere Riccarand
sull’argomento in oggetto, mi sarei aspettato che
almeno nella relazione citasse quanto la Giunta regionale aveva già
fatto sin dal 7 dicembre. Così non è stato e ciò mi sospinge a
ritenere che questa mozione sia arrivata un po’ in
ritardo, perché la Giunta regionale aveva previsto e deliberato, se
vogliamo usare le parole del Consigliere Riccarand, proprio
nell’ottica della sua mozione, anche se, come
sicuramente i Consiglieri avranno visto, il deliberato della
mozione racchiude difficoltà, non dico interpretative, ma di
impostazione, che non credo possano essere definite in poche
parole.
Il problema del Casinò di Saint-Vincent non è semplice come può
esserlo qualunque altro argomento, seppure importante, per il quale
sia possibile dire: "Entro trenta giorni facciamo questo, entro
sessanta giorni facciamo quell’altro ed entro due o
tre mesi si fa qualcosa d’altro ancora...". Le
questioni relative ad una eventuale gara d’appalto o
ad un avviso pubblico, come dice il Consigliere Riccarand, vanno
ponderati ed esaminati attentamente, proprio perché non sono
semplici come possono sembrare.
Forse è facile scrivere: "Avviso pubblico"; ma sicuramente è più
difficile dire che cosa si deve scrivere nell’avviso
pubblico, anche perché non vorremmo ritrovarci ad esaminare
centinaia di società più o meno fittizie o valide, con
un’evidente grossa perdita di tempo, per stabilire
se abbiano o meno i requisiti di trasparenza, imprenditorialità,
solidità finanziaria e serietà cui allude il Consigliere
Riccarand.
Visto che le due concessioni scadono rispettivamente il 31
dicembre ed il 28 febbraio del prossimo anno, la Giunta, proprio
per esaminare in tempi rapidi il problema, ha ritenuto opportuno
commissionare un apposito studio - ecco che cosa si è dimenticato
di dire il Consigliere Riccarand, che forse non
l’aveva letto, ma adesso io glielo leggo, così se lo
ricorderà meglio - ad una società altamente qualificata sul piano
nazionale e forse anche internazionale, la quale, nel pieno
rispetto delle diverse competenze della Giunta, della maggioranza,
della minoranza e delle varie forze politiche, ci dovrà fornire un
quadro preciso di ciò che rappresenta oggi la Casa da Gioco.
Alcune forze politiche sono già state interpellate in merito e
probabilmente lo saranno anche altre, proprio allo scopo di
determinare un preciso quadro di riferimento, sulla base del quale
poter decidere e provvedere al da farsi, onde evitare pericoli,
preoccupazioni, infiltrazioni, mancanza di serietà e di solidità
finanziarie.
Con questo studio anticipato, che ci verrà consegnato
improrogabilmente entro il 10 febbraio, avremo un primo valido
punto di riferimento, che ci permetterà di determinare rapidamente
le esigenze dell’Amministrazione per la futura
gestione della Casa da Gioco. Se dovessimo partire allo scoperto,
mi sembrerebbe di trovarmi nelle condizioni di chi dice: "Vai
avanti tu, perché mi viene da ridere". Evidentemente bisogna
disporre di dati precisi e specifici, bisogna sapere con esattezza
che cosa sta succedendo al Casinò e come è stato gestito, insomma
bisogna disporre di uno studio che nessuna Giunta precedente ha mai
fatto.
Tale studio lo ascrivo a merito di questa maggioranza. Forse non
sarà gradito da tutti, per cui non so se sarà gradito al
Consigliere Riccarand, ma sicuramente ci consentirà di avere quei
dati precisi che, almeno a mio giudizio ed a mia conoscenza,
mancavano e che ci permetteranno di orientarci con tranquillità
verso un’ipotesi di lavoro che verrà decisa e
stabilita, secondo le rispettive competenze, dalla Giunta e dal
Consiglio.
Mi permetto ora di leggere al Consigliere Riccarand qual è la
natura di quell’incarico, perché bisogna partire da
qualcosa di preciso. Non so se il Consigliere Riccarand
l’ha letto, visto che è un po’ lungo
e vorrei evitare di far perdere del tempo al Consiglio, ma se non
l’ha letto glielo rileggo, limitandomi però solo
all’ultimo punto che dice:
"Valutazione
dell’attuale struttura economica dei contratti e
indicazioni per le modalità di affidamento della concessione per il
prossimo periodo".
Ciò deve essere interpretato, perché, se il Consigliere
Riccarand ed i Signori Consiglieri hanno fatto attenzione a questo
tipo di riscontro, devono convenire che non sono molte le ipotesi
di lavoro che ci si pongono davanti: o ci mettiamo di fronte alla
trattativa privata, cosa che è sempre stata fatta in occasione dei
vari rinnovi delle convenzioni, o ci mettiamo di fronte ad una
licitazione privata, oppure, come dice il Consigliere Riccarand,
facciamo un avviso pubblico.
Io non respingo a priori quest’ultima ipotesi di
lavoro, che potrebbe anche rivelarsi efficace, ma non la posso
accettare oggi, visto e considerato che la Giunta non
l’ha ancora valutata, perché è in attesa di
conoscere i risultati della consulenza commissionata allo studio
"Bain & Cuneo", che ci dovrà fornire chiare definizioni e
spiegazioni su certi aspetti del problema. E’ ovvio
che poi, sulla base di questo studio, la Giunta o il Consiglio
dovranno fare qualcosa, anche perché - ed in questo ha ragione il
Consigliere Riccarand - i tempi sono piuttosto ristretti.
Questo studio ci dovrà essere consegnato entro il 10 di febbraio
e proprio ieri il titolare dello studio professionale mi ha fatto
sapere che la relazione è in fase avanzata e che ora vorrebbe
contattare le varie forze politiche - cosa che sta appunto facendo
- per disporre di un giudizio più definito sulle varie istanze
relative alle diverse valenze politiche che oggi sono presenti nel
Consiglio regionale.
Ribadendo quindi con tutta serenità che siamo perfettamente
d’accordo che si operi nella più completa ed
assoluta trasparenza, perché la Regione è già stata piuttosto
danneggiata, specie sotto certi profili, dai vari episodi che si
sono purtroppo verificati, e precisando che certe scelte sono state
fatte proprio per non commettere ulteriori errori, anche perché
nessuno di noi ha la scienza infusa, credo che non ci sia nessuna
difficoltà ad ammettere che dobbiamo cercare validi supporti.
Spero di essere stato chiaro, ma se ho dimenticato qualcosa sarà
mia cura migliorare o rettificare quanto ho detto. Tuttavia,
partendo da questa base e dal presupposto
dell’assoluta volontà di questa maggioranza e di
questa Giunta di pervenire ad una definizione della questione nel
modo più trasparente possibile e valutato il fatto che, come
giustamente è stato scritto dal Consigliere Riccarand, per 44 anni
si è sempre provveduto al rinnovo o alla proroga della concessione
a trattativa privata ed in deroga alle normali procedure dei bandi
di appalto, sicuramente esamineremo e valuteremo quello studio, che
ci indicherà chiari punti di riferimento in una situazione
particolarmente complessa. L’appalto di una Casa da
Gioco, infatti, non è per nulla assimilabile
all’appalto di una casa o di un lotto autostradale,
ma è ben più complesso, perché comporta scelte che vanno al di là
del semplice ribasso che si verifica in una normale gara di appalto
per la costruzione di una casa.
Per tutte queste ragioni chiediamo al Consigliere Riccarand di
ritirare la sua mozione. Come Giunta, noi ci impegniamo a far sì
che non appena avremo quello studio, che dovrebbe arrivare entro il
10 febbraio, lo faremo esaminare anche dai Gruppi consiliari - non
c’è nulla da nascondere in questa materia, nella
quale anzi meno si nasconde meglio è - e porteremo quindi
all’attenzione del Consiglio nei tempi tecnici
consentiti, cioè nella prima o seconda adunanza di marzo, una
proposta operativa che ci permetta di definire nel modo più limpido
e trasparente possibile una materia tanto delicata e difficile.
Presidente:
Ha chiesto la parola il Consigliere
Riccarand; ne ha facoltà.
Riccarand (VA):
Non ho difficoltà a rinviare o a ritirare
questa mozione, però vorrei osservare che le scelte politiche che
competono al Consiglio regionale sono ben diverse dal supporto
tecnico che ci può essere dato da una società di consulenza.
Io ero a conoscenza della consulenza e ritengo che ci possa
fornire degli elementi utili, però non è sicuramente quella società
di consulenza a poterci indicare la strada da seguire, perché si
tratta di una scelta politica.
Nella mozione, infatti, non indico i criteri in base ai quali
noi dobbiamo definire l’ammissione o la selezione
delle varie società, perché questo è un aspetto tecnico legato ad
un certo approfondimento e ad una particolare valutazione, mentre
la mia proposta tende solo ad impegnare la Giunta ad elaborare una
proposta che dovrà essere esaminata dal Consiglio.
Il mio suggerimento non è quindi in contrasto con
l’incarico alla società di consulenza, ma mira ad
indicare uno sbocco operativo. Del resto credo che anche questi
consulenti, che fra l’altro io ho già incontrato e
credo che lo stesso abbiano fatto o stiano facendo tutti gli altri
gruppi, abbiano bisogno di capire bene gli orientamenti politici di
fondo, altrimenti non so proprio come riescano a capire dove andare
a parare. Un conto, infatti, è orientarsi verso una trattativa
privata, altro conto, invece, è orientarsi verso una gara
d’appalto o verso un particolare tipo di gara
d’appalto.
Ora, se non ci sono le condizioni o se il Consiglio non ritiene
matura una scelta politica di questo tipo, rinviamo pure la mozione
ed io ne prendo atto; non possiamo però nascondere la necessità
delle scelte dietro l’aspetto tecnico. Quando lo
studio sarà consegnato, ognuno di noi dovrà comunque assumersi la
responsabilità di certe scelte politiche.
Quello studio potrà dire qualunque cosa, ma anticipo fin
d’ora, affinché sia ben chiaro a tutti, che la
posizione da noi già dichiarata ed inserita nei nostri programmi
elettorali e sulla quale saremo coerenti fino in fondo, è che non
accetteremo mai una trattativa privata. Quella società di
consulenza potrà venirci a dire tutto quello che riterrà opportuno:
che bisogna assolutamente ricorrere alla trattativa privata, che
bisogna fare lo scambio per rompere
l’accerchiamento...., ma noi diremo sempre: "No, noi
non ci stiamo".
Credo che questa scelta politica, come tante altre scelte
politiche ugualmente importanti, non possa dipendere da quello che
ci dirà o meno quella società di consulenza. Se per esempio ci
verrà detto: "Bisogna ampliare il Casinò", noi risponderemo: "No",
per tutta una serie di ragioni di fondo che abbiamo già espresso
più volte e per il motivo per cui già un anno fa abbiamo detto di
no a quel progetto sotterraneo di ampliamento che adesso viene
riproposto.
Credo che alcune scelte di fondo debbano essere separate dal
discorso tecnico, che anzi potrebbe essere aiutato da un eventuale
orientamento del Consiglio assunto all’unanimità o a
maggioranza, meglio ancora se a grande maggioranza, rispetto a
determinate scelte.
Per concludere, ribadisco che non ho nessuna difficoltà a
ritirare la mozione, sottolineando però che i tempi sono ristretti,
perché, specie se non si vorrà ripercorrere la strada della
trattativa privata, si dovranno affrontare sia una fase di
elaborazione e comunque di selezione, sia una fase di lavoro sui
contenuti del capitolato, che esigeranno elaborazioni e discussioni
approfondite, nonché scelte politiche da effettuare al nostro
interno. Ci saranno poi i tempi tecnici per
l’approvazione di questi atti e per
l’apposizione dei visti, nonché quelli connessi alle
gare d’appalto.
Se anticipassimo alcune scelte politiche, porremmo sicuramente a
miglior frutto le eventuali indicazioni operative di quella società
di consulenza.
In ogni caso non ho difficoltà a ritirare la mozione, raccomando
solo la scelta di procedure dai tempi brevi, altrimenti potremmo
trovarci in una situazione piuttosto difficile.
Presidente:
Ha chiesto la parola il Presidente della
Giunta, Bondaz; ne ha facoltà.
Bondaz (DC):
Ringrazio il Consigliere Ricca-rand per la
sensibilità dimostrata e lo vorrei rassicurare dicendogli che il
problema non è da definire in tempi stretti, ma strettissimi,
proprio perché dovranno essere fermamente rispettati quei tempi
tecnici ai quali anch’egli ha fatto cenno.
Tuttavia, proprio per non sbagliare, il nostro ragionamento è
inverso rispetto a quello che fa lui: noi vogliamo essere sicuri di
avere la parte tecnica ben definita, prima di fare delle scelte
politiche veramente valide. A nostro giudizio, infatti, le scelte
politiche non supportate da alcuna valenza tecnica potrebbero
compromettere seriamente tutta la questione.
Ringrazio il Consigliere Riccarand e credo che questo problema
possa essere risolto, o quantomeno portato alla discussione del
Consiglio, entro il mese di marzo, se non addirittura prima.
Presidente:
Allora, come proposto dal Presidente della
Giunta Bondaz ed accettato dal Consigliere proponente Riccarand, la
mozione in oggetto è da considerare ritirata.
---
Il Consiglio prende atto
---
Presidente:
Colleghi Consiglieri, siamo arrivati alle ore
20. Come è consuetudine, sospendiamo i lavori e li riprenderemo
alle ore 9,30 di domani mattina.
La seduta è tolta.
---
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK