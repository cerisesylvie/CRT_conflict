Consiglio Regionale della Valle d'Aosta - Oggetto del Consiglio n. 131 del 15 giugno 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 131 del 15 giugno 1972 - Resoconto
OGGETTO N. 131/72 - Intervento nei confronti dell'ANAS in
merito ai lavori di allargamento della strada di Cogne nel tronco
Sarre-La Poyà. - Sollecito per ultimazioni lavori di allargamento
della strada di Cogne nel tratto Aymavilles-La Poyà.
(Interpellanze)
Savioz (P.C.I.)
- Vorrei aggiungere qualche cosa a quello
che ho scritto benché abbia già scritto abbastanza.
In questi giorni ho avuto occasione di avere altre lamentele, ci
sono altre lamentele di vario genere e approfitterei di questa
interpellanza per metterle tutte assieme se il Presidente della
Giunta o chi per esso vuole poi farsene portavoce presso l'ANAS,
cioè la segnaletica stradale, segnaletica stradale che è
completamente sparita, non c'è più, non è stata ripristinata, tutta
la strada che da Aosta porta a Courmayeur al tunnel con un traffico
abbastanza importante segnaletica non ce n'è, non c'è illuminazione
nelle gallerie dove ancora soltanto due giorni fa c'è stato un
incidente abbastanza grave. Insomma l'impressione che si ha è che
la Valle d'Aosta da parte dell'ANAS sia trattata non da Cenerentola
ma addirittura abbandonata, mentre invece l'ANAS si fa guerriera
nei confronti dei privati per qualsiasi cosa uno abbia bisogno di
fare. Ci vogliono mesi, carta bollata, richieste e poi ancora
tecnici che vengono, spese da fare e poi alla fine prima che diano
i permessi hai tempo di campare, quindi io dico che la situazione
ormai è diventata veramente un po' pesantina e, quindi, ritengo che
il Consiglio regionale e gli organi competenti si muovano e
ottengano quella che io chiamo giustizia nei nostri confronti.
Montesano (P.S.D.I.)
- Chi risponde? ... Sì, giusto
quello che dice l'Assessore Rollandoz cioè l'interpellanza
all'oggetto n. 6...l'interpellanza dei Consiglieri regionali
Mappelli, Bordon, Chabod, Manganone, Quaizier e Ramera che riguarda
lo stesso oggetto.
Mappelli (D.C.)
- Quanto ebbe a precisare il Consigliere
Savioz è esatto, difatti purtroppo ho trovato io una persona
dell'Alta Valle e mi aveva detto che vi era stato, in quel senso
lì, purtroppo, un grave incidente. Ma per ritornare al particolare
della strada in oggetto dobbiamo sottolineare il fatto che questi
lavori sono da circa 4 anni che vanno avanti con grave disagio
delle popolazioni e non solo delle popolazioni, di coloro che
transitano su questa strada e adesso siamo di nuovo ancora una
volta alle porte di una stagione estiva, turistica e purtroppo i
lavori sono lì con pochissimi operai, i mezzi sono quelli che sono,
evidentemente andando avanti di questo passo anche quest'anno sul
tratto di strada che poi tutto sommato sono un paio di chilometri,
non sarà ancora finita.
È chiaro che se noi dovessimo soffermarci su questa strada in
particolar modo, in alcuni tratti vi sono altre necessità,
necessità che ci siamo premurati di far presente in seguito alla
stagione invernale e non è ancora del tutto passata, perché mi
sembra che qui continuiamo più o meno nella stessa temperatura.
Comunque abbiamo avuto modo di constatare alcune particolari
insufficienze anche oltre questo allargamento, sarà oggetto
evidentemente di altre discussioni, però, noi riteniamo che per
poter assicurare un flusso turistico, un transito tranquillo
occorrerebbe proprio un intervento da parte del Presidente della
Giunta al fine di definire, di sollecitare l'ultimazione dei lavori
perché qui sono anni che per i canali irrigui, per gli
allacciamenti delle strade frazionali, per tutte quelle
infrastrutture comunali evidentemente vi è un notevole disagio da
parte delle popolazioni e un conseguente disagio per chi deve
transitare.
Ci sono poi anche dei pericoli, è della settimana scorsa che un
pullman si è scontrato con alcune vetture, il traffico è rimasto
chiuso per parecchie ore fino alle 10-11 di sera. Pertanto, dato
che si tratta di alcune centinaia di metri da definire e altre da
asfaltare, bisognerebbe proprio mettere un colpo di spugna, un po'
di buona volontà e queste poche settimane che ci rimangono prima
del grande flusso turistico vedere se è possibile definire questo
lavoro perché non è mica possibile che per due o tre chilometri di
strada si vada avanti tre, quattro o cinque anni.
Savioz (P.C.I.)
- ... scusi Presidente... una piccola
cosa. Potrà essere utile nel discutere con questa gente. La strada
del Brennero ha molte gallerie, queste gallerie sono tutte
illuminate, ora non si capisce il perché una strada così importante
come quella del Monte Bianco, al Presidente della Giunta chiedo
scusa, io sono uscito un pochettino dalla mia interpellanza, avevo
aggiunto anche il fatto della segnaletica della strada del Monte
Bianco e dell'illuminazione delle gallerie, perché effettivamente
badate il pericolo diventa di giorno in giorno sempre maggiore e
quindi si potrebbe richiamare l'attenzione dell'ANAS sul fatto che
mentre la strada del Brennero e gallerie sono tutte illuminate, noi
qui abbiamo delle gallerie abbastanza lunghe e l'illuminazione non
c'è.
Dujany (D.P.)
- Dunque rispondo a parte le osservazioni
fatte dal Consigliere Savioz su cui concordo e per cui mi riservo
di prendere contatti con l'ANAS e vorrei rispondere in un modo più
dettagliato al contenuto dell'interpellanza che sollecita
l'ultimazione dei lavori della strada situata nel tratto
Aymavilles-La Poyà.
Dunque, il problema di tale sistemazione definitiva della strada
è stato oggetto di un costante interessamento. Già nel 1971 è stata
prospettata dalla Direzione generale dell'ANAS la necessità di un
urgente esame del problema concernente l'allargamento di tale
strada nel tratto compreso fra la fornace di Aymavilles e la
frazione La Poyà.
Tale intervento ha fatto seguito a precedenti interventi verbali
in occasione di incontri con i Dirigenti centrali e compartimentali
dell'ANAS. La Direzione generale dell'ANAS il 22 febbraio dello
scorso anno rispondeva ad una nostra lettera affermando che il
compartimento della viabilità di Torino predisporrà la perizia
comprendente l'intervento sollecitato dalla Regione che sono quelli
a cui ho accennato poco fa. Un successivo intervento è stato
effettuato nell'agosto del 1971, con cui si chiedeva un congruo
stanziamento di fondi per i lavori non previsti e per la
costruzione di muri di sostegno a controripa allo scopo di evitare
una eccessiva occupazione di terreni, per limitare al massimo i
danni agli agricoltori e la tutela del paesaggio; la tutela del
paesaggio in quanto che gli abbiamo chiesto che i muraglioni
fossero fatti in pietra e non in cemento.
La Direzione generale dell'ANAS nel novembre del '71, in merito
alla richiesta di procedere al finanziamento di ulteriori opere non
previste, nonché alla costruzione di muri di sostegno di controripa
in modo da evitare al massimo l'esproprio dei terreni, ha informato
che quanto prospettato dalla Regione sarà attuato quanto prima. Nel
marzo del '72 la Presidenza della Giunta è nuovamente intervenuta
presso la Direzione dell'ANAS allo scopo di sollecitare gli
stanziamenti dei fondi per il completamento dell'opera. In tale
occasione si chiedeva l'inserimento di tale argomento all'ordine
del giorno della prima riunione del Consiglio di amministrazione
dell'ANAS. La Direzione dell'ANAS nel maggio di quest'anno, quindi
circa un mese fa, rispondeva:
"Il Consiglio di Amministrazione
dell'ANAS nella riunione del 9 marzo ha espresso parere che i
lavori di completamento della Statale 507 debba provvedersi con un
nuovo appalto. In pari data vengono pertanto impartite istruzioni
al riguardo al compartimento di Torino." .
Quindi, mi pare che
dopo un anno dovremmo essere nella fase conclusiva per la
sistemazione definitiva di questo ulteriore tratto che è situato
tra Aymavilles e La Poyà.
Mappelli (D.C.)
- Chiedo scusa, ma anziché dire solo sono
soddisfatto o meno, vorrei solo per inciso precisare alcune
cosette. Evidentemente Dujany, la vostra richiesta di completamento
o di modifiche, probabilmente richiede in base a questa lentezza di
svolgimento dei lavori nuovi finanziamenti e anche al conseguente
aumento dei costi di lavori, ora vi sono secondo me qui due piccoli
problemi: il primo giustamente ritengo che abbiate fatto bene
quello di rivestire questi muraglioni anziché di cemento armato per
la estetica ricoprendoli con pietra nevvero, però il problema di
fondo Dujany è anche quell'altro, cioè questa strada era già stata
appaltata nel 1968. Evidentemente che dal '68 al '72 in più alcune
richieste giustamente come dico condivido, per l'estetica
paesaggistica perché ci sono dei muraglioni molto alti che devono
garantire queste vigne che sono a monte ecc., ecc., evidentemente
tutto cos'è che ha comportato? Questo aumento dei costi e di
conseguenza nuovi appalti per far fronte a queste nuove spese.
Tutto questo va tutto bene sennonché purtroppo quattro anni sono
passati, probabilmente qui andiamo ancora come la Cenerentola e ci
troveremo ancora l'anno prossimo a vedere di definire questo
problema.
Savioz (P.C.I.)
- Io capisco che il compito che il
Presidente della Giunta ha nei confronti di questo organismo
statale non è dei più facili e quindi sono soddisfatto di quanto
lui dice di aver fatto e quanto è stato fatto da parte
dell'Amministrazione regionale. Io mi permetto ancora di insistere,
Signor Presidente, sul fatto che è necessario intervenire con una
certa energia proprio nel confronto generale del come agisce l'ANAS
nella Valle d'Aosta, perché il fatto particolare della strada di
Cogne io glielo ho illustrato mettendo giù una interpellanza
abbastanza estesa e quindi abbastanza precisa che le può servire
anche da documentazione, ma è sull'insieme generale, che l'ANAS nei
confronti della Valle d'Aosta agisce in un modo come non agisce in
altre parti d'Italia, quindi non è giusto secondo me. Il punto
cruciale, più che la strada di Cogne di cui ha oggetto
l'interpellanza, approfitto di questa situazione, di questa
particolarità per richiamare l'attenzione della Giunta e del
Presidente proprio che facciano una determinata opera particolare
nei confronti dell'ANAS, perché qui effettivamente l'ANAS agisce in
un modo del tutto barbaresco, basta vedere e sentire la popolazione
che cosa ne dice.
Montesano (P.S.D.I.)
- Oggetto n. 7.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK