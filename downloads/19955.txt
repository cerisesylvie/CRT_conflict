Consiglio Regionale della Valle d'Aosta - Oggetto del Consiglio n. 3136 del 2 aprile 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 3136 del 2 aprile 2003 - Resoconto
OGGETTO N. 3136/XI Completamento dei lavori della tramvia
intercomunale Cogne-Plan Praz. (Interpellanza)
Interpellanza Richiamata la delibera di Giunta n. 633 del
15.02.2000 "Aggiudicazione definitiva al Consorzio imprenditori
Vercellesi di Vercelli" dell'appalto lavori ristrutturazione
stazione e officine della tranvia intercomunale
Cogne-Charvensod-Pont Suaz, in località Cogne nei Comuni di Cogne e
Gressan - Riduzione Spesa D.G. n. 579 del 01.03.1999;
Saputo tramite organi di informazione che il tranvia
intercomunale Cogne-Plan Praz entrerà in funzione nel prossimo mese
di luglio;
Richiamata la legge regionale 12/96 in materia di lavori
pubblici;
Appreso che la Ditta esecutrice dei lavori facenti parte del
Consorzio imprenditori Vercellesi di Vercelli, parrebbe essere in
stato fallimentare;
Rilevato che i lavori inerenti l'impianto termico e l'impianto
elettrico non sono ad oggi ancora completati (lavori autorizzati al
subappalto nel mese di dicembre 2002);
i sottoscritti Consiglieri regionali
Interpellano
l'Assessore competente per sapere:
1) se la Giunta è a conoscenza della situazione in cui versa la
Ditta esecutrice del Consorzio imprenditori Vercellesi di
Vercelli;
2) come intende procedere onde portare a compimento i lavori e
tutelare le ditte subappaltatrici, se confermata la situazione
fallimentare della ditta Consorzio Imprenditori Vercellesi di
Vercelli;
3) se l'entrata in funzione della tranvia avverrà effettivamente
nel luglio 2003.
F.to: Viérin M. - Comé - Lanièce
Président
La parole au Vice-président Viérin Marco.
Viérin M. (SA)
Abbiamo presentato questa interpellanza
dopo ripetuti comunicati stampa in merito a un'ipotetica apertura
della tramvia nel mese di luglio del corrente anno. A seguito di
questi comunicati, ci sono pervenute delle notizie che vorremmo
capire se veritiere o meno, altrimenti anche qui "abbiamo dei
fagioli e vogliamo vendere delle zucchine". Abbiamo appreso che la
ditta esecutrice dei lavori facente parte del "Consorzio
imprenditori Vercellesi" di Vercelli pare essere in stato
fallimentare; se non bastasse, abbiamo rilevato che i lavori
inerenti all'impianto termico e all'impianto elettrico non sono ad
oggi ancora completati, lavori autorizzati al subappalto nel mese
di dicembre 2002. Oltretutto questi lavori, se ci fosse una
procedura fallimentare, non potrebbero essere completati. Chiediamo
spiegazioni in merito e vogliamo sapere se la Giunta conferma che
l'entrata in funzione avverrà nel luglio 2003.
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Per quanto riguarda la prima domanda,
effettivamente il 25 febbraio 2003 il Dipartimento legislativo e
legale ha comunicato l'avvenuto fallimento della Ditta "Italdecor
S.n.c.", Ditta consorziata nel "Consorzio imprenditori Vercellesi",
affidatari di uno dei lotti dei lavori della tramvia Pila-Cogne. Il
contratto per i lavori è stato stipulato non direttamente con
"l'Italdecor", ma con il "Consorzio imprenditori Vercellesi", che
ha fornito garanzia del prosieguo dei lavori con un'altra Impresa
consorziata. I lavori sono stati riconsegnati dopo la pausa
invernale al "Consorzio imprenditori Vercellesi" in data 11
marzo.
Vi sono stati in effetti dei problemi per i subappaltatori che
avevano attivato un rapporto diretto con la Ditta "Italdecor":
alcune fatture dei subappaltatori sono finite nella procedura
fallimentare, quindi vi saranno dei problemi per gli stessi in
relazione al pagamento di queste loro spettanze. I subappaltatori
hanno ora attivato direttamente il loro rapporto con il Consorzio e
ottenuto dallo stesso le garanzie necessarie per il riconoscimento
delle loro spettanze, tant'è che lunedì riprenderanno i lavori che
sono stati riconsegnati l'11 marzo, sia per quanto riguarda la
parte impiantistica che per la parte edile (che, a dire la verità,
non sono più gran cosa). Per quanto riguarda l'ultima domanda, qui
c'è stato un equivoco rispetto a quanto il collega Cerise aveva
comunicato rispondendo in Consiglio il 19 febbraio. L'Assessore
Cerise non ha detto che la tramvia sarebbe entrata in funzione nel
mese di luglio di quest'anno, ma ha detto che le opere
impiantistiche, strutturali, di armamento e di finitura sarebbero
state ultimate entro luglio 2003; questo al di là di un ritardo,
che potrà essere quantificato in settimane, dovuto a questa
ritardata ripresa dei lavori da parte del Consorzio, almeno così mi
dicono le Strutture competenti.
Possiamo garantire quindi che, entro il mese di luglio-agosto,
saranno terminate le opere edili; questo non significa che entrerà
in funzione la tramvia, perché prima dovranno essere acquisiti i
locomotori, qui sì c'è un problema serio, relativo alla fornitura
dei tre locomotori, poiché la società "Costa Ferroviaria", a cui
era stata affidata la realizzazione dei locomotori, è stata
commissariata, quindi la "Costa Ferroviaria" non è in grado di
procedere all'ultimazione degli stessi. L'Assessore ai trasporti,
con la sua Struttura, sta valutando le possibilità alternative - a
dire la verità non ce ne sono molte - di affidare ad altra Società
il completamento della fornitura, perché sono pronti un locomotore
e tre quarti, resta da completare il secondo e da realizzare il
terzo: il collega Cerise e le sue Strutture stanno valutando la
possibilità giuridico-legale di affidare la fornitura ad altra
Impresa.
Président
La parole au Vice-président Viérin
Marco.
Viérin M. (SA)
Abbiamo appreso oggi un'altra
"telenovela", ma voglio ringraziare l'Assessore Vallet per la
correttezza, perché ci ha illustrato in maniera chiara qual è la
situazione. È veritiero purtroppo quanto da noi affermato
nell'interpellanza! Ringrazio l'Assessore Vallet per averci
illustrato la situazione in cui si trovano i
locomotori…
(interruzione dell'Assessore Vallet, fuori microfono)
… sì, lo aveva già detto l'Assessore
Cerise, però al 30 luglio sicuramente i locomotori non ci saranno,
vista la situazione! L'Assessore Cerise aveva dichiarato che il 30
luglio erano finiti i lavori edili; il 25 febbraio c'era già
l'avvenuto fallimento di "Italdecor", quindi qualcosa non ha
funzionato, non so se gli uffici oppure se vi è stato un malinteso
fra l'Assessore e gli uffici stessi! Per questo abbiamo presentato
l'interpellanza: perché non riuscivamo a capire se era pronto o non
pronto… i problemi riguardavano anche
la realizzazione degli impianti termici ed elettrici. Speriamo che
questa "telenovela" non prosegua nel
tempo… anche se il sottoscritto, con
altri colleghi, avevamo presentato una mozione già quattro anni fa
- non approvata dal Consiglio - per stoppare questi lavori, quando
la Regione aveva speso solo una ventina di miliardi! Oggi, siamo
molto vicini a superare gli ottanta, presumo! Avremmo risparmiato
quindi sessanta miliardi: questo, purtroppo, è solo un rammarico e
la "telenovela" continua!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK