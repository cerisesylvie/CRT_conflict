Consiglio Regionale della Valle d'Aosta - Oggetto del Consiglio n. 1384 del 29 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1384 del 29 luglio 2015 - Resoconto
OGGETTO N. 1384/XIV - Interpellanza: "Interventi per
garantire sulla tratta ferroviaria Aosta/Torino le condizioni
preesistenti all'entrata in funzione del passante ferroviario di
Torino".
Presidente
- Per l'illustrazione, la parola al
Consigliere Bertschy.
Bertschy (UVP)
- Grazie Presidente. Una rapidissima
illustrazione, in quanto la questione è conosciuta. Proponiamo
questa interpellanza, come gruppi UVP e ALPE, perché riteniamo che
ci sia un margine per aprire quanto meno una discussione su una
situazione che penalizza fortemente da tanti anni la nostra tratta
ferroviaria Aosta/Torino, ma soprattutto gli utenti.
Una piccola cronistoria, nel 2003, prima di procedere
all'acquisto di treni minuetto, Trenitalia e Regione si accordano
per...intanto la Regione contribuisce all'acquisto di treni
minuetto...si accordano per chiedere a RFI se questi treni minuetto
sarebbero poi potuti transitare nel costruendo passante, già allora
era in costruzione. RFI, attraverso ITALFER, produce una relazione
tecnica dove dice che nulla osta al transito dei treni a trazione
termica. Nel 2008, l'ingegner Trevisan ribadisce, con scrupolo e
con lo zelo opportuno...attraverso una sua lettera, rinnova la
richiesta per verificare che non ci sono problemi per quanto
riguarda la conclusione del passante per il nostro trasporto
ferroviario, i nostri treni. La risposta è assolutamente
tranquillizzante per la nostra Regione: nessun problema e si
ribadisce anche, come già detto nel 2003, i nostri treni transitano
nel passante.
Succede tutto quello che ci ricordiamo e iniziano i fatti. Il 29
luglio Trenitalia riceve un avviso di procedimento, per quanto
riguarda le emissioni dei locomotori diesel, si apre tutta una
procedura, il nostro Assessore, l'attuale Assessore, partecipa a
una serie di riunioni, in un primo tempo...il nostro Assessore, ma
sì ci mancherebbe, soprattutto quando è all'estero non possiamo
mandarne due...quindi parte una seconda serie di riunioni, dove ci
viene detto in un primo tempo va bene fermiamo i treni di vecchia
concezione, manteniamo i minuetto, che hanno valori addirittura
minori agli euro3, e il Comune di Torino va avanti con la sua
analisi, insieme all'ARPA, insieme a tutti gli enti preposti...un
particolare, che ho rilevato leggendo le ordinanze, a un certo
punto, tra l'altro riportato sull'interpellanza, si dice:
"pare
verosimile affermare che l'impianto è stato progettato per il
passaggio di soli treni elettrificati e non per i convogli trainati
da locomotori diesel".
Questo è significativo di cosa sta
succedendo: nel 2003 ci lasciano comprare i minuetto, nel 2008 ci
confermano che i nostri treni possono passare, ci sono tutta una
serie di valutazioni tecniche...noi andiamo avanti tranquilli per
la nostra strada...due riunioni: dopo la prima riunione saltano i
treni di vecchia concezione e dopo la seconda riunione saltano
anche i treni minuetto. E noi ci troviamo
d'emblée
tagliati
fuori dal collegamento e comincia il pellegrinaggio e tutto il
disagio per i nostri utenti: prima Chivasso, poi Aosta, poi il
cambio del locomotore e tutto quello che è successo...
Allora, rispetto a questo, e rispetto al fatto che il passante -
è notizia riportata dai media negli scorsi giorni - non è ancora
stato collaudato e quindi siamo ancora in una fase...vorremmo
capire se dopo quelle riunioni, dopo il lavoro che è stato fatto,
abbiamo adottato atti a tutela delle rassicurazioni amministrative
e non solo più politiche perché ci sono degli atti che parlano, che
abbiamo avuto come Valle d'Aosta. E lo chiediamo perché? Per
difendere ancora, a distanza di qualche tempo, gli utenti
valdostani, per ribadire che noi, a fronte di rassicurazioni,
abbiamo speso dei soldi: il minuetto prima, e i bimodali dopo. Ci
troviamo ad aver speso dei soldi e ci troviamo a non avere nessuna
indicazione per investimenti futuri, e le persone che ci lasciano
in questa situazione sono le stesse che ci hanno rassicurato.
Quindi vorremmo un po' capire quali sono i rapporti attuali tra
Regione Valle d'Aosta e Trenitalia. Cogliamo con piacere la notizia
che...abbiamo, negli accordi, avuto un trasferimento che ci
permetterà di pagare il contratto di servizio da inizio contratto,
quindi, se abbiamo capito bene, subentreremo anche alla vecchia
pendenza, ma...benissimo, questo fa parte dell'esercizio...però
invece rispetto a tutto il resto, c'è un vuoto che vorremmo capire,
Assessore: com'è stato gestito da parte sua e soprattutto come
possiamo ancora gestirlo? Perché riteniamo che la nostra Regione e
gli interessi dei nostri utenti siano stati fortemente
penalizzati...ma soprattutto non siano stati in questo momento qua
ancora compiuti tutti gli atti necessari a tutela delle nostre
risorse.
Presidente
- Per la risposta, la parola all'Assessore
Marguerettaz.
Marguerettaz (UV)
- Grazie Presidente.
La presentazione del collega Bertschy è sicuramente una
ricostruzione che mette in evidenza un percorso. Ora, solo
un'osservazione dell'Ufficio ordinanze sanitarie del Comune di
Torino afferma: "pare verosimile", quindi è una dichiarazione che
utilizza una formula molto vaga e, ovviamente, non trova nessun
riscontro nelle attività progettuali di RFI che, al contrario,
dichiarava che probabilmente non c'era bisogno neanche
dell'impianto di ventilazione. Quindi, questa affermazione di
questo ufficio del Comune di Torino non trova nessun riscontro dal
punto di vista progettuale. Nella ricostruzione, però, il collega
omette di parlare di un intervento della magistratura inquirente,
perché, a fronte di questa situazione, intervenne il Procuratore
della Repubblica di Torino, Guariniello, che aprì un fascicolo e ci
furono una serie di approfondimenti. Per cui, rispetto a questa
situazione, la scelta non fu discrezionale da parte di Trenitalia e
di RFI, ma fu una scelta obbligata, perché i parametri e le
condizioni di sicurezza parevano non rispettati. Su questa vicenda
ci fu anche un altro aspetto che sarebbe da introdurre, ovvero
tutta una componente sindacale del diritto dei lavoratori, che
intervenne in questo dibattito.
Detto questo, tanto dare una risposta, credo che le posizioni di
ALPE, UVP, Union Valdôtaine siano perfettamente in sintonia, ovvero
difendere gli interessi della Regione. Ma ricordo che, rispetto a
questo tema, lo scambio epistolare che vi è stato è stato uno
scambio dove da un lato, è vero, avevamo un'istituzione come la
Regione, ma dal punto di vista contrattuale noi non abbiamo nessun
tipo di ruolo: RFI, titolare della tratta, Ministero e Trenitalia
contraenti del contratto di servizio. Per cui la nostra è stata
un'azione istituzionale forte in quanto rappresentanti di una
comunità, ma dal punto di vista amministrativo, perché è quello che
lei mi chiede nelle domande, ovviamente non abbiamo potuto fare
nessun atto amministrativo, non c'è stato nessun atto
amministrativo in quanto era un'azione politica la nostra, per cui
alla prima domanda: non c'è stata un'azione amministrativa, non
potevamo farla.
Per rispondere alle due altre domande: ovviamente, no, c'è
un'azione e continua ad esserci, sempre dal punto di vista
politico, e io mi congratulo con il Presidente della Regione e con
i nostri Parlamentari per il lavoro fatto, e l'Assessore, per il
lavoro fatto nell'ambito del decreto sugli Enti locali, perché crea
le condizioni per procedere sull'applicazione delle norme di
attuazione. Perché, andando a risolvere un problema che è quello
del pregresso, noi siamo nella condizione di poter negoziare il
trasferimento delle competenze e, nell'ambito del trasferimento
delle competenze, andare a risolvere i problemi infrastrutturali,
nonché il problema di materiale rotabile perché, ricordiamo, la
soluzione dei treni bimodali ha trovato un sostegno già di 27
milioni da parte dello Stato e in quella fase potrà essere anche un
altro argomento per andare a implementare la flotta, perché ricordo
a tutti che il contratto di appalto ci dà l'opportunità per
acquisire i 5 treni, ma avere altri 5 treni per ancora 2 anni dopo
il 2018. Quindi questo è un argomento che ci permetterà di
proseguire nella nostra azione politica. Per cui, in sintesi,
collega, siamo perfettamente allineati nel tutelare le nostre
azioni; abbiamo un'azione politica importante da fare; lo strumento
è il trasferimento delle competenze; il decreto degli Enti locali
ci metterà nella condizione di essere più forti e di proseguire su
questa direzione.
Presidente
- Per la replica, la parola al Consigliere
Bertschy.
Bertschy (UVP)
- Assessore, complimenti! Ha fatto, lei sì
che ha fatto una ricostruzione degna del premio Nobel, nel non
voler dire una cosa ma raccontarla per lungo tempo. Allora, noi
facciamo politica quando ci interessa e facciamo amministrazione
quando...allora io non capisco perché la lettera non l'ha scritta
lei, al posto di Trevisan, per chiedere nel 2008, oppure nel 2003
quando si voleva chiedere...se prima di procede all'esborso di
denari della Regione Valle d'Aosta che se pur non titolare di
contratto doveva contribuire all'acquisto dei treni
Minuetto...perché non l'ha scritta un politico, tanto per dire, se
non succede niente poi è un'attività politica.
Certo che Guariniello ha aperto...ma non ho messo, ci
mancherebbe, è pubblico, ma non è quello il problema, Guariniello
ha aperto un'inchiesta perché c'erano dei problemi, perché a monte
un progetto non ha risposto a quelli che erano gli indirizzi per i
quali era stato...no, no! Ma io non le sto dicendo di fare, io le
ho chiesto quali sono gli atti amministrativi? Lei mi ha risposto
che non abbiamo fatto niente. Quindi perfetto, sotto il profilo
politico, per noi. Allora, se Guariniello ha aperto un'inchiesta,
ha aperto un'inchiesta perché sotto il passante c'erano problemi di
inquinamento, problemi per la salute delle persone e per i
lavoratori. Peccato che qualcuno il passante l'ha progettato,
peccato che qualcuno il passante l'ha, costruito, peccato che
qualcuno ci ha scritto che non ci dovevano essere problemi. Se noi
non avessimo speso dei soldi potremmo star qui a dire: ci prendiamo
tutti i disagi e stiamo zitti, ma noi abbiamo anche speso dei
soldi, a fronte di certe situazioni.
Noi abbiamo subito dei torti e oggi, tra l'altro, ereditiamo dei
soldi dallo Stato per pagare i vecchi contratti. Mi piacerebbe
sapere, per esempio, se dal 2011 in avanti sono state fatte delle
riduzioni a quel contratto per i disagi che hanno subito i
valdostani, per i disagi che hanno subito su quella tratta? È lo
stesso contratto che dava i servizi buoni ai valdostani prima? È lo
stesso valore, tanto per dire, se vogliamo mettere in puntini sugli
aspetti amministrativi. Ma non è quello il punto, non è quello il
punto. Noi dobbiamo assolutamente, e mi dispiace che tutto venga
ricondotto a qualche letterina o a qualche cosa poco
rappresentativa, la Valle d'Aosta ha subito un torto!
L'Amministrazione della Valle d'Aosta ha subito un torto, ma che
c'entra se abbiamo un contratto o non ce l'abbiamo. Chi ci ha fatto
un torto lo deve pagare! O ci deve aiutare a venir fuori da questa
situazione, o ci deve trovare la via politica per trovare gli
investimenti per mettere a posto questa via, ma non possiamo mica
stare qua zitti a dirci: abbiamo subito, va bene, andata così,
finisce così. La prima risposta che mi ha dato...mi dice: "ma
Trenitalia dice che non si può far niente sui vecchi Minuetti". Ma
non sarà mica un sistema di affrontare un dossier così importante
per una parte di valdostani? Ha ragione sotto il profilo
amministrativo, non avevamo contratti in mano, ma allora perché
abbiamo scritto delle lettere? Perché ci siamo tutelati,
giustamente?! Io dico, giustamente! Perché ha fatto un lavoro
prezioso chi ha pensato di tutelarsi, e forse in quel periodo c'era
già anche lei, nel secondo periodo. Allora. Oggi, perché non
vogliamo prendere carta e penna e fare un'azione di rivalsa contro
chi ci ha causato questi danni? Contro chi ci ha creato delle
spese? Avremmo fatto volentieri a meno, tutti, forse, di comprare i
treni bimodali, lei per primo, viste le difficoltà che oggi avremo
ad averli da qui al 2018...tutto quello che arriverà dopo...le
difficoltà che avremo sulla linea da Aosta in avanti.
Quindi cosa pensate di fare? Stiamo zitti? Perché Guariniello ha
chiuso giustamente il passante, perché c'erano inquinamenti, non
andiamo a rivalerci con chi ha progettato, ha costruito? Non
chiediamo di rivalerci? O non apriamo una discussione forte per
difenderci? Se è questo, se permettete, se avete gestito così
nell'altra legislatura questa situazione, c'è qualcosa che non
torna, per quello che ci riguarda come gruppo UVP.
Su questo argomento è necessario tornare, è necessario fare
qualche cosa di forte e di significativo, perché ci sono degli atti
che dicono che quello che è successo non doveva succedere. E allora
chi paga questi errori? Il cittadino?! È il sistema di tutelare i
valdostani da parte di noi politici, qui in Consiglio regionale?
Nel prosieguo del Consiglio, sicuramente cercheremo insieme con il
gruppo ALPE qualche soluzione da proporvi per rispondere. Mi
dispiace di aver rubato il tempo ai colleghi dell'ALPE per un
intervento, ma, veramente, non pensavo di avere una risposta così
vuota di significato.
Presidente
- Punto 15 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK