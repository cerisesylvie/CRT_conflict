Consiglio Regionale della Valle d'Aosta - Oggetto del Consiglio n. 2990 del 5 febbraio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 2990 del 5 febbraio 2003 - Resoconto
OGGETTO N. 2990/XI Realizzazione di un projet financing per la
costruzione e gestione di reparti ospedalieri. (Interrogazione)
Interrogazione Atteso che a fine gennaio è scaduto il termine
entro cui dovevano essere ultimati i lavori della Commissione
incaricata con delibera di Giunta n. 1621/2002, di valutare la
proposta del promotore per la realizzazione del projet financing
relativo alla costruzione e/o gestione di reparti ospedalieri oltre
che di servizi accessori;
Ritenuto opportuno che tali risultati vengano portati a
conoscenza dei diversi soggetti interessati, considerata la
rilevanza della questione ai fini della organizzazione e
funzionamento della sanità in Valle;
Richiamata la risposta fornita il 9 gennaio u.s. dall'Assessore
ad una precedente iniziativa sullo stesso argomento, in cui si
ipotizzava che a fronte di un'eventuale riposta negativa
l'amministrazione regionale avrebbe valutato se ripercorrere, anche
solo per singole parti, l'operazione messa in moto;
la sottoscritta Consigliera regionale
Interroga
l'Assessore competente per sapere:
1) qual è stata la valutazione finale della Commissione;
2) quali sono state le osservazioni fatte circa la proposta
pervenuta;
3) quali decisioni la Giunta ritiene di dover assumere dopo la
conclusione dei lavori della Commissione.
F.to: Squarzino Secondina
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Rispondo perché è compito degli Assessori
rispondere alle interpellanze e alle interrogazioni, pur sapendo
che è un puro esercizio di stile, perché la Consigliera Squarzino
non ascolta le risposte, perché se avesse ascoltato la risposta
precedente, si sarebbe resa conto che la sua proposta finale di
aumentare ancora ha dei grossi rischi di legittimità. Ripeto,
rispondo per cortesia, pur sapendo che la controreplica è già sul
computer che la Consigliera ha di fronte a lei.
La commissione incaricata della valutazione della proposta del
soggetto promotore per l'attuazione di un "projet financing" nella
terza fase di interventi presso il Presidio ospedaliero di Viale
Ginevra di Aosta, istituita con deliberazione della Giunta
regionale n. 3885/2002, ha prodotto le proprie valutazioni, le
quali sono state condivise e recepite dalla Giunta regionale con
deliberazione n. 228/2003, con cui ha stabilito la non
dichiarabilità di pubblico interesse della proposta del soggetto
promotore. In particolare, la valutazione finale della commissione
sopraccitata si sintetizza nel modo seguente: il quadro preliminare
delinea una proposta di progetto con forti criticità, ostative alla
dichiarazione di pubblico interesse da parte della pubblica
amministrazione. In sintesi, può essere resa, come segue:
- sotto il profilo costruttivo i risultati sono: buone
referenze;
- sotto il profilo urbanistico ambientale i risultati sono:
impatto discutibile, necessarie modifiche per un migliore
inserimento nel contesto urbano e viabile per il parcheggio del
Presidio di Viale Ginevra;
- sotto il profilo della qualità progettuale: carenze rilevanti
dell'offerta progettuale dell'ampliamento del Presidio di Viale
Ginevra, non coerenti gli interventi sul Beauregard con le esigenze
espresse dalla pubblica amministrazione;
- sotto il profilo funzionalità: gravi lacune nella
progettazione del Presidio di Viale Ginevra, inadeguata per il
Beauregard in presenza di una proposta organizzativa non coerente
con le finalità del Presidio come indicate dalla pubblica
amministrazione;
- sotto il profilo della fruibilità dell'opera: sostanziali
lacune su numerosi aspetti, limitata fruibilità del Presidio di
Viale Ginevra per la distribuzione e la suddivisione delle
superfici, nonché per i collegamenti con i corpi esistenti, assente
un piano di coordinamento dei lavori finalizzato a garantire la
fruibilità delle opere nel transitorio;
- sotto il profilo dell'accessibilità al pubblico: lacune
generali e in particolare sulla viabilità di accesso dei
parcheggi;
- sotto il profilo del rendimento: ritorno elevato richiesto dal
proponente;
- sotto il profilo dei costi di gestione e manutenzione: elevati
e poco analitici;
- sotto il profilo della durata della concessione: elevati in
assenza di vantaggio per la pubblica amministrazione e
ingiustificati in relazione al rendimento economico richiesto;
- sotto il profilo dei tempi di ultimazione dei lavori: nella
norma, ma con ribaltamento degli oneri per eventuali ritardi a
carico della pubblica amministrazione;
- sotto il profilo delle tariffe da applicare: canoni a titolo
di prezzo e di disponibilità degli immobili non congrui, con un
differenziale rispetto alla costruzione diretta non giustificabile
in termini di vantaggi propri del "projet financing";
- sotto il profilo dell'aggiornamento dei canoni di norma su
parametri EURIBOR o ISTAT;
- sotto il profilo del valore economico finanziario del piano:
penalizzante per la pubblica amministrazione;
- sotto il profilo del contenuto della convenzione: allocazione
del rischio fortemente sbilanciata a svantaggio della pubblica
amministrazione;
- sotto il profilo dell'assenza di elementi ostativi: necessità
di allineare il Presidio di Viale Ginevra e il parcheggio alle
norme tecniche di attuazione del piano regolatore generale.
La proposta pervenuta all'Amministrazione regionale da parte del
soggetto promotore ha portato alla non dichiarabilità di pubblico
interesse per i motivi sopra elencati.
Dagli atti della commissione nominata con deliberazione della
Giunta regionale n. 3885/2002 emerge comunque che i vantaggi
dell'utilizzo della procedura del "projet financing" da parte della
pubblica amministrazione sono senz'altro validi per i seguenti
motivi:
- reperimento delle risorse finanziarie da privato, generalmente
non disponibili per la pubblica amministrazione, in assenza delle
quali non risulterebbe fattibile oppure difficilmente realizzabile
l'iniziativa;
- condivisione di una quota del rischio dell'iniziativa con il
privato, al quale sia collegata un'attività gestionale sviluppata
con l'utilizzo in concessione del bene realizzato;
- possibile contributo gestionale del privato, potenzialmente in
grado di apportare un significativo miglioramento di performance
gestionale di qualità del servizio erogato;
- certezza e minori tempi di realizzazione dell'intervento
garantiti dal fatto che il privato gestisce direttamente
l'intervento immobiliare e percepisce il corrispettivo solo ad
opera ultimata.
Come già fatto presente in occasione di una precedente
interrogazione, la presentazione di una sola proposta da parte di
eventuali soggetti promotori per la realizzazione della terza fase
di interventi è dovuta, probabilmente, all'elevata complessità
dell'opera, non certo per la scarsa appetibilità dell'intervento
stesso.
Rispetto alla terza questione, in seguito alla dichiarazione di
non pubblico interesse della proposta del soggetto promotore,
considerato che lo strumento del "projet financing" costituisce
un'opzione valida per la pubblica amministrazione e valutata
l'opportunità di realizzare uno studio comparato circa le diverse
ipotesi attuative dell'intervento di cui trattasi, la Giunta
regionale, con deliberazione n. 229/2003, ha deliberato di
istituire un gruppo di lavoro per l'approfondimento dei temi
strutturali ed organizzativi, inclusi gli aspetti connessi ai
servizi non medicali e al personale relativi all'attuazione
dell'intervento in questione.
Al gruppo di lavoro sopraccitato parteciperanno i rappresentanti
di Finaosta, dell'azienda USL della Valle d'Aosta e
dell'Assessorato alla sanità. Il gruppo di lavoro potrà avvalersi
del contributo di altri soggetti interni all'Amministrazione
regionale e di soggetti esterni esperti in materia. Tale studio
comparato, inerente l'ottimizzazione per l'Amministrazione
regionale delle modalità attuative degli interventi di cui
trattasi, dovrà essere realizzato entro il 30 aprile 2003.
Président
La parole à la Conseillère Squarzino
Secondina.
Squarzino (PVA-cU)
La prima parte del suo intervento,
Assessore, era un po' fuori tema, quindi la rimando al
mittente.
Per quanto riguarda la risposta all'interrogazione che ho
presentato, ringrazio l'Assessore per le informazioni che mi ha
fornito. Prendo atto che buona parte delle informazioni fornite
sono contenute nelle due deliberazioni n. 228 e n. 229 del 27
gennaio, che sono però posteriori alla data in cui ho presentato
l'iniziativa consiliare, quindi non avevo elementi in questo senso.
Questo è il motivo per cui ho formulato in questo modo la mia
iniziativa consiliare.
Rispetto alle sue risposte e alle due deliberazioni prese in
considerazione, esprimo anch'io - e qui rubo un'espressione della
stessa CGIL del settore sanità - una moderata soddisfazione.
Soddisfazione, perché è stato confermato quanto noi abbiamo sempre
detto: un privato che opera nella sanità per costruire o per
gestire, non lo fa per interesse pubblico, ma lo fa per interesse
privato: ci vuole lucrare, vuole far fruttare il suo investimento e
questo è apparso chiaro in quella serie di elementi che l'Assessore
ha correttamente letto! L'analisi di questa proposta fa evidenziare
che c'è "un ritorno elevato richiesto dal proponente", quindi c'è
un forte rendimento per il proponente; c'è "una assenza di
vantaggio per la pubblica amministrazione" per quanto riguarda la
durata della concessione; "il valore economico e finanziario del
piano è penalizzante per la pubblica amministrazione"; "il
contenuto della convenzione è sbilanciato a svantaggio della
pubblica amministrazione"; "i costi di gestione sono elevati" e,
per i tempi di ultimazione dei lavori, si prevede per questi "un
ribaltamento degli oneri per eventuali ritardi a carico
dell'Amministrazione". È quindi una proposta penalizzante nel suo
complesso per la pubblica amministrazione.
Soddisfazione moderata, perché purtroppo rimangono intatti i
problemi aperti su cui la Giunta e il nostro gruppo chiaramente non
concordano, cioè rimangono aperti i problemi di affidare al privato
risorse per gestire la pubblica sanità; rimane inalterato il
problema della ristrutturazione infinita dell'attuale struttura
ospedaliera, invece di ripensare alla possibilità di investire in
un nuovo ospedale. Cosa si prevede di fare? L'Assessore ha ribadito
i vantaggi del "projet financing", proprio quei vantaggi che questa
proposta ha smentito totalmente.
È vero, l'Assessore ricorda che la Giunta ha istituito
un'ulteriore commissione per approfondire i temi strutturali e
organizzativi, ivi compreso quello del personale dei servizi non
medicali, e si chiede uno studio comparato circa le diverse ipotesi
attuative, ma di quali ipotesi attuative si tratta non si sa.
Infatti di fronte alla riaffermazione, nel deliberato di Giunta,
dei vantaggi del "projet financing", elencati in una quindicina di
righe, si contrappone una riga soltanto in cui si afferma la
necessità di uno studio comparato con le diverse ipotesi attuative,
senza dare nessuna indicazione.
Credo che queste grandi questioni, che sono l'utilizzo e
l'impegno di ingenti risorse pubbliche, la scelta di privilegiare -
e fino a che punto - la gestione della sanità pubblica da parte dei
privati, la scelta di come operare rispetto a strutture sanitarie,
sono decisioni che andrebbero prese in un ambito molto più ampio,
con il coinvolgimento dei soggetti interessati. Sarebbe utile che
l'Assessore ripensasse alla scelta di ristrutturare il vecchio
Ospedale, perché credo che, oggi come oggi, di fronte ad alcuni
dati incontrovertibili, fra cui gli alti costi per la
ristrutturazione, un disagio enorme dal punto di vista ambientale e
della qualità della vita della città lì attorno, occorra ripensare
le decisioni prese.
Siamo preoccupati che questioni così importanti siano assunte
senza coinvolgimento delle parti interessate, senza tener conto
dell'interesse pubblico e chiediamo all'Assessore di ripensare alla
scelta di continuare i lavori nel vecchio Ospedale. Oggi come oggi,
credo che la migliore soluzione al problema della sanità in Valle
d'Aosta non sia allargare a dismisura l'Ospedale di Viale Ginevra,
ma sia quello di ripensare ad un ospedale nuovo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK