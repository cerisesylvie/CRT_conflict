Consiglio Regionale della Valle d'Aosta - Oggetto del Consiglio n. 3730 del 6 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3730 del 6 maggio 1988 - Resoconto
OGGETTO N. 3730/VIII - INIZIATIVE PER FAVORIRE I CITTADINI,
COLPITI DA HANDICAPS MOTORI, NELL'USO DEI MEZZI DI TRASPORTO.
(Interpellanza).
PRESIDENTE:
Do lettura dell'interpellanza in oggetto,
presentata dal Consigliere Sandri:
INTERPELLANZA
RICORDATA la mozione discussa il 24 settembre 1987 presentata
dal gruppo consiliare di Nuova Sinistra richiedente "Interventi per
favorire i cittadini colpiti da handicaps motori nell'uso di mezzi
di trasporto", respinta dalla maggioranza perché non si capiva la
necessità di tale normativa;
CONSTATATO che malgrado le promesse durate vari mesi, la Giunta
non è riuscita a risolvere il problema con i mezzi normativi
esistenti;
RIAFFERMATA la validità del meccanismo utilizzato dal Comune di
Torino e da altri enti, e cioè quello di offrire a tutti i disabili
motori dei "buoni-taxi", in numero sufficiente soprattutto per
coloro che svolgono attività lavorativa, a prezzo pari a quello
degli autoservizi di linea;
SOTTOLINEATA l'importanza sociale del provvedimento nonché
l'impatto favorevole verso la categoria dei taxisti che vedrebbero
qualificato ed incrementato il proprio lavoro specie nelle località
minori;
Il sottoscritto Consigliere regionale
INTERPELLA
la Giunta per conoscere come intenda risolvere i problemi di
trasporto dei cittadini handicappati motori, come i paraplegici e
gli affetti da sclerosi multipla.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Si tratta di un problema che avevo già
sollevato tempo fa e che interessa coloro che sono affetti da
sclerosi a placche. L'Assessore all'Industria, Commercio,
Artigianato e Trasporti, nella sua risposta, aveva detto allora
che, utilizzando provvedimenti già previsti nell'attuale normativa,
avrebbe cercato di andare incontro alle necessità di queste
persone.
Sono trascorsi alcuni mesi, ma la situazione non è migliorata,
anzi, l'associazione delle persone affette da handicap motori ha
nuovamente riproposto il problema. In particolare, l'associazione
dei paraplegici e quella che raggruppa gli affetti da sclerosi
multipla hanno riproposto la possibilità di attuare anche in Valle
d'Aosta una soluzione come quella attualmente in funzione nel
Comune di Torino ed in altri enti locali, consistente nell'offrire
a tutti i disabili motori dei "buoni-taxi", in numero sufficiente
soprattutto per coloro che svolgono attività lavorativa, ad un
prezzo pari a quello degli autoservizi di linea.
Il servizio funziona in questo modo: le persone vengono fornite
di due o quattro "buoni-taxi" per ogni giorno lavorativo e solo due
per ogni giorno non lavorativo, ovviamente dopo un accurato
accertamento di questa necessità effettuato dai servizi sociali
della regione, in modo che, al prezzo di £. 500 pari al costo di
una corsa su autobus, possano servirsi di questa forma di trasporto
che è l'unica che consenta loro di recarsi al lavoro.
Occorre anche sottolineare che esse già ora affrontano notevoli
disagi, perché costringono altre persone (familiari, parenti ed
amici) a provvedere al loro trasporto oppure, cosa ben peggiore,
devono rinunciare al lavoro e ad ogni attività di tipo sociale.
L'interpellanza è stata presentata proprio per conoscere le
attuali intenzioni della Giunta, considerato che, probabilmente,
non hanno dato esito positivo i tentativi cui si è ricorsi dopo la
presentazione della mia mozione del 24 settembre 1987. Occorre
anche tenere conto che questa iniziativa può dare un certo
incentivo all'attività dei tassisti e può contribuire a qualificare
il loro servizio.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Dico solo che, in merito al contenuto
dell'interpellanza del Consigliere Sandri, la Giunta ha già
adottato una specifica deliberazione che è all'esame della
Commissione di Coordinamento e della quale farò avere copia al
Consigliere Sandri.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Pur avendo una grande stima per
l'Assessore, la sua risposta mi sembra un po' telegrafica. Io sono
contento e credo anche di poterlo ringraziare a nome di tutte le
persone che mi hanno sottoposto il problema, perché finalmente
viene risolta questa loro richiesta.
Non posso tuttavia esprimere un parere di soddisfazione, o meno,
sull'interpellanza, perché non ho a disposizione alcun elemento
concreto. Eventualmente, dopo aver visto la delibera di Giunta che
mi sarà fatta recapitare dall'Assessore, se me ne sarà data
l'occasione da qualche altro punto all'ordine del giorno e
sempreché la Presidenza del Consiglio mi consentirà di uscire un
po' da qualche altro argomento, potrò esprimere un giudizio sulla
deliberazione cui ha fatto riferimento l'Assessore Lanivi.
PRESIDENTE:
Si passa ora alla discussione congiunta
dell'interrogazione del Consigliere Baldassarre, iscritta al punto
n. 6 dell'ordine del giorno, e dell'interpellanza dei Consiglieri
Bajocco e Millet, iscritta al punto n. 18 dell'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK