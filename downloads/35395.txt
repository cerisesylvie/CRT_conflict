Consiglio Regionale della Valle d'Aosta - Oggetto del Consiglio n. 2883 del 27 marzo 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2883 del 27 marzo 2013 - Resoconto
OGGETTO N. 2883/XIII - Interpellanza: "Rallentamento
nell'attuazione del programma di screening mammografico".
Président -
Merci. La parole au collègue Donzel.
Donzel (PD)
- Grazie Presidente.
L'argomento in questione è molto delicato e proverò a cercare di
mantenere la lucidità necessaria nonostante su un tema come questo,
penso non solo io, ma tanti abbiano subito anche drammatiche
esperienze personali, perché purtroppo la questione del tumore al
seno delle donne è un argomento estremamente delicato e sappiamo
quanto colpisce la popolazione femminile. Naturalmente la scienza
ha permesso di intervenire, di anticipare alle volte alcune
situazioni ed è soprattutto sulla prevenzione che è stata posta la
massima attenzione su questo tema, intervenire prima vuol dire
salvare vite umane. Riuscire ad individuare per tempo determinate
situazioni consente davvero di fare quell'azione straordinaria che
è la prevenzione di una grave patologia. Nel caso in specie, anche
per quelli più cinici tra di noi, su questi temi vuol dire anche
risparmiare un'enorme quantità di denaro. La prevenzione nel campo
sanitario è quella cosa per cui, se spendi 10, guadagnerai 100 nel
non dover curare ammalati che hanno delle patologie molto gravi,
quindi non è soltanto un fattore umano, ma anche in tempi di crisi
è un modo di investire correttamente il proprio denaro. Ancora una
volta allora nella bella Valle d'Aosta ci troviamo di fronte ad una
situazione in cui il servizio dello screening mammografico non
funziona più come deve funzionare. Ci tengo a precisare da subito
che la responsabilità non è imputabile ai medici, agli infermieri,
a chi lavora presso questo servizio, ma proprio alla luce del fatto
che anche le organizzazioni sindacali da tempo denunciavano la
pessima organizzazione di questo servizio che sta in capo a scelte
fatte dalla Direzione USL... ecco, le ragioni per cui ci troviamo
oggi in questa situazione in cui delle donne non possono accedere
allo
screening
mammografico, quindi al diritto alla
prevenzione...è dovuto al fatto che per troppo tempo si è male
organizzato questo servizio. Oggi, di fronte alla necessità di
riorganizzarlo, siamo impreparati e chi paga il prezzo? L'utente,
in questo caso le donne. È una cosa che, dal nostro punto di vista,
è inaccettabile, è una cosa molto grave! Non possiamo immaginare
che a delle donne dicano: "ma ripassi fra sei mesi", "ripassi fra
sette mesi", "ripassi fra otto mesi"! Qui stiamo parlando di una
cosa gravissima e dobbiamo assolutamente provare a trovare delle
soluzioni. Vorrei allora, prima di dire la mia, sentire qual è
l'opinione della maggioranza di fronte a queste situazioni in cui
io mai avrei immaginato la nostra sanità pubblica si sarebbe venuta
a trovare.
Président
- Merci. La parole au Président Rollandin.
Rollandin (UV)
- La questione posta dal collega credo che
sia sicuramente importante, e condivisibile quella che è
l'osservazione sulla prevenzione e penso che non possiamo che
appunto essere in linea con quello che è il sistema di attivazione
di screening mammografico, che è sempre stato considerato di
estrema importanza proprio perché favorisce la diagnosi precoce di
questa neoplasia con quello che ne consegue. Negli ultimi anni
questa attività, che comporta un'importante mole di lavoro, è stata
svolta ricorrendo alle prestazioni aggiuntive da parte degli
operatori sanitari. A seguito della vertenza in corso presso la
Magistratura contabile, l'Amministrazione regionale ha parzialmente
sospeso la deliberazione che disciplinava l'esercizio delle
prestazioni aggiuntive; di conseguenza, l'azienda si è trovata di
fronte alla difficoltà di dover rivedere l'organizzazione del
programma di screening non essendoci più la disponibilità degli
operatori a svolgere questa attività alle condizioni ora previste.
L'Azienda USL si è quindi prontamente mossa per trovare soluzioni
alternative, ritenendo comunque essenziale coinvolgere solo
operatori di alta e specifica professionalità per mantenere il
livello di eccellenza sinora conseguito. A tal fine è in fase di
avanzata trattativa per una convenzione con l'ASL Torino 4 della
Regione Piemonte, in particolare con quattro medici specialisti in
radiologia che operano presso lo screening mammografico di questa
ASL: dell'ASL Torino 4. Questa collaborazione sarà formalizzata a
breve, il che consentirà di riorganizzare le agende degli
interventi nell'ambito dello screening mammografico, tornando
pienamente operativi dal mese di aprile 2013. Come avrete capito,
la sostanza è che prima c'era un trattamento che andava secondo le
direttive che poi sono state impugnate.
Président
- Merci. Pour la réplique, la parole au
collègue Donzel.
Donzel (PD)
- La ringrazio, Presidente, per la franchezza
con cui ha risposto a questa condizione. È evidente che siamo di
fronte alla necessità di riorganizzare il servizio alla luce di
quella contestata delibera, che, fra l'altro, è stata anche oggetto
qui in questo Consiglio regionale di più di una disamina e di una
discussione anche per via di nostre interpellanze. Quello che noi
abbiamo cercato di far capire in questa sede è che bisognerebbe
creare le condizioni per non trovarsi nella situazione di
emergenza. Certo che adesso mi rendo perfettamente conto che
nessuno ha intenzione di non prendere atto di questa situazione,
quindi la convenzione, altre strade per venirne fuori...ma se per
tempo si fossero ascoltate le voci che dicevano che quel modo di
erogare il servizio non era corretto, se per tempo prima di
aspettare la Corte dei Conti si interveniva... Se noi crediamo che
questo servizio di prevenzione sia fondamentale, possiamo anche
immaginare di implementare il servizio pubblico e di fare delle
scelte che vanno nell'ordine di idee di riorganizzare la salute
pubblica in Valle d'Aosta e dire: "questa è una priorità"; adesso
invece dobbiamo correre ai ripari...e soprattutto creare questa
situazione, che in questi giorni è sotto gli occhi di tutti, di un
gravissimo disservizio...
Allora qui qualcuno prima o poi decide di assumersi delle
responsabilità? Cioè questo Direttore generale dell'USL Vallée
d'Aoste, la Signora Riccardi, prima o poi dirà: "sono responsabile
di qualcosa che succede", o è sempre colpa della Corte dei Conti,
di eventi esterni, di qualcosa che non sappiamo come accade? Adesso
sappiamo che siamo a fine legislatura, quindi stiamo qui a
ripetere...noi a suo tempo chiedemmo pure delle dimissioni che
caddero inascoltate, però è sotto gli occhi di tutti che questo
sistema di organizzare il servizio è stato fallimentare; chi paga
il prezzo? Le donne. Per fortuna, una convenzione forse darà una
risposta in questa direzione. Grazie.
Président
- Point 23 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK