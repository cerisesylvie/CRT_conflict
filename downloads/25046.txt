Consiglio Regionale della Valle d'Aosta - Oggetto del Consiglio n. 281 del 17 dicembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 281 del 17 dicembre 2008 - Resoconto
OGGETTO N. 281/XIII - Reiezione di mozione: "Iniziative per
la realizzazione nella città di Aosta di una "Maison de la
Montagne"."
Mozione
Caratterizzare la città di Aosta come "capitale alpina" è un
obiettivo di grande interesse in termini culturali, oltre che
turistici, per l'intera collettività valdostana, non solo per gli
albergatori, gli esercenti, gli appassionati e i professionisti
della montagna.
In questo senso, occorre rilanciare con la massima
convinzione l'idea di valorizzare la Valle d'Aosta e il suo
capoluogo come culla dell'alpinismo e luogo di elezione per gli
sport della neve, attraverso la creazione di una "Maison de la
Montagne", struttura che possa accreditarsi come sede di
riferimento per tutti quanti operano nel settore della montagna in
Valle d'Aosta e nell'arco alpino, sul modello della celebre Casa
della SAT di Trento.
La "Maison de la Montagne" dovrebbe, come da tempo auspicano
le stesse categorie interessate, diventare la sede delle principali
società ed associazioni che operano per e nella montagna (guide
alpine, guide naturalistiche, Club Alpino Italiano, maestri di sci,
soccorso alpino,...), proporsi come biblioteca, centro culturale,
videoteca, museo e luogo di conferenze e formazione, dotarsi di
sezioni sportive, giovanili e universitarie, dare vita ad un
ufficio di informazioni specialistiche per chi affronta la montagna
e ad un punto di ritrovo per chiunque voglia respirare "aria di
montagna".
Per questi motivi,
Il Consiglio regionale
Impegna
la Giunta regionale a dare corso entro centottanta giorni,
d'intesa con le categorie e gli enti interessati, ad una indagine
per identificare il luogo più adatto per ubicazioni e
caratteristiche alla realizzazione di una "Maison de la Montagne"
nella città di Aosta.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (VdAV-R)
- Grazie Presidente. Il tema sul quale
preghiamo i colleghi di portare la loro attenzione non è un tema
del tutto nuovo al dibattito in questa Regione, perché da tempo
negli ambienti che operano nel settore della montagna è sentita la
necessità di avere un punto di raccordo, un luogo di lavoro comune,
una sede condivisa non solo per ragioni strettamente economiche di
risparmio ma essenzialmente per poter creare, ed è questo il nostro
auspicio, uno spirito unitario, uno stesso modo di sentire, un
approccio comune nei confronti della montagna. Se siamo, come
spesso ci dichiariamo, una capitale alpina, una città che vuole
essere emblematica della montagna e della alpinità, il fatto di
avere o non avere un luogo simbolico di lavoro comune, di
diffusione, di creazione, di una stessa consapevolezza dei
professionisti, degli operatori ma anche di chi fa della montagna
in termini puramente sportivi e ricreativi, è un aspetto di
assoluta importanza. La città di Trento dispone di un luogo di
questa natura da molti anni, la Casa della SAT a Trento è un luogo
di grande fascino e di grande prestigio come sede, ma soprattutto
come punto di ritrovo e condivisione del lavoro da parte degli
operatori della montagna. Crediamo che non sia impossibile e
crediamo che su questo vadano raccolte le forze, le intelligenze e
le disponibilità che ci sono in questa Valle, per mettere in
condivisione qualcosa che tutti hanno già in parte, per il loro
essere professionisti della montagna - penso ai 1200 maestri di
sci, pensiamo alle guide alpine, alle guide della natura, ma penso
anche al club alpino italiano, ad altre istituzioni che operano in
questo settore, penso anche al soccorso alpino al di là delle sedi
operative di cui dispone - ma tutti quanti avrebbero beneficio di
trovare un baricentro in Aosta. Insisto sul fatto che sia in Aosta,
perché Aosta rischia di perdere i suoi connotati di città alpina,
un aspetto che sarebbe molto negativo in termini turistici, di
immagine e di consapevolezza di quello che siamo, non possiamo
spaventarci per la neve che arriva in città, non possiamo non avere
il senso dell'essere una città di montagna. Il luogo a cui
pensiamo, e non siamo gli unici a pensarlo, l'argomento è stato
evocato anche qualche settimana fa nell'assemblea regionale dei
maestri di sci, dove è stato rilanciato questo tema che avevamo
avviato qualche mese fa con una riflessione in sede politica, anche
resa pubblica attraverso il nostro sito Internet, è un luogo come
centro anche culturale, come biblioteca, come museo; in Valle musei
della montagna purtroppo ce ne sono ma molto piccoli, microscopici.
Abbiamo una sede museale di questa natura a Courmayeur, ma il
grande museo della montagna nelle alpi nord occidentali è a Torino.
Noi non abbiamo una sede anche solo dove esporre in permanenza dei
materiali di cui pure disponiamo in grande quantità e credo che in
questo manchi ancora un luogo in cui si possa respirare questa aria
di alpinità, in cui il turista che vuole affrontare la montagna o
che viene per conoscere la montagna, transitando da Aosta, e anche
le migliaia di persone che fanno dell'alpinismo e
dell'escursionismo un loro momento principale di svago possano
trovarsi, discutere, incontrarsi, fare delle attività formative,
fare delle serate, fare dei corsi di formazione e quant'altro.
Tutto questo sta succedendo ma in modo molto disperso sul
territorio, in modo non coordinato e noi non vogliamo fare come
quelli che mettono avanti un luogo, una sede già identificata,
possiamo avere delle nostre idee, ne faremo naturalmente oggetto di
discussione con i colleghi, nei luoghi e nelle forme in cui
decideremo eventualmente di farlo insieme, ma riteniamo che si
debba dare un avvio a questo discorso, rilanciarlo con una volontà
politica unanime, corale di questo Consiglio e far sì che la
Maison de la montagne
diventi per la città di Aosta punto di
riferimento su tutta la Regione, che è la Regione che ha la corona
di montagne più alta d'Europa e che rischia di essere, malgrado
questo, un po' dimenticata anche dall'attenzione generale anche in
chiave turistica, che possa trovare una sede degna per il lavoro di
tutti quanti operano in questo settore.
Ci pare di aver così rimesso all'ordine del giorno un tema che
abbiamo sentito tutti negli ultimi anni lanciare da parte di chi è
coinvolto a vario titolo in questi interessi, non rincorriamo
primogeniture ma ci interessa soprattutto che la questione venga
affrontata in un dibattito serio, se possibile adesso, e che se ne
faccia punto di partenza per un lavoro di identificazione del
luogo, di ubicazione, di individuazione delle caratteristiche
migliori, attraverso il quale trovare una soluzione idonea che
faccia di Aosta quella
capitale alpine
che non vogliamo sia
un titolo di cui solo altre cittadine possano fregiarsi. Questo è
l'intento con il quale con i colleghi del nostro gruppo abbiamo
presentato questa mozione e ci auguriamo possa trovare la vostra
attenzione e la vostra condivisione.
Presidente
- Dichiaro aperta la discussione generale.
Se non vi sono interventi, dichiaro chiusa la discussione
generale.
La parola al Presidente della Regione, Rollandin.
Rollandin (UV)
- Grazie, Presidente. Le spiegazioni
portate a supporto di questa iniziativa, che fra l'altro si
inserisce su un argomento che ha già fatto oggetto di
approfondimento in diverse sedi, la individuazione di una struttura
che possa essere messa in comune a diverse associazioni è
auspicabile. Quello che posso dire apprezzando e condividendo gran
parte delle osservazioni fatte dal collega Louvin sul riferimento
ad Aosta come città alpina, quindi alla esigenza di galvanizzare
una serie di iniziative e di coordinarle, che la difficoltà nasce
nel momento in cui si cerca la struttura. Non voglio ricordare cosa
succede per l'amministrazione regionale che non riesce a mettere
insieme un Assessorato, lo dico a latere, per dire la difficoltà di
trovare una struttura al centro di Aosta, che dia ospitalità a
queste associazioni.
Oggettivamente è una riflessione che ancora prima di questa
amministrazione è stata fatta, c'è stata una ricerca in accodo con
le associazioni, per individuare la struttura, e ne sono testimoni
i colleghi presenti in aula che hanno seguito questa procedura,
sono andati a fare dei sopralluoghi, quando andava bene per uno non
andava bene per l'altro, e alla fine c'è stata una difficoltà
oggettiva nell'individuare una struttura di riferimento che potesse
assolvere a queste funzioni. Sapendo i precedenti, condividendo il
fatto che continueremo in questa impresa, e siamo lieti se ci
arriveranno suggerimenti in tal senso perché abbiamo cercato di
seguire la disponibilità ad Aosta di strutture che potessero
contenere queste associazioni, non abbiamo ad oggi avuto un esito
positivo in tal senso.
Continueremo nella ricerca perché crediamo che possa essere uno
sbocco importante, anche se voglio sottolineare che ad oggi le
associazioni sono strutturate non solo come una parte centrale, ma
lo sono anche a livello regionale nelle valli, dove ci sono sedi
dislocate (penso a Courmayeur, al Breuil dove ci sono sedi legate
al museo). A proposito di museo delle alpi vorrei ricordare che a
Bard c'è il museo delle alpi con una serie di attrezzature e una
organizzazione fatta ad hoc, che dovrebbe assolvere a questo
compito. Adesso si aprirà la struttura per i ragazzi, vi saranno
degli interventi molto importanti e quindi il forte di Bard è una
sede che deve assolvere agli obiettivi che venivano ricordati
prima. Pur condividendone gli indirizzi, crediamo di avere
difficoltà a impegnarci in quello che viene chiesto, a dar corso
entro 180 giorni di intesa con le categorie. Sotto questo profilo
continueremo a vedere se c'è la individuazione di una struttura e
lo proporremo all'attenzione di tutti per vedere che sia apprezzata
e voluta dagli interessati, perché spesso il problema vero è che
chi ci deve andare deve essere cosciente dei limiti di una
struttura che è condivisa con tanti altri, con dei benefici e con
dei vincoli. Ripeto, pur condividendone le finalità, ci asteniamo
sull'impegno, ribadendo che faremo il possibile per riuscire nei
tempi che si rileveranno necessari per individuare questa
struttura.
Presidente
- La parola al Consigliere Louvin.
Louvin (VdAV-R)
- Grazie Presidente. In una aula
semideserta e dopo un dibattito inesistente, al di là della
interlocuzione gradita con il Presidente della Regione, ma questo è
motivo per noi di grande tristezza che non sia sentito come
interessante intervenire su questa problematica in nessun modo da
parte dei colleghi, vorremmo dire solo brevemente alcune cose. La
prima: ci sono delle necessità che devono essere perseguite con
chiarezza e delle logiche di condivisione di progetti un po' più
alti della quotidianità, come l'iniziativa di trovare una sede a
uno e all'altro, e fra questi facciamo rientrare questa logica di
mettere insieme, non solo per dare un sollievo economico - in
questo momento alcune di queste organizzazioni sostengono anche
spese rilevanti per sedi decentrate, da Corso Battaglione a via
Monte Emilius per quanto riguarda il CAI, guide alpine, maestri di
sci etc. - ma per creare questo punto di gravità del mondo che
lavora intorno alla montagna in Valle d'Aosta. Non percepire questo
come un obiettivo di forte intensità per Aosta, al di là delle
difficoltà che sono note, le abbiamo conosciute e le conosceremo
sempre, ma il fatto di non volersi attivare con una procedura di
lavoro comune e condivisa con le categorie ma anche fra quanti sono
fra noi, con il Comune di Aosta che in questo momento sta
negoziando con il CAI l'assegnazione di una sede centrale e anche
prestigiosa in Aosta, lasciando andare un po' ciascuno per conto
suo, questo non mi pare che vada nel segno di quello che doveva
essere o che credevamo fosse nelle sue intenzioni, cioè di trovare
anche nel rapporto fra Regione e Comune di Aosta una forte intesa
su alcuni obiettivi principali. Qui la sentiamo rassegnatario,
Presidente, sentiamo del resto indifferente anche l'intera
maggioranza e ce ne rammarichiamo, perché questo è un tema che a
nostro modo di vedere è caratterizzante della città di Aosta del
futuro, che si dovrà dare dei connotati di interesse particolare
anche per chi la vive e la frequenta. Capiamo le difficoltà
logistiche ma le stiamo chiedendo una cosa molto semplice: lavorare
insieme per 180 giorni per individuare un luogo, se non ci si
arriva si torna qui e si dice abbiamo provato. Lei ci sta dicendo
noi ci proveremo comunque, questo è nella libertà del Governo
regionale, ma spiace vedere che questo deve essere affidato
semplicemente alla fiducia nella sua personale parola. Continuiamo
a credere che ci debba essere una spinta da parte di questo
Consiglio sulla selezione degli obiettivi, sul modo di chiamare
tutti a raccolta compreso il Comune di Aosta in questo caso, che
persegue forse sue logiche; lei mi pare abbia impostato un lavoro
con il Comune di Aosta di condivisione e di ricerca di soluzioni su
alcuni singoli obiettivi che le stanno più a cuore, questo non lo
abbiamo sentito menzionare, non sappiamo se un domani sarà oggetto
di discussione fra lei, il Sindaco di Aosta, la Giunta comunale. A
noi sembra proprio della politica del Consiglio dare qualche
indicazione, in questo percepiamo come un
fin de non
recevoir
questa risposta che lei ci sta dando, ce ne
rammarichiamo molto e credo che se ne rammaricheranno anche gli
operatori della montagna, che hanno fatto questa richiesta mi pare
da più parti e che l'abbiano particolarmente a cuore. Questo non ci
impedirà di continuare a perseguire questo obiettivo in ogni modo
possibile, sollecitandolo anche nelle vie extraconsiliari.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Per dichiarazione di
voto. Nel dichiarare il voto di astensione, non vorrei che
l'interpretazione data fosse quella di un disimpegno o di un non
voler attivarsi. Mi sembrava di aver chiarito che l'obiettivo è
condiviso, nella mozione si diceva entro 180 giorni d'intesa con le
categorie di indagare per identificare il luogo; siccome abbiamo
l'esperienza di chi ha provato a fare questo lavoro di
identificazione, portando sul posto individuato le categorie, e
avendone un rifiuto, noi riteniamo che approvare questa mozione
vincoli ad un lavoro che non riteniamo possa essere fattibile con
quella tempistica.
Ho anche detto che se ci sono indicazioni che possano venire,
siamo disponibili al lavoro assieme, senza nessuna preclusione su
qualsiasi locale che sia indicato come possibile sede, e lavorando
anche con le categorie interessate. In tal senso l'unico aspetto su
cui non ci sentiamo di impegnarci è in questi termini, con questa
tempistica. Ci impegniamo senz'altro, se invece di sei mesi sono
nove mesi, arriveremo in nove mesi e porteremo qui quello che è
necessario.
Presidente
- Pongo in votazione la mozione in
oggetto:
Consiglieri presenti: 29
Votanti e favorevoli: 8
Astenuti: 21 (Agostino, Benin, Caveri, Cerise Alberto, Comé,
Crétaz, Empereur, Hélène Impérial, Isabellon, La Torre, André
Lanièce, Maquignaz, Marguerettaz, Pastoret, Prola, Emily Rini,
Rollandin, Rosset, Salzone, Viérin Laurent, Manuela Zublena)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK