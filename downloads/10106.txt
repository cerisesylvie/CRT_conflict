Consiglio Regionale della Valle d'Aosta - Oggetto del Consiglio n. 1099 del 12 marzo 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1099 del 12 marzo 1990 - Resoconto
OGGETTO N. 1099/IX - DISCIPLINA DELL'ATTIVITA' DI ESTRAZIONE
E LAVORAZIONE DEL MARMO E DELLE PIETRE AFFINI PER USO ORNAMENTALE
(Approvazione di mozione).
PRESIDENTE:
Do lettura della mozione presentata dal
Consigliere Riccarand ed iscritta al punto 27 dell'ordine del
giorno.
MOZIONE
RICORDATO che in sede di approvazione della legge regionale 19
ottobre 1989, n. 67, concernente: "Coltivazione di cave e torbiere
e relativa Polizia mineraria" è stata stralciata, all'ultimo
momento, la normativa riguardante le cave di marmo e delle pietre
affini ad uso ornamentale;
RICORDATO altresì che, in tale occasione, la Giunta regionale si
era impegnata a presentare in tempi rapidissimi una normativa
specifica per tale tipo di cave;
PRESO ATTO che nessun disegno di legge in tale materia è stato
finora presentato all'esame del Consiglio regionale e che l'assenza
di disciplina per tale settore sta creando delle situazioni
negative;
IL CONSIGLIO REGIONALE
DELLA VALLE D'AOSTA
IMPEGNA
la Giunta regionale a presentare all'esame del Consiglio
regionale, entro trenta giorni, un disegno di legge di disciplina
dell'attività di estrazione e lavorazione del marmo e delle pietre
affini per uso ornamentale.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Nell'ottobre del 1989, il Consiglio
regionale aveva approvato un disegno di legge per disciplinare il
sistema autorizzativo delle attività di cava, prevedendo una
precisa normativa per l'apertura e la coltivazione delle cave.
All'ultimo momento, in sede di Consiglio, nonostante che il
testo fosse stato concordato attraverso un accurato lavoro di
Commissione, la Giunta aveva chiesto di stralciare dal disegno di
legge tutta la parte riguardante il marmo e le pietre affini ad uso
ornamentale, affermando che tale stralcio era opportuno per poter
poi predisporre un provvedimento specifico.
Il risultato, però, è che ormai sono trascorsi diversi mesi, ma
non si è ancora visto un provvedimento di legge per disciplinare
questo settore, che, pur non essendo quello principale della vasta
attività di cava, è un settore che deve anch'esso essere
disciplinato e che non può rimanere fuori dalla normativa generale
per gli inerti e per il pietrame, come è stato dimostrato da
episodi che si sono verificati di recente.
Con questa mozione, quindi, il Consiglio richiama
sostanzialmente la Giunta ad un impegno assunto al momento della
discussione della normativa generale sulle cave e sollecita la
presentazione in tempi rapidi, cioè entro trenta giorni, di un
disegno di legge che contenga la disciplina anche per questo
settore, che, ripeto, a suo tempo era stato stralciato dalla
normativa generale.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
Ho già presentato in Giunta una bozza della
legge cui fa riferimento il Consigliere Riccarand ed attualmente è
all'esame della Giunta stessa, perché occorre fare una serie di
valutazioni prima che la stessa sia proposta al Consiglio. Non
abbiamo difficoltà quindi ad accettare la mozione, chiedendo
soltanto di spostare il termine da trenta a sessanta giorni, così
siamo sicuri di non superarlo.
PRESIDENTE:
Do lettura dell'emendamento proposto
dall'Assessore ai Lavori Pubblici, Fosson.
EMENDAMENTO
Nella parte deliberativa, sostituire il termine di "trenta
giorni" con "sessanta giorni".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura della mozione emendata.
MOZIONE
RICORDATO che in sede di approvazione della legge regionale 19
ottobre 1989, n. 67, concernente: "Coltivazione di cave e torbiere
e relativa Polizia mineraria" è stata stralciata, all'ultimo
momento, la normativa riguardante le cave di marmo e delle pietre
affini ad uso ornamentale;
RICORDATO altresì che, in tale occasione, la Giunta regionale si
era impegnata a presentare in tempi rapidissimi una normativa
specifica per tale tipo di cave;
PRESO ATTO che nessun disegno di legge in tale materia è stato
finora presentato all'esame del Consiglio regionale e che l'assenza
di disciplina per tale settore sta creando delle situazioni
negative;
IL CONSIGLIO REGIONALE
DELLA VALLE D'AOSTA
IMPEGNA
la Giunta regionale a presentare all'esame del Consiglio
regionale, entro sessanta giorni, un disegno di legge di disciplina
dell'attività di estrazione e lavorazione del marmo e delle pietre
affini per uso ornamentale.
PRESIDENTE:
Se nessuno chiede la parola, pongo in
votazione la mozione emendata testé letta.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
A questo punto terminano i lavori del
Consiglio.
La seduta è tolta
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK