Consiglio Regionale della Valle d'Aosta - Oggetto del Consiglio n. 2119 del 28 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2119 del 28 luglio 2006 - Resoconto
OGGETTO N. 2119/XII - Ritiro di risoluzione: "Disapprovazione
del Consiglio regionale nei confronti di un provvedimento di
indulto in discussione al Parlamento".
Risoluzione
Il Consiglio regionale della Valle d'Aosta
Preso atto che in Parlamento è in discussione un
provvedimento di indulto, per la riduzione della pena, per detenuti
per numerosi reati, tra cui il peculato, la malversazione e i reati
contro la pubblica amministrazione;
Condividendo le perplessità da più parti politiche espresse
in merito all'inclusione di tali reati nel provvedimento di
indulto, in quanto segnale politico di cedimento delle istituzioni
nei confronti della corruzione politica;
Tenuto conto che una delle motivazioni principali di tale
provvedimento è il sovraffollamento delle carceri e che sarebbero
solo 400 su 27.000 i beneficiari dell'indulto per i reati di
corruzione sovramenzionati e che quindi l'esclusione di tali reati
non ridurrebbe l'effetto positivo dell'indulto sulla situazione
carceraria italiana;
Impegna
Il Presidente della Regione e il Presidente del Consiglio ad
esprimere al Senatore e al Deputato della Valle d'Aosta, nonché ai
Presidenti della Camera e del Senato, la disapprovazione del
Consiglio Valle nei confronti di un provvedimento che, nel testo
attuale rappresenta un pericoloso cedimento nei confronti della
corruzione politica.
F.to: Sandri - Ferraris
Presidente
- La parola al Consigliere Sandri.
Sandri (GV-DS-PSE)
- Molto semplicemente... in qualche
modo "cade a fagiolo" questa risoluzione, perché è un tema che è in
discussione, fra ieri alla Camera e domani al Senato, a livello
nazionale. Nel provvedimento di indulto, che riduce fino a 3 anni
le pene dei differenti reati con l'obiettivo di ridurre
l'affollamento delle carceri, sono stati ammessi fra i reati
sottoponibili ad indulto anche i reati di voto di scambio mafioso,
corruzione, reati contro la pubblica amministrazione e una serie di
reati legati alla corruzione politica e alla frode fiscale. Ci
sembra che questo modo di operare non abbia alcun collegamento con
la volontà di svuotare le carceri, perché si tratta di un numero
limitato di persone. Sembra un provvedimento che va ad aiutare
sempre i soliti beneamati che, dopo aver tradito lo Stato, poi
vengono anche recuperati alla vita civile e dall'altra parte credo
che, per quanto riguarda i reati di stampo mafioso, voto di
scambio, eccetera, sia indegno di un paese civile il fatto di
consentire la riduzione di pena in questi casi. È una risoluzione
che è condivisa a livello nazionale da una parte relativamente
ridotta dello schieramento politico, ma questo non vuol dire che
non abbia una sua dignità e una sua volontà di esprimere il grande
disappunto per il fatto che anche una parte significativa dello
schieramento politico a cui facciamo riferimento si sia resa
corresponsabile di tale provvedimento.
Presidente
- Dichiaro aperta la discussione generale.
La parola al Consigliere Pastoret.
Pastoret (UV)
- Mi fa piacere che sia stata presentata
questa risoluzione, prendo la parola come membro di questo
Consiglio e non dai banchi della giunta perché ciò permette a me di
chiarire un punto di vista personale. Voterei questa risoluzione
se, anziché limitarsi a dire che si vorrebbe limitare l'indulto nei
confronti di un certo numero di reati, che sono citati, e descritti
nell'impegnativa, si esprimesse una contrarietà in termini assoluti
nei confronti dell'indulto, perché io sono contrario in termini
assoluti e non faccio distinzioni fra reati legati a danni contro
la pubblica amministrazione o di altro genere. Ho espresso la mia
posizione personale qui e per questa ragione non voterò questa
risoluzione: perché si tende a voler separare una parte della
questione da un'altra mentre io sono assolutamente contrario al
fatto che si proceda ad un indulto.
Presidente
- La parola al Consigliere Sandri.
Sandri (GV-DS-PSE)
- Credo che l'intervento del collega
Pastoret sia molto interessante, per cui propongo di ritirare la
risoluzione, la ripresenterò come mozione accogliendo la proposta
di dare un significato più generale, negativo rispetto all'indulto
e potremo discutere con maggiore serenità a settembre.
Presidente
- La parola al Presidente della Regione,
Caveri.
Caveri (UV)
- Trovo sempre molto stimolante che diamo un
impulso come si suol dire per rammentare i Valdostani; ho
l'impressione che uno dei due Parlamentari in sede parlamentare si
sia già espresso.
Per quanto riguarda il rinvio, non si può che essere d'accordo,
sempre che nel frattempo l'indulto non sia votato.
Certamente ognuno la pensa come vuole, io devo dire che offro
all'aula ma, visto che ormai è deciso il rinvio, solo come
suggestione estiva, visto che alla fine del Consiglio ci faremo gli
auguri per le vacanze, che questo è anche un modo per tutti coloro
che si sono occupati nel tempo dei problemi di sovraffollamento
carcerario per trovare un minimo di respiro alla situazione ormai
terribile delle carceri italiane.
Presidente
- La risoluzione in oggetto è ritirata.
Il Consiglio prende atto, concordando.
Presidente
- Con questo punto terminiamo i nostri lavori,
auguro a chi non vedrò più in questo mese buone vacanze. Il
Consiglio sarà riconvocato per il 20 e 21 settembre.
La seduta è tolta.
---
La réunion se termine à 19 heures 33.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK