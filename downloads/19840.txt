Consiglio Regionale della Valle d'Aosta - Oggetto del Consiglio n. 3021 del 19 febbraio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula
Oggetto del Consiglio n. 3021 del 19 febbraio 2003 - Resoconto
OGGETTO N. 3021/XI Cedimento della "tensostruttura" allestita in
Piazza Chanoux in occasione della Fiera di S. Orso - Edizione 2003.
(Interrogazione)
Interrogazione Preso atto del quasi totale cedimento della
"tensostruttura" allestita in Piazza Chanoux in occasione della
1003° Foire de Saint Ours;
Rilevata l'evidente deformazione delle strutture metalliche di
sostegno;
Fortemente preoccupati in quanto se l'evento meteorologico fosse
avvenuto nel corso delle giornate dedicate alla 1003° edizione
della "Foire de Saint Ours" avrebbe determinato danni a persone e
cose;
i sottoscritti Consiglieri regionali
Interrogano
l'Assessore competente per sapere:
1) quali sono le motivazioni del crollo della
"tensostruttura";
2) se sono state richieste alla ditta fornitrice le
caratteristiche tecniche necessarie per sostenere il peso di
eventuali nevicate;
3) quali polizze assicurative sono state stipulate sia per i
danni strutturali che a terzi.
F.to: Viérin M. - Comé
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
La struttura montata in piazza
Chanoux in occasione della 1003° Fiera di S. Orso non era di
proprietà regionale, ma è stata noleggiata dalla ditta "Italtende"
di Savona. L'aggiudicazione è stata fatta in base al regolamento n.
2/1994 e sulla base dell'offerta più vantaggiosa per
l'Amministrazione, con la valutazione del rapporto qualità-prezzo.
Nella richiesta di preventivo era stato specificato che la
struttura doveva garantire la tenuta neve.
Non esistono, a questo proposito, strutture provvisorie che
siano certificabili a completa tenuta neve. La struttura prescelta
aveva, in base ai calcoli di tenuta dei teli e delle intelaiature,
una capacità di sopportare fino a 10 centimetri di neve fresca e,
in caso di precipitazioni atmosferiche di intensità maggiore, la
tenuta era garantita dalla predisposizione di un impianto di
riscaldamento con pannelli radianti nella misura di 4 per ogni
campata, impianto atto a provocare lo scioglimento del manto
nevoso, attivato in concomitanza con la chiusura dei teli
perimetrali della struttura e, per di più, era previsto lo scarico
manuale di eventuali masse nevose in eccesso.
A tal fine, nella fornitura era prevista la presenza in loco di
un incaricato dell'impresa durante tutto il periodo di svolgimento
della manifestazione, nonché nelle fasi di allestimento e
disallestimento. Era stato predisposto inoltre un piano di
emergenza che prevedeva, in caso di copiose precipitazioni nevose,
la chiusura delle tende laterali contemporanea all'accensione
dell'impianto di riscaldamento per garantire un maggiore aumento
della temperatura, nonché l'allontanamento di espositori e
visitatori, in quanto la struttura non era atta all'utilizzo in
condizioni di chiusura. Una struttura chiusa deve prevedere un
massimo numero di persone ammissibili all'interno e il sopralluogo
della commissione per i pubblici locali. Durante le giornate della
manifestazione in caso di cattivo tempo era compito degli
incaricati dell'Assessorato di garantire la puntuale osservanza e
realizzazione delle incombenze predette.
Al momento dell'inizio della nevicata, lunedì 3 febbraio, erano
in atto le fasi di disallestimento degli stands all'interno da
parte della ditta "Arredart" di Zola Pedrosa di Bologna, in
presenza del proprietario della struttura. Le operazioni non
potevano comportare pericolo alcuno per gli operatori e il transito
sotto la struttura di estranei era ovviamente impedito. L'impresa
"Italtende" era dotata di apposita copertura assicurativa per
eventuali danni a persone o cose, ma mai alcuna persona ha corso
rischi reali. I danni riportati dalla struttura sono tutti a carico
dell'impresa "Italtende"; l'Assessorato aveva comunque provveduto a
richiedere all'Ufficio assicurazioni dell'Assessorato finanze della
Regione l'estensione della copertura assicurativa per
responsabilità civile, di cui l'Amministrazione è dotata, alle
piazze interessate alla manifestazione di S. Orso, così come fa per
i parcheggi avuti in concessione e tutte le strutture che
temporaneamente sono in disponibilità della Regione.
In conclusione, per rispondere alla domanda sulle motivazioni
del crollo, la ditta starà sicuramente esaminando le cause
dell'accaduto, anche in relazione alla propria copertura
assicurativa. Posso solamente sottolineare che le precauzioni
assunte durante i giorni della manifestazione sia per lo sgombero
della neve, sia per l'evacuazione delle persone, erano tali da
offrire la massima garanzia di sicurezza.
Président
La parole au Vice-président Viérin
Marco.
Viérin M. (SA)
Onestamente, Assessore, rimango, ma penso
di poter dire rimaniamo, sconcertati da alcune sue affermazioni.
Non pensavo che ci sarebbero state date risposte di questo tipo,
cioè che precipitazioni nevose di 40 centimetri in Valle d'Aosta a
gennaio sarebbero un caso eccezionale!
In Valle d'Aosta non è che si possono prevedere delle strutture
che non tengono conto di eventuali nevicate, dove fra l'altro
devono concentrarsi delle persone, in questo caso degli espositori
con i propri prodotti e i propri familiari,
… e voglio riprendere le sue parole,
perché lei ha detto: "abbiamo noleggiato da "Italtende" di Savona
con offerta più vantaggiosa, in base all'articolo 2", cioè qualità
e prezzo, che vuol dire efficienza e prezzo, fatto importante,
perché vi sono delle persone che la frequentano per tutta la durata
della fiera. Lei poi mi dice: "non esistono strutture certificate
per la tenuta della neve, quindi questa struttura poteva tenere al
massimo 10 centimetri come peso di neve". Questo ha detto,
Assessore! Se delle nevicate come quella che è avvenuta si fossero
verificate nei giorni della fiera, si prevedeva di chiudere la
tensostruttura.
Vorrei capire con che criterio si è fatta questa valutazione
qualità-prezzo; se fosse nevicato nei giorni della fiera, tutti gli
espositori avrebbero dovuto preoccuparsi per coprire i loro
banchetti e la struttura si chiudeva, perché? Perché si è preso una
struttura noleggiata a Savona, che può al massimo sopportare 10
centimetri di neve! È sconcertante questa cosa! Siamo in Valle
d'Aosta, anche se adesso qualcuno pensa che nevica di più al sud!
Lo deve sapere anche la gente che si è fatto un appalto di questa
importanza per una fiera millenaria e non si è tenuto conto che
potesse nevicare, e questo in Valle d'Aosta! E la sua risposta è
stata precisa nel dire: se fosse nevicato, si chiudeva; si
riscaldava il padiglione, si chiudeva e si evacuava il tutto. Avrei
voluto vedere se si riusciva ad evacuare; è andata bene che non è
nevicato nei giorni della Fiera!
Mi dice ancora che la struttura era stata assicurata e che la
Regione ha provveduto ad assicurare anche le piazze e le strutture
interessate all'esposizione per i due giorni di fiera, e se mi
conforta sapere che c'era la copertura assicurativa, non mi
conforta sentir dire che avendo fatto l'assicurazione, saremmo
stati a posto se fosse successo qualcosa. Ma se fosse successo
qualche incidente nei giorni di fiera, oltre ad avere eventuali
vittime, saremmo finiti su tutti i mass media nazionali e
internazionali e avremmo leso in maniera significativa l'immagine
della fiera e soprattutto della Valle d'Aosta!
L'ultima cosa sconcertante che l'Assessore mi dice riguarda i
motivi del crollo. I motivi li sta verificando la ditta - lei dice
- non ne sappiamo niente, è un problema della ditta. Chiedo solo
che per i prossimi anni si tenga conto di questi fatti, perché
oltre a mettere a repentaglio la vita di espositori e visitatori,
mettiamo a repentaglio anche l'immagine di questa fiera millenaria
che ha resistito nel tempo. Invito i colleghi a pensare, se fosse
successo qualcosa in quei giorni, che immagine ne avrebbe avuto la
Valle d'Aosta, ma anche la fiera?
Chiudo ripetendo di essere rimasto sconcertato dalle sue
risposte, perché lei mi dice che è stato affidato l'appalto in base
a qualità e prezzo, ed io ritengo che la qualità deve soprattutto
garantire la sicurezza; ora, in Valle d'Aosta centimetri di neve
arrivano dall'oggi al domani, e di questo non si è tenuto
conto!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK