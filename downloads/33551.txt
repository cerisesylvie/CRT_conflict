Consiglio Regionale della Valle d'Aosta - Oggetto del Consiglio n. 1673 del 9 marzo 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1673 del 9 marzo 2011 - Resoconto
OGGETTO N. 1673/XIII - Interpellanza: "Iniziative per un
confronto sul fenomeno della natalità nella regione".
Interpellanza
Preso atto che il rapporto Istat sui dati demografici 2010
racconta di una Valle d'Aosta dove la natalità (9.6) è più bassa
della mortalità (10.3), dove la crescita naturale (-0.7) è in gran
parte compensata dal saldo migratorio totale, dove il numero di
figli per donna è diminuito rispetto al 2009;
Preso atto ancora che sempre più la Valle d'Aosta sta
diventando una regione di anziani che invecchieranno soli e che la
nostra comunità non è luogo per bebè;
Osservato che, invece, nella vicina Francia nel 2010 c'è
stato un boom di nascite, il più alto da 30 anni e che, sempre in
Francia, con 2.1 figli per donna è stato superato il livello di
costanza della popolazione, mentre in Valle d'Aosta ci avviciniamo
al livello di "sparizione della razza";
Sottolineato che l'atto di indirizzo e coordinamento
dell'assegno post-natale è rappresentato ancora dalla deliberazione
della Giunta regionale n. 1877 del 13 luglio 2007;
Evidenziato che, nell'adunanza consiliare del 15 luglio 2010,
è stato approvato un ordine del giorno con il quale si "impegna
l'Assessore competente ad attivare un confronto con il Consiglio
Permanente degli Enti Locali e la Commissione consiliare permanente
sugli effetti prodotti in questi anni dal contributo a supporto
della paternità e della maternità e nel sostegno economico dei
figli e su possibili modifiche all'atto di indirizzo";
i sottoscritti Consiglieri regionali
Interpellano
l'Assessore competente per conoscere:
1) quali sono le valutazioni di merito rispetto ai
preoccupanti indici di natalità;
2) quando intende promuovere il confronto previsto
dall'ordine del giorno sopra richiamato;
3) se intende coinvolgere il Forum delle Associazioni
familiari della Valle d'Aosta;
4) se sono disponibili dati aggiornati, proiezioni,
indicatori sul fenomeno considerato riferiti alla Valle
d'Aosta.
F.to: Rigo - Carmela Fontana
Presidente
- La parola al Consigliere Rigo.
Rigo (PD)
- Ai primi di febbraio dell'anno in corso,
scorrendo i dati demografici, o meglio, gli indicatori demografici
del nostro paese nel 2010, perché i dati reali 2010 non sono ancora
disponibili, numeri che raccontano una nazione dove si vive più a
lungo, calano le nascite e altro ancora; mi sono chiesto perché la
politica non si interessa a questi fenomeni di grande rilevanza per
il nostro futuro o, meglio, per il futuro di quelle persone che
oggi non sono ancora nate. Da questo interrogativo ha preso spunto
l'interpellanza.
L'Italia e anche la Valle d'Aosta è un paese di anziani che
invecchiano da soli. Che la penisola non sia luogo per bebè si
sapeva, ma le stime ISTAT sui principali indicatori demografici
2010 hanno aggiunto al quadro, che ritrae un paese vecchio, una
buona ed una cattiva notizia. La buona, sempre che ci piaccia
invecchiare in un paese di anziani, è che l'aspettativa di vita è
aumentata e aumenterà, e per noi quasi over sessanta va bene; la
cattiva è che le nascite, dopo quattro anni di crescita, hanno
subito uno stop nel 2010: con 12.200 nati in meno sono tornate ai
livelli del 2005, anno in cui nacquero 554.000 bimbi. I politici -
mi scuso della generalizzazione - sono abbastanza "distratti" nel
quantificare gli effetti negativi, anche economici, della bassa
natalità ed è per questo che continuerò ad intervenire su questi
temi.
Il primo fattore di stagnazione ultradecennale della nostra
economia risiede proprio nell'invecchiamento accelerato della
popolazione; le multinazionali non investono nei paesi "vecchi" per
motivi di domanda e di offerta (carenza di mano d'opera giovanile).
Le quote, crescenti di ultrasessantenni e decrescenti di cittadini
in età da lavoro, non fanno solo aumentare le spese per le pensioni
e sanità, non rendono solo necessario il massiccio apporto di
immigrati che stiamo sperimentando, ma ha effetti perversi
sull'economia poco e male considerati nel dibattito sullo sviluppo.
È impressionante il paradosso italiano: abbiamo pochi giovani con
il più alto tasso di disoccupazione giovanile...come è possibile?
Per ogni dieci sessantenni che vanno in pensione ci sono cinque
giovani ventenni a causa del dimezzamento delle nascite dal 1975 ad
oggi. Di questi cinque quasi nessuno vuole o sa fare i lavori
disponibili: falegname, meccanico, muratore, contadino, badante,
cameriere...con il doppio risultato che molti italiani restano
senza lavoro e che gli immigrati aumentano. Le politiche per i
giovani e le famiglie servono non solo per obiettivi di equità
sociale, ma per la crescita economica. Difficile fermare il declino
economico se non si inverte il declino demografico che dura da
molti anni!
Ma non tutti i paesi europei sono però come l'Italia. Nel 2010
in Francia c'è stato un boom di nascite, 830.000, il più alto da 30
anni. In Francia, con 2.1 figli per donna è stato superato il
livello di costanza della popolazione, mentre in Italia con 1.29
figli per donna, stime e indicatori 2010, ci avviciniamo al livello
di "sparizione della razza". Se per adesso la popolazione non cala
è solo per l'apporto degli immigrati, che contribuiscono anche al
tasso di natalità, che sarebbe ancora più basso se non fosse per le
104.000 nascite da mamme straniere. I risultati della Francia credo
non vengano per caso: in quel paese le politiche per la famiglia si
fanno sul serio - non solo nidi o servizi, ma incentivi economici,
detrazioni fiscali, politiche per la casa e per l'occupazione
(superando quindi la precarietà giovanile causa non secondaria
della denatalità) - mentre in Italia di "famiglia" si parla ogni
giorno tanto e spesso demagogicamente, ma si fa poco o niente!
Certo, in Valle d'Aosta non possiamo intervenire sulle
detrazioni fiscali, ma il resto che rimane è tanto e su questo
vogliamo aprire un confronto serio e concreto, e non solo
mediatico. Ecco il senso della principale questione posta
nell'interpellanza: quando si intende promuovere il confronto,
previsto dall'ordine del giorno votato all'unanimità dal Consiglio
regionale? Lo ricordo ai colleghi:
"un confronto con il
Consiglio permanente degli enti locali e la commissione permanente
consiliare sugli effetti prodotti in questi anni dal contributo a
supporto della maternità e della paternità e nel sostegno economico
dei figli e su possibili modifiche all'atto di indirizzo";
il
riferimento in questo caso è all'assegno post-natale.
Vogliamo seriamente lavorare sui dati ISTAT regionali che
segnalano fenomeni preoccupanti. Il documento presentato alle forze
politiche durante la campagna elettorale del maggio scorso dal
Forum delle Associazioni familiari della Valle d'Aosta è in questo
senso esplicito (leggo):
"Le statistiche parlano chiaro: con
questi indici di natalità la Valle d'Aosta non ha futuro; senza
nuovi valdostani non ci saranno più tradizioni, non ci sarà più
particolarismo; scomparirà quella comunità alla quale siamo
abituati a riferirci sul piano culturale e politico"
. Allora,
partendo dalla necessità ribadita dall'Assessore il 3 dicembre
2010, di rivedere l'atto di indirizzo e coordinamento per la
concessione dell'assegno post-natale, utilizzare quel momento di
confronto per analizzare nel suo complesso la situazione
valdostana. Con i tempi e le regole di discussione di
un'interpellanza non è possibile quel confronto che riteniamo utile
per tutti. Il contributo economico non è la sola soluzione; certo
la sua riconsiderazione è necessaria, ma esistono altri strumenti,
di portata regionale, che potrebbero essere presi in
considerazione, almeno in un confronto fra diversi attori.
Assessore, lei sa bene che la nostra sollecitazione non è né di
parte, né demagogica. Questo fenomeno ci preoccupa da sempre e in
questi anni ne abbiamo più volte sottolineata la delicatezza. Siamo
quindi disponibili a lavorare senza pregiudizi con l'unica volontà
di mettere in campo innovazioni utili alla Valle d'Aosta.
Ciò detto, visto che mi rimane un po' di tempo, un ultimo
quesito, e non è una provocazione. Lei Assessore Lanièce, nello
scorso dicembre, ha detto che ci sarà la revisione dei parametri
dell'assegno post-natale, parametri che non vengono rivisti da
quattro anni. Orbene, se per il 2010 - come lei ha ricordato - la
Regione ha messo in campo 1.267.000 euro per questo contributo
economico, come facciamo a rivedere, penso aumentandoli, gli
importi e l'indicatore IRSEE se con la deliberazione della Giunta
regionale del 4 febbraio 2011, con la quale viene distribuito alle
strutture dirigenziali il fondo delle politiche sociali, vengono
destinati all'assegno post-natale 1.250.000 euro, cioè minori
risorse rispetto a quelle del 2010? Mi sembra una contraddizione.
Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Ringrazio il Consigliere
Rigo...non le prendo come provocazioni, concordo anch'io
sull'importanza generale del tema che è uno dei punti deboli della
società occidentale e credo che sia uno dei punti su cui lavorare
seriamente, perché ci troviamo in un periodo storico simile alla
decadenza dell'Impero romano, e chiudo qui. La mia passione sulla
storia mi porterebbe a fare ulteriori considerazioni, ma...
Voglio subito fare una precisazione sull'assegno post-natale.
Come sa bene il Consigliere Rigo, il fondo delle politiche sociali
è un fondo elastico e ci permette, di volta in volta che si
prendono dei provvedimenti, di fare delle variazioni e delle
modifiche. Il post-natale è soggetto a delibere attuative - e qui
colgo l'occasione per dire che sono delibere, e sono tante - della
legge Testo Unico assistenza economica, che porteremo a breve in V
Commissione. L'aver lavorato due mesi in più è dovuto al fatto che
ho voluto rapportarmi e la settimana prossima ci sarà un incontro,
con i patronati anziani in particolare, per condividere alcune
novità e soprattutto cercare, visto che si è aperto un confronto da
dicembre con loro, di accogliere alcuni suggerimenti. Quindi
predisporremo delle delibere, che sono importantissime, e che vanno
ad incidere in modo fondamentale sull'assistenza economica e
pertanto abbiamo voluto condividere il più possibile i
contenuti.
Per quanto riguarda le valutazioni in merito al rispetto dei
preoccupanti indici di natalità, il saldo demografico naturale,
dato dalla differenza fra natalità e mortalità, in Valle d'Aosta,
come in molte regioni italiane, approssima il punto di pareggio o è
lievemente positivo da alcuni anni per effetto della maggiore
propensione a procreare nella popolazione immigrata rispetto a
quella autoctona. La bassa natalità di una popolazione in un paese
sviluppato è un fenomeno complesso e multifattoriale, che non può
essere ridotto ai soli fattori economici, come dimostra l'elevata
natalità dei paesi in via di sviluppo, tragicamente ridimensionata
dall'elevata mortalità infantile o neonatale. La congiuntura
economica sfavorevole, la crisi globale, l'instabilità lavorativa e
abitativa e, conseguentemente, economica dei nuclei familiari,
incidono sulla progettazione familiare, ma si integrano con una
profonda crisi valoriale che investe la famiglia come valore umano
e sociale. Dalla conferenza nazionale sulla famiglia tenutasi a
Milano nel novembre 2010, oltre agli aspetti sopra elencati, emerge
anche una fragilità culturale diffusa, sia rispetto all'idea di
famiglia, sia rispetto alla costruzione di rapporti stabili con
prospettive a lungo termine; infine, la bassa natalità si affianca
ad aspetti positivi come l'aumentata sopravvivenza delle persone
anziane che accentua ancora di più l'immagine di una società senza
il giusto ricambio generazionale. L'Assessorato in questa
situazione generale può mettere in campo iniziative di settore che,
seppure importanti, è illusorio immaginare come risolutive.
Rispetto agli interventi di sostegno economico, si sottolinea
che ormai da molti anni è prevista la concessione dell'assegno
post-natale erogato per i primi tre anni di vita e che nel corso
del 2009 sono state evase 1.682 domande di assegno per un impegno
economico ricordato prima dal collega Rigo. Nel 2010 è stato
attivato un intervento di sostegno alle famiglie numerose, la cui
istruttoria è ancora in corso, che ha comportato un impegno di
spesa pari a 142.000 euro. Anche i servizi per l'infanzia vedono la
Valle d'Aosta tra le regioni più virtuose, con una dotazione di 18
posti ogni 100 bambini tra zero e tre anni ed una varietà di
offerte di servizi flessibili, attenti alle diverse esigenze delle
famiglie.
Riguardo al secondo punto, si fa presente che il confronto di
cui sopra avverrà in tempi brevi - cioè il confronto di cui
all'ordine del giorno che è stato richiamato dal collega Rigo -,
presumibilmente a partire dal mese di aprile, nell'ambito della V
Commissione e del Consiglio permanente degli enti locali, sui
contenuti delle delibere applicative della legge regionale n.
23/2010. Si ricorda inoltre che l'Assessorato alla sanità ha
attivato da diversi anni un gruppo regionale di lavoro su tematiche
inerenti le politiche familiari avente il compito di esaminare gli
aspetti relativi alla promozione della famiglia, della natalità e
di ricercare possibili soluzioni alle problematiche della famiglia
nel suo complesso.
Il Forum delle Associazioni familiari della Valle d'Aosta - se
si intende coinvolgerlo - ritengo che sia un'importante istituzione
ed è stato coinvolto fin dal 2004 nell'analisi, nella progettazione
e nella realizzazione di attività e di eventi inerenti le tematiche
della famiglia, e ha partecipato attivamente alla realizzazione
della seconda e della terza conferenza sulla famiglia. È stato
inoltre uno dei principali partner della Regione
nell'organizzazione della prima settimana della famiglia, nella
quale sono stati coinvolti, oltre al Forum, cinque Assessorati
regionali, il Consiglio permanente degli enti locali, l'Azienda
USL, proprio con la finalità di esaminare la situazione della
famiglia in Valle d'Aosta e di iniziare un percorso condiviso di
costruzione delle politiche familiari nella regione. Precisato
quanto sopra, è evidente che il Forum delle Associazioni familiari
della Valle d'Aosta continuerà ad essere partner della Regione
anche nell'ambito delle politiche familiari.
Circa i dati aggiornati, proiezioni e indicatori sul fenomeno,
come ha ricordato il collega Rigo, purtroppo quelli dell'ultimo
anno sono ancora da elaborare; noi abbiamo dei dati che si
riferiscono al decennio appena passato. I dati sul fenomeno della
natalità sono mostrati a partire dal 2002, dove si evince che la
nostra regione approssima i valori di riferimento per le altre aree
geografiche con oscillazioni casuali di poco superiori o inferiori
dovute ai piccoli numeri (parliamo di poco più di mille nati in un
anno su una popolazione di 127.000 abitanti). Nel 2002 la
situazione presentava un tasso di natalità che era di 9,2 a fronte
di un tasso nord ovest di 9,1 e in Italia di 9,4. Con i dati nel
2003, 2004, 2005 in Valle d'Aosta passiamo da 9,4, 9,6 e 10,1 a
fronte di un tasso, in Italia, di 9,4 nel 2003, e poi di 9,6 e 9,5;
con gli ultimi, 2007 e 2008, la Valle d'Aosta passa da un tasso di
natalità da 9,9 a 10,2 (in Italia erano 9,5 e 9,6). I dati,
insomma, sono quelli che sono stati condivisi prima. Devo ricordare
come la Valle d'Aosta abbia il tasso di mortalità infantile più
basso in Italia: questo è un altro dato importante che dimostra
qual è l'attenzione e quali sono i servizi per la prima
infanzia.
Più in generale devo dire che concordo con la sollecitazione; le
politiche familiari sono politiche che sono un po' trasversali a
tutti i settori delle politiche sociali, quindi sostenere la
natalità è veramente uno dei compiti - assieme alle politiche
giovanili - più difficili e, come ho detto e come anche è emerso
nella settimana della famiglia, credo che ci sia, anche grazie a
sollecitazioni e ad istituzioni come il Forum delle famiglie e alle
forze politiche, la possibilità di lavorare e di portare avanti in
modo concreto quello che c'è già in essere. Io starò attentissimo a
tutte quelle che sono le sollecitazioni che arriveranno in questo
senso. Grazie.
Presidente
- La parola al Consigliere Rigo.
Rigo (PD)
- Ringrazio l'Assessore per la sua affermazione
iniziale, il riferimento della natalità come debolezza della
società occidentale...grazie Assessore, è importante partire da
questo approccio per discutere di questi temi.
Volevo poi fare una precisazione rispetto ai dati che sono
usciti in questi giorni sulle notizie ANSA della Valle d'Aosta
rispetto ai dati dell'Osservatorio 2010 sulla salute. Non sono dati
comparabili con quelli indicati nella premessa all'interpellanza
perché i dati dell'
Osserva salute
si riferiscono a dati del
2009 rapportati al 2008, mentre quelli ISTAT sono stime di
indicatori demografici riferiti al 2010 e nel sito ISTAT è proprio
in evidenza il fatto che il 2010 inverte la tendenza del 2008 e del
2009 che era in lieve risalita. Proprio l'ISTAT ci fa notare che il
dato 1.29 di natalità italiano, e non 1.32 come riferisce
Osserva salute
, è preoccupante per quanto riguarda i livelli
di costanza demografici.
Detto questo, accolgo la precisazione dell'Assessore per quanto
riguarda il fondo delle politiche sociali; mi ero preoccupato di
quel dato perché era in controtendenza rispetto al dato del 2010,
mi dice che con le variazioni di Giunta si possono armonizzare gli
importi a seconda delle necessità delle singole strutture
dipartimentali...ma le faccio notare che guardiamo attentamente
anche i dati economici! Quindi prendiamo atto della disponibilità
riconfermata di aprire questo confronto e mi permetta, Assessore, a
me piacerebbe aprirlo prima ancora di discutere delle
deliberazioni, per avere un confronto con i dati che ha fornito lei
prima, per vedere quali potrebbero essere all'interno della
commissione quelle indicazioni, quelle possibili vie di uscita che
dobbiamo ricercare e poi, di conseguenza, anche la discussione
sulle deliberazioni.
Credo che il dibattito che c'è stato in Valle d'Aosta negli anni
'70 per quanto riguarda l'inversione di tendenza della Valle
d'Aosta - e di conseguenza a livello nazionale - sulle persone
anziane è stato un dibattito interessante: lì sono nate
l'assistenza domiciliare e le microcomunità. Bene, credo che anche
per quanto riguarda la denatalità dovremmo, come piccola regione,
poter essere un laboratorio per sperimentare innovazioni. È il dato
di una Valle d'Aosta in cui non si può dire che i servizi sono
precari, così come anche i contributi non solo economici che
vengono offerti alle famiglie non sono secondari; eppure anche la
nostra regione subisce questo effetto pesante della denatalità.
Dobbiamo interrogarci per scoprire ed innovare le nostre politiche.
Su questo siamo attenti, disponibili e lo riconfermiamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK