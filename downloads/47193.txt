Consiglio Regionale della Valle d'Aosta - Oggetto del Consiglio n. 3487 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3487 del 3 aprile 2024 - Resoconto
OGGETTO N. 3487/XVI - Interpellanza: "Notizie in merito
all'offerta CVA 7 a prezzo fisso lanciata da CVA Energie".
Bertin (Presidente) -
Punto n. 28. Consigliere Marquis ne
ha facoltà.
Marquis (FI) -
Torniamo a parlare di energia elettrica,
in particolare dell'offerta CVA 7 a prezzo fisso, che è stata
lanciata nel mese di settembre 2023 per la fornitura di energia
elettrica all'utenza residenziale valdostana, a decorrere dal primo
gennaio 2024.
A seguito del lancio di quest'offerta, sempre nel mese di
settembre 2023, è stata diramata un'informativa all'utenza e ai
clienti dove, sostanzialmente, venivano declinate le condizioni,
evidenziando, in particolare, che il prezzo sarebbe stato fisso
sino al 31/12/2030 e veniva definito in 0,1193 euro/kilowatt;
dopodiché erano anche declinate tutte le altre condizioni.
Andando a verificare sul sito della società, dove si dà
attenzione all'offerta che viene declinata con tutta una serie di
documenti, c'è un documento che definisce le condizioni economiche
dell'offerta e, stranamente, rispetto all'informativa che era stata
mandata, parla di adeguamento del corrispettivo per l'acquisto
dell'energia elettrica e degli altri corrispettivi per i servizi di
vendita.
In particolare, in questo articolo viene riportato quanto segue:
"I corrispettivi dovuti dal cliente per i servizi di vendita
potranno essere modificati da CVA Energie mediante una
comunicazione inviata in forma scritta con preavviso non inferiore
a 3 mesi rispetto alla data di decorrenza della variazione. Tale
termine decorerà dal ricevimento della suddetta comunicazione. In
caso di mancata accettazione delle nuove condizioni economiche, il
cliente potrà recedere dal contratto senza alcuna penalità né oneri
aggiuntivi inviandone comunicazione a CVA Energia tramite
raccomandata o PEC entro e non oltre un mese decorrente dal
ricevimento della suddetta comunicazione. In caso di assenza di
tale comunicazione, si intendono validi i corrispettivi stabiliti
dalle presenti condizioni economiche.
Dalla lettura di quest'articolo, parrebbe quindi che non si
tratta di un prezzo fisso, se c'è la possibilità unilaterale da
parte della società, nel corso di questi sette anni, di poter
variare le condizioni di mercato e di vendita.
Pertanto, alla luce di questa discrasia che abbiamo riscontrato
tra quanto è stato evidenziato nella prima comunicazione e quanto
invece è evidenziato sul sito, si chiede sostanzialmente quale di
queste due indicazioni è quella valida e, se per caso fosse la
prima valida, quella del prezzo fisso, allora se c'è intenzione di
dare indicazione alla società di correggere l'offerta affinché
possa a tutti gli effetti considerarsi a prezzo fisso.
Presidente -
Risponde il Presidente della Regione.
Testolin (UV) -
Grazie Presidente. Con riferimento
all'interpellanza, CVA conferma che l'offerta in questione è a
prezzo fisso per sette anni e che la stessa è stata pensata per
tutelare la clientela valdostana dalla frenetica volatilità dei
prezzi, tipica del mercato, garantendone un prezzo stabile.
CVA ribadisce poi che la convenienza o meno dell'offerta a
prezzo fisso può essere valutata solo nel lungo periodo, così come
analogamente accade per i mutui, e non può essere comparata con
offerte a prezzi variabili in un lasso temporale breve e poco
significativo, come i tre mesi da cui è in vigore l'offerta.
Inoltre CVA ricorda che l'offerta CVA 7 a prezzo fisso è stata
definita, oltre che in un contesto di estrema volatilità dei prezzi
dell'energia elettrica, in un periodo di incertezza normativa e
regolatoria in merito alla definizione temporale del definitivo
superamento del mercato tutelato per i clienti domestici e nella
definizione delle condizioni economiche ad essi applicabili.
Nel secondo semestre del 2023, infatti, si parlava ancora di
proroga del servizio di maggior tutela e non si conoscevano i
prezzi che sarebbero stati offerti dagli operatori di mercato che
avrebbero partecipato alle procedure concorsuali per l'assegnazione
del servizio di tutela graduali.
Di conseguenza, al fine di sostenere efficacemente i clienti
valdostani ad orientarsi in un contesto estremamente complesso e
confuso, CVA ha voluto offrire alla propria clientela un prezzo
fisso stabile per sette anni, assumendosi l'impegno, come già
emerso in quest'Aula, di adeguare il corrispettivo laddove le
condizioni messe a disposizione dal mercato si fossero rivelate più
vantaggiose.
Per fare ciò, in coerenza con la normativa di settore, la
società deve prevedere contrattualmente la possibilità di adeguare
unilateralmente i corrispettivi dovuti dal cliente per i servizi di
vendita.
Dette clausole tecniche sono presenti in tutte le strutture
contrattuali di CVA Energie così come di qualunque altro operatore,
che deve assumere sul mercato comportamenti coerenti, anche al fine
della normativa sulla concorrenza e sul libero mercato.
In ogni caso, è normativamente previsto che, al verificarsi di
avvenimenti straordinari ed imprevedibili, la società possa sempre
risolvere i contratti di fornitura dei clienti, avvalendosi
dell'istituto della risoluzione per eccessiva onerosità.
In tale seppur remota ipotesi, per quanto attiene il caso
specifico dell'offerta CVA 7, la popolazione valdostana
transiterebbe all'operatore nazionale di ultima istanza individuato
mediante apposite procedure concorsuali, come può essere ad esempio
Enel fino al 31 marzo del 2027 per i clienti domestici non
vulnerabili.
Con la clausola di adeguamento del prezzo, CVA Energie ha voluto
scongiurare tale rischio al verificarsi di avvenimenti che
potrebbero giustificare una risoluzione per sopravvenuta eccessiva
onerosità, garantendosi la possibilità di adeguare equamente le
condizioni economiche del contratto in essere senza doverlo
forzatamente risolvere, sempre riconoscendo alla clientela la
possibilità di recedere unilateralmente dal contratto senza penale
o oneri aggiuntivi; il tutto, nell'ottica di massima attenzione nei
confronti della popolazione valdostana che, da sempre, caratterizza
le scelte commerciali di CVA Energie.
Non so se dalla lettura sia emerso il motivo
dell'interrogazione, che io condivido come concetto, perché è la
stessa domanda che mi sono posto.
La tematica è molto particolare, molto tecnica ed è
principalmente legata a normative che impongono questo tipo di
clausole contrattuali all'interno delle prestazioni offerte alla
clientela.
CVA ribadisce il concetto del prezzo fisso per i sette anni e,
da quanto ha predisposto, dà un'apertura, nel momento in cui si
dovessero verificare delle condizioni che potrebbero abbassare
questa soglia alla luce di questa clausola, che sarebbe comunque
presente e bisogna indicare in sostanza in funzione del fatto che
se i costi dovessero salire, la legge - di suo - prevede la
possibilità di uscire contrattualmente dai rapporti con il cliente
in funzione appunto di una clausola che tutela le aziende che
andrebbero a spendere troppo rispetto a quella che è l'offerta
concessa.
Presidente -
Consigliere Marquis, ha facoltà di
replica.
Marquis (FI) -
Evidentemente era come pensavo, nel senso
che la società si è riservata la facoltà di poter recedere qualora
il prezzo dell'energia subisse dei forti incrementi.
Questo, tradotto, significa che il prezzo dell'energia rimane
fisso quando il prezzo scende; quindi, quando va a scapito dei
valdostani e a discapito dell'utenza.
Quanto alla clausola, sono andato a fare delle verifiche su
tutte le altre società che offrono il prezzo fisso e le assicuro
che le ho lette con attenzione e non c'è la clausola rescissoria,
perché le altre società hanno tutte fatto dei contratti che
prevedono il prezzo fisso per un anno, proprio per senso di
responsabilità e per non prendere in giro i clienti, perché non si
possono bloccare dei prezzi per sette anni in un mercato che
subisce delle forti oscillazioni.
Se domani mattina scoppiasse sciaguratamente una guerra e il
prezzo dell'energia di mercato dovesse raddoppiarsi, CVA manderebbe
la raccomandata a tutti i valdostani perché sono cambiate le
condizioni di mercato.
Il prezzo fisso quindi per sette anni, sostanzialmente,
diciamocela tutta, non esiste.
Invece, un ragionamento che mi preme fare anche a seguito delle
sue considerazioni, Presidente, quelle del tutelare i valdostani:
qui si parla di centesimi di differenza, 0,1193 il prezzo fisso;
oggi l'ARERA ha fissato il prezzo per il prossimo trimestre tra 0,7
e 0,8 che, ridotto del 40%, se valessero le condizioni che valevano
al 31 dicembre, porterebbe a 5 centesimi il prezzo di vendita.
Cosa vuol dire da 5 centesimi a 12? Vuol dire spendere il
doppio, sostanzialmente, ma spendere il doppio di cosa? Mentre
parliamo di centesimi, non ha un grosso significato. Andiamo a
vedere come si traducono questi centesimi sul sistema Valle d'Aosta
e sulle tasche dei valdostani.
7 centesimi per 100 milioni di kilowatt/ora, più o meno, fanno 7
milioni di euro che preleviamo ai valdostani all'anno in più
rispetto a se si applicassero le condizioni normali che vigevano
sino al 31 dicembre.
Qualcuno dirà: "Ma è calato quel prezzo di 2 euro al mese della
commercializzazione"; quel prezzo lì vale un milione di euro,
quindi sostanzialmente ci sono 6 milioni di euro che ballano, è un
Bon de Chauffage al contrario: sono i valdostani che erogano il Bon
de Chauffage alla CVA in questo contesto, non come avveniva una
volta che c'erano 7-8 milioni all'anno che venivano messi a
disposizione da parte della Regione alla comunità per far fronte ai
costi dell'energia.
Io credo che in questi due mesi, se dalla risposta è emerso che
non bisogna ragionare sul breve periodo, sul breve periodo ci sono
500-600 mila euro al mese che vengono prelevati in più ai
valdostani. Poi, il giorno in cui dovessero verificarsi delle
condizioni al contrario, arriverà la raccomandata e i valdostani
dovranno scegliersi o un altro fornitore oppure accettare le nuove
condizioni.
Noi riteniamo che, proprio per queste ragioni, ci sia l'urgente
necessità di adeguamento dei prezzi dell'energia elettrica,
superando questa pseudo forma di prezzo fisso che non esiste,
perché se io vado in banca e posso scegliere il tasso fisso o il
tasso variabile, non mi mettono una condizione rescissoria che
possono cambiarmelo in corso d'opera nel periodo di validità del
mutuo.
Se scelgo il tasso fisso, il tasso è fisso, se non si poteva
fare il tasso fisso, bisognava optare per il tasso variabile, che
tiene conto di quelle che sono le condizioni di mercato e di quelle
che sono le agevolazioni che venivano concesse sino oggi a tutti i
valdostani.
Pertanto, noi riteniamo che sia indispensabile intervenire con
urgenza e chiediamo al Governo regionale che non sottovaluti questo
dossier perché per noi è di basilare importanza in un momento di
difficoltà, un momento in cui i valdostani devono far fronte a
delle grosse spese per l'acquisto dell'energia elettrica, in una
situazione in cui dovrebbe esserci maggiore attenzione, perché
siamo dei grandi produttori di energia rinnovabile tramite una
società che è al 100% pubblica, pertanto i valdostani dovrebbero
avere sicuramente delle condizioni ben diverse da quelle che sono
applicate oggi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK