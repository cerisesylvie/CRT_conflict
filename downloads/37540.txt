Consiglio Regionale della Valle d'Aosta - Oggetto del Consiglio n. 1291 del 11 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1291 del 11 giugno 2015 - Resoconto
OGGETTO N. 1291/XIV - Disegno di legge: "Disposizioni in
materia di prevenzione, contrasto e trattamento della dipendenza
dal gioco d'azzardo patologico. Modificazioni alla legge regionale
29 marzo 2010, n. 11 (Politiche e iniziative regionali per la
promozione della legalità e della sicurezza)" e proposta di legge:
"Disposizioni in materia di ludopatia".
Presidente -
È in via di distribuzione la relazione. La
parola al relatore, il Consigliere Restano.
Restano (UV)
- Grazie Signor Presidente.
Signor Presidente, gentili colleghi, il disegno di legge che ci
accingiamo a discutere è quanto risulta dal coordinamento della
proposta di legge n. 17 presentata dai gruppi del Partito
Democratico-Sinistra VdA, ALPE e Movimento Cinque Stelle e del
disegno di legge n. 26, presentato dalla Giunta regionale. Si è
trattato di un lungo lavoro, consistito nell'audire in commissione
tutte le associazioni che a vario titolo si occupano dell'argomento
e nel predisporre un testo che tiene conto delle due proposte
legislative presentate in commissione, delle nuove esigenze di una
popolazione che cambia, ma soprattutto delle patologie emergenti
collegate al gioco d'azzardo. Ringrazio, quindi, i funzionari degli
uffici della sanità, del Consiglio, della Presidenza della Giunta,
che hanno collaborato nella predisposizione di questo testo. La
passione per il gioco, nota fin dall'antichità, spesso degenera in
patologia. Oggi la definiamo "grave dipendenza", tanto che già nel
1980 l'American Psychiatric Association ha catalogato questa
patologia quale "disturbo del controllo degli impulsi non
classificati altrove" e l'ha inserita nel proprio manuale
statistico e diagnostico.
La questione riguarda una problematica complessa e di ampia
portata. Infatti, negli ultimi anni si è assistito alla
moltiplicazione delle possibilità di entrare in contatto con le
molteplici forme oramai disponibili di gioco d'azzardo e a un
aumento, esponenziale, del numero dei giocatori. In questo contesto
l'assoluta maggioranza dei giocatori non ha problemi di dipendenza,
ma ricerche internazionali condotte per quantificare il numero dei
giocatori patologici, stimano dall'1 al 3 percento la popolazione
vittima dell'azzardo e oggi la maggiore quantità di giochi a
disposizione è direttamente proporzionale ad un aumento della
popolazione che perde il controllo di fronte al gioco e diviene
purtroppo un giocatore problematico o patologico. Il fenomeno,
pertanto, richiede l'azione sinergica delle istituzioni nel loro
complesso. L'individuazione di strumenti di intervento efficaci
prevede lo sviluppo di iniziative di sensibilizzazione dei rischi
collegati al gioco d'azzardo e l'adozione di misure di informazione
e prevenzione che siano collegate con il territorio, con i gestori
delle attività di gioco e con una maggiore responsabilizzazione
delle famiglie. Oggi sono molteplici le forme di dipendenza, non
meno pericolose di quelle che riguardano l'uso di stupefacenti o
l'abuso di sostanze alcoliche. Di fatto stanno emergendo forme
nuove di disturbi del controllo degli impulsi, quali ad esempio la
dipendenza da cellulare, lo shopping
online
compulsivo, la
dipendenza da sport e altre ancora. Il ricorso al gioco autorizzato
nel nostro Paese è in continua crescita; oggi siamo arrivati a
cifre considerevoli, e a fronte della crisi economica gli italiani
continuano, paradossalmente, a tentare la sorte. Quindi si verifica
una situazione alquanto singolare, per cui lo Stato, da un lato,
incentiva il gioco e incassa miliardi, e dall'altra la spesa a
carico della collettività per arginare tale fenomeno aumenta sempre
di più. È anche vero che il problema delle dipendenze patologiche
non si risolve con il proibizionismo, che oltre a causare un danno
economico considerevole rischia di stimolare il desiderio di
compiere ciò che ci è precluso facendo ricorso al gioco
illecito.
Oggi giocare d'azzardo è facile, veloce, immediato, sia perché i
luoghi deputati a questa attività sono numerosi, ben visibili e
facilmente raggiungibili, sia perché gli strumenti tecnologici
permettono di giocare in qualsiasi momento e in qualsiasi luogo. La
scelta è vasta e accontenta pressoché tutte le fasce d'età: Gratta
e vinci, Lotto, con tutte le loro varianti, videopoker e giochi
online
. Nel gioco patologico l'obiettivo non è più vincere,
ma provare emozioni e sensazioni correlate con una situazione di
rischio. In Valle d'Aosta le slot-machine sono circa 3.000 e sono
installate in bar, locali notturni, sale giochi, tabaccherie, e il
loro numero è soggetto ad aumenti repentini. Per installare una
slot-machine in un bar è sufficiente la licenza per la
somministrazione di alimenti e bevande. Soltanto per le sale-slot è
necessaria un'autorizzazione della Questura per l'apertura. A tale
proposito, occorre sottolineare che a livello nazionale il
Parlamento ha delegato il Governo, con legge n. 23 del 2014, a
emanare decreti legislativi di riordino delle disposizioni in
materia di giochi pubblici, prevedendo, fra i principi e i criteri
direttivi, parametri di distanza da luoghi sensibili, validi per
l'intero territorio nazionale; decreti non ancora approvati e dai
quali non sarà possibile prescindere. Inoltre, il Ministro della
salute ha presentato alle Regioni, nel febbraio scorso, uno schema
di decreto del Presidente del Consiglio dei Ministri, contenente i
nuovi livelli essenziali di assistenza, i cosiddetti "LEA". Tra
questi sono ricompresi i servizi e le attività destinate alle
persone con dipendenze patologiche, inclusa la dipendenza da gioco
d'azzardo.
Il disegno di legge che oggi discutiamo si basa anche
sull'analisi dei dati a disposizione del SERD dell'Azienda
sanitaria locale della Valle d'Aosta, da cui si evince come il
problema della dipendenza dal gioco d'azzardo stia assumendo
dimensioni che richiedono una certa attenzione anche nella nostra
Regione. Dal 2009 ad oggi il SERD è passato da 29 a 59 pazienti,
che hanno chiesto aiuto circa il loro legame patologico con il
gioco d'azzardo. Si riassumono, adesso, i dati di questa attività:
nel 2014 abbiamo "aperto" presso il SERD 21 nuovi utenti, 16 uomini
e 5 femmine, di età che varia tra i 40 e 45 anni di media. Gli
utenti attualmente in carico, come ho detto prima, sono 59 l'età
media attorno ai 45 anni, 10 femmine e 49 maschi. I programmi
terapeutici sono oltre 100. Vi sono più programmi per paziente.
Questi dati dimostrano che la Regione è attenta al problema e che
ciò che vogliamo fare è investire di più nella prevenzione,
sensibilizzazione e cura di questa patologia, tenendo conto che
anche questa legge è perfettibile, perché a fronte di grandi
obiettivi si dispone ad oggi di poche risorse.
Il presente disegno di legge si compone di 14 articoli:
l'articolo 1 indica le finalità della norma, che sono la
prevenzione della diffusione dei fenomeni di dipendenza dal gioco,
la riduzione del rischio e il contrasto di questa forma di
dipendenza, nonché il trattamento terapeutico dei soggetti affetti
da tale patologia. L'articolo 3 individua le iniziative a favore
delle attività di prevenzione e il piano integrato. Tali iniziative
vedono la collaborazione della Regione con gli Enti locali, le
istituzioni scolastiche, l'Azienda sanitaria locale, gli Enti e le
associazioni operanti in Valle d'Aosta, nonché la Casa da gioco di
Saint-Vincent, con il chiaro scopo di educare la popolazione sulle
conseguenze derivanti dall'abuso patologico del gioco d'azzardo -
anche con riferimento al gioco
online
- di promuovere una
cultura del gioco rispettosa della salute del cittadino e di
promuovere altresì iniziative di educazione al gioco responsabile.
Lo stesso articolo, al comma 3, definisce i contenuti del piano
integrato per il contrasto, la prevenzione e la riduzione del
rischio del gioco d'azzardo patologico, di durata triennale. Si
tratta di interventi mirati al monitoraggio e alla prevenzione del
rischio da gioco d'azzardo patologico, mediante sensibilizzazione,
educazione ed informazione e interventi di formazione rivolti agli
esercenti, nonché di altre iniziative volte a contenere l'impatto
negativo del gioco d'azzardo lecito sul governo del territorio.
L'articolo 4 reca disposizioni per la riduzione del rischio e per
il contrasto alla dipendenza da gioco d'azzardo, in particolare
introduce il divieto di apertura di sale da gioco e di spazi per il
gioco che siano ubicati a una distanza inferiore a 500 metri dai
luoghi sensibili: scuole, strutture culturali, ricreative o
sportive. Tale distanza può essere ampliata dai Comuni, i quali
possono altresì disciplinare l'orario di funzionamento delle sale
da gioco e degli spazi per il gioco, nonché prevedere, come
indicato all'articolo 8, ulteriori divieti di pubblicità, fermo
restando quanto previsto dal d.l. 58 del 2012. I gestori dei
predetti locali devono, come previsto dall'articolo 6, partecipare
ai corsi di formazione organizzati dall'azienda USL e finalizzati
alla conoscenza e alla prevenzione dei rischi legati al gioco
d'azzardo patologico. Lo stesso articolo definisce la collocazione
delle apparecchiature all'interno dei locali, in modo da evitarne
l'accesso diretto ed evidenziarne il divieto ai minori di diciotto
anni. Prevede ancora appositi corsi di formazione per i gestori
delle sale da gioco e degli spazi gioco. L'articolo 5 dà atto
dell'attività svolta dall'Azienda sanitaria locale, in merito al
trattamento della dipendenza dal GAP (Gioco d'Azzardo Patologico)
sia nei confronti delle persone affette da tale dipendenza, sia nei
confronti dei loro famigliari. L'articolo 9 istituisce il marchio
"Slot Free", rilasciato ai titolari di esercizi commerciali che
scelgono di non detenere nel proprio locale apparecchiature per il
gioco d'azzardo. L'articolo 7 dispone che a decorrere dal periodo
d'imposta, in corso dal primo gennaio 2016, la legge finanziaria
regionale determina una riduzione dell'aliquota di imposta sulle
attività produttive per coloro che hanno conseguito il marchio di
cui ho parlato prima, i quali potranno anche beneficiare di
agevolazioni sui tributi comunali. Articolo 10: demanda ai Comuni
le funzioni di vigilanza sull'osservanza dei divieti e degli
obblighi previsti dalla norma che discutiamo. Articolo 12:
introduce le disposizioni transitorie, prevedendo un periodo di
cinque e di otto anni, prima di applicare la norma alle attività
già esistenti. L'articolo 13 stabilisce una clausola valutativa che
prevede una relazione annuale della Giunta regionale alla
competente Commissione consiliare permanente in merito
all'applicazione della norma. L'articolo 14 reca, infine, le
disposizioni finanziarie. Si tratta di un provvedimento legislativo
innovativo che introduce in maniera forte il concetto della
prevenzione, più che mai indispensabile per affrontare in maniera
sinergica ed efficace il gioco d'azzardo patologico. Si tratta,
inoltre, di una legge che sarà attentamente monitorata nella sua
concreta applicazione e potrà essere suscettibile di modificazioni,
alla luce dei risultati ottenuti, di eventuali criticità che
emergeranno, e anche alla luce della legge nazionale che a breve
dovrebbe essere emanata dallo Stato.
Presidente
- Grazie Consigliere Restano. La parola alla
Consigliera Fontana.
Fontana (PD-SIN.VDA)
- Grazie Presidente.
Negli ultimi anni il giro d'affari del gioco d'azzardo è più che
quintuplicato. Il gioco è diventato ormai una vera piaga sociale.
Un fenomeno che fino a 15 anni fa non esisteva. Numerose sono in
tutt'Italia le iniziative del Parlamento e dei Consigli regionali e
comunali, nonché le iniziative popolari contro il gioco d'azzardo
patologico. Uno dei primi passi in tal senso, vogliamo ricordarlo,
è stato, nel 2012, il Manifesto dei Sindaci per la legalità contro
il gioco d'azzardo, manifesto che nella sua premessa ricordava i
numeri e le conseguenze del gioco d'azzardo patologico. Cento
miliardi di fatturato, la terza industria italiana. Dodici percento
della spesa delle famiglie italiane, 400mila slot-machine, 15
milioni di giocatori abituali, 3 milioni a rischio patologico.
Circa 800mila i giocatori già patologici. 5-6 miliardi all'anno
necessari per curare i dipendenti dal gioco patologico. Sono i
numeri del gioco d'azzardo lecito, che sta distruggendo le persone,
le famiglie, le comunità. Alcuni dati relativi alla nostra Regione
sono stati pubblicati sul sito della testata
12vda
, tratti
da un'indagine sul gioco d'azzardo curata dalla rivista
Wired
, dalla quale risulta che in Valle d'Aosta, nei primi
dieci mesi del 2012, sono stati spesi nelle slot-machine,
installate nei locali o nelle sale gioco, più di 600 euro pro
capite. Le persone dipendenti dal gioco d'azzardo patologico sono
in preoccupante aumento e così anche quelle prese in carico dal
servizio per le dipendenze dell'Azienda USL della Valle d'Aosta.
Dai 4 casi del 2008 oggi siamo saliti a circa 59 soggetti portatori
di problematiche legate alla dipendenza dal gioco d'azzardo.
Capiamo benissimo che i dati reali sono decisamente più alti e
purtroppo in costante aumento. Giocano tutti, minorenni, anziani,
donne, uomini, ricchi e poveri, disoccupati e pensionati. È una
piaga che riguarda indistintamente tutta la società valdostana e
non solo. Spesso si vede nel gioco un'alternativa a una condizione
critica e disperata. Dobbiamo far comprendere che le soluzioni sono
altre.
I primi a dare delle risposte siamo e dobbiamo essere noi. Lo
Stato e la Regione ci guadagnano certo, grazie alle tasse che i
concessionari devono versare, ma quali costi sociali e sanitari
deve poi sostenere la collettività? La dipendenza patologica
produce difficoltà economiche, personali, familiari, costringendo a
volte il giocatore a ricorrere all'usura. Il gioco d'azzardo
sottrae ore al lavoro, alla vita affettiva, al tempo libero, e
produce sofferenza psicologica, in relazione educativa, materiale,
di aspettativa nel futuro. Al pari di altre forme di dipendenza
patologica, infatti il gioco d'azzardo compromette, disgrega e
danneggia le relazioni tra persone, minando i progetti personali e
professionali, provocando perdita del lavoro o assenteismo. Ma
comporta anche spesso la dissipazione del patrimonio familiare e
dei risparmi, costringendo a chiedere prestiti bancari o
addirittura a commettere reati pur di ottenere i soldi necessari
per il gioco. La proposta di legge affronta la questione del GAP
puntando alla prevenzione e non al proibizionismo, con l'obiettivo
di regolamentare l'accesso consapevole e responsabile al gioco,
contrastando i fenomeni di dipendenza, mediante misure di
prevenzione, recupero e monitoraggio. Tra queste misure, molto
importante è l'inserimento del GAP nei livelli essenziali di
assistenza LEA, quell'insieme di attività di servizi e prestazioni
che il servizio sanitario regionale deve obbligatoriamente
garantire a tutti i cittadini. Si recepisce così che il comma 2
dell'articolo 5 del decreto della legge 13 settembre 2012, n. 158,
"Disposizioni urgenti per promuovere lo sviluppo del paese,
mediante un più alto livello di tutela della salute"...poi
convertito in legge. Per la verità questo era l'indirizzo già
perseguito dal SERD valdostano, anche se in questa direzione finora
non erano stati adottati strumenti normativi. La presente proposta
di legge intende coprire questo vuoto normativo, disciplinando gli
interventi di prevenzione e di riduzione del rischio di dipendenza
del GAP.
In Valle d'Aosta, per ovvie ragioni, dobbiamo conciliare la
presenza del Casinò di Saint-Vincent e la necessità del suo
rilancio economico con il disagio sociale provocato dal gioco
d'azzardo. Ma la nostra Regione tuttavia dev'essere attenta anche
al benessere degli individui e delle famiglie. Il gioco dev'essere
divertimento, svago e non deve pregiudicare il futuro delle
persone. Altre misure concrete contenute nella proposta di legge
sono il piano integrato per il contrasto, la prevenzione e la
riduzione del rischio di GAP, nonché la formazione e la
sensibilizzazione sulle conseguenze derivate dall'abuso patologico
del gioco d'azzardo. Una proposta, quindi, di buon senso, e volta a
promuovere e regolamentare l'accesso consapevole e responsabile al
gioco lecito, al fine di prevenire e contrastare concretamente i
fenomeni di dipendenza patologica e di assicurare il trattamento
terapeutico e recuperare...sociale dei soggetti coinvolti, nonché
il sostegno alle famiglie. Colgo, infine, l'occasione per
ringraziare il Presidente della V Commissione, il Consigliere
Restano, e tutti gli altri Commissari, per l'ampia disponibilità al
confronto, al fine di ottenere un risultato ampiamente condiviso,
su un tema così delicato e sentito quale quello della lotta alla
dipendenza dal gioco d'azzardo. Grazie.
Presidente
- Grazie collega Fontana. La parola alla
Consigliera Morelli.
Morelli (ALPE)
- Merci Président.
Permettez-moi d'abord de faire quelques remerciements, au début
de cette intervention. Je voudrais d'abord remercier la
Consigliera
Fontana, qui a été la première promotrice pour
ce qui concerne les groupes du Parti Démocrate, ALPE et Cinque
Stelle, d'un projet de loi que nous avons partagé et souscrit. Je
voudrais également remercier le Président de la V
e
Commission pour la disponibilité, la patience et le grand travail
qui a été fait à l'intérieur de cette commission, pour parvenir à
un texte de loi qui soit le plus partagé possible.
È stato un lavoro lungo, che ci ha preso molto tempo, che ci ha
impegnato molto. Il fascicolo su cui, per velocità, per rapidità,
ho scritto ludopatia, credo che sia uno dei più alti sulla mia
scrivania. In commissione, i testi, le modifiche si sono
avvicendati, ma perché sono stati il frutto di un confronto, di una
condivisione, che ha visto tutti i componenti della commissione
impegnati e che ha visto anche il contributo dei tanti soggetti,
delle associazioni, dei rappresentanti delle categorie economiche,
che abbiamo avuto modo di audire in commissione.
Il risultato che "affrontiamo" oggi è sicuramente un risultato
migliorativo, rispetto sia al disegno di legge proposto dalla
Giunta, che alla proposta di legge che avevamo avanzato.
Probabilmente, come sempre, si sarebbe potuto fare di più, di
meglio, ma riteniamo che questo possa essere considerato il
risultato onesto di una mediazione tra visioni che non sempre erano
proprio concilianti, tra visioni forse un po' più rigorose, come
quella che mi appartiene, con visioni forse un po' più liberiste.
Quale fra le due sia la visione più efficace, non è dato saperlo.
Personalmente, a sostegno di una linea forse più rigorosa e di
contrasto più diretto, mi sembra utile citare uno studio fatto
dall'Osservatorio per le politiche sociali e la qualità della vita
del Comune di Bolzano, a cui io ho sovente fatto riferimento, anche
durante la discussione in commissione. Uno studio che ha voluto
capire la percezione dei cittadini riguardo all'efficacia delle
diverse iniziative promosse dal Comune per contrastare le patologie
legate al gioco d'azzardo, e il risultato è stato che quelli che
ritengono molto utili le semplici campagne di prevenzione e di
sensibilizzazione sono stati il 41 percento, quelli che
considerano, invece, determinante, necessaria la rimozione delle
macchinette dai bar della città, sono stati il 71 percento, a dire
che vi è, comunque, nella cittadinanza un'opinione diffusa rispetto
alla nocività di questi strumenti di gioco. Il Comune di Bolzano
poi ha puntualmente, come da tradizione austro-ungarica, messo in
atto politiche molto rigorose e nell'arco di due anni dalla città
di Bolzano le macchinette sono praticamente scomparse, e questo
nonostante il Comune abbia dovuto far fronte ai legittimi,
numerosi, ricorsi fatti dai commercianti. Cito quanto ha affermato
l'Assessore alle politiche sociali: "Non siamo contro il gioco,
sappiamo bene che chi vuole rovinarsi ha, purtroppo, altri modi per
farlo, ma nel nostro agire dobbiamo tutelare le fasce più deboli
della popolazione, quelle più a rischio, ed è quello che abbiamo
fatto". Ed è quello che anche, a nostro modo di vedere, andava
fatto.
Noi crediamo che da parte di tutti vi sia la consapevolezza di
trovarci oggi di fronte ad un fenomeno, quello del gioco d'azzardo
che, per dimensioni e diffusione capillare, è un fenomeno nuovo. Il
gioco d'azzardo è un gioco che si sostanzia nello scommettere
denaro allo scopo di ottenere un premio sull'azzardo, cioè su un
evento che ha un esito incerto. È un'attività presente in tutte le
culture, presente da sempre. Tra l'altro, una curiosità: la parola
"azzardo" è di origine araba e significa "dadi". Però, in cosa si
differenziano le offerte del consumo del gioco d'azzardo attuali
rispetto a quanto avveniva in passato...ed è che le nuove tipologie
di gioco sono perlopiù tipologie di gioco solitario, prive della
socialità che contraddistingueva i giochi classici, e comportano
quindi crescenti rischi di sconfinare nella problematicità e
addirittura nella patologia.
Poi vi è un altro aspetto che è stato sollevato in commissione
dal direttore del SERD valdostano, il dottor Ferrari, che ha fatto
una riflessione interessante rispetto alle motivazioni del gioco
d'azzardo, ed è che nella nostra società sta passando un messaggio
per il quale si pensa che per farsi strada conti di più la fortuna,
piuttosto che l'abilità, piuttosto che l'impegno, piuttosto che il
merito. Dobbiamo constatare che certi giochi televisivi danno una
buona mano ad accreditare questa opinione diffusa. E, quindi, è una
lotta impari, ne siamo assolutamente coscienti, ma siamo anche
coscienti che è nostro ruolo agire, anche culturalmente, smontando
questo messaggio e riportando, cercando di riportare il gioco alla
sua funzione ludica. Ed è ciò che con questa legge ci proponiamo di
fare. Perché, in quanto legislatori, non dobbiamo affidarci a
semplici sensazioni, a semplici intuizioni, ma dobbiamo cercare di
ragionare in modo rigoroso e affidandoci a dati scientifici. Quindi
è importante avere consapevolezza, avere contezza delle dimensioni,
per quanto più possibile, reali, del fenomeno, nella nostra
Regione, e a tale scopo si è previsto il monitoraggio costante, la
valutazione annuale dell'efficacia delle azioni messe in campo, che
ci sembra il modo corretto per affrontare il problema, anche se,
come ci ha ricordato il dottor Ferrari, i dati che il collega
Restano ha citato nella sua relazione sono dati non così precisi e
non così corrispondenti alla realtà, perché il fenomeno rimane in
larga misura sommerso. Il dottor Ferrari ci ha parlato di 50
persone all'anno circa che ricorrono al SERD ed è un numero che
cresce di anno in anno. È sicuramente un numero importante, se si
considera che per ogni persona grave che arriva al servizio ce ne
sono almeno altre cinque o sei che sono a rischio di diventare
patologiche.
Non voglio riprendere quanto è già stato ben esplicitato nella
relazione - su cosa si sostanzia questa legge - che prevede dunque
un'azione di prevenzione, un'azione di contrasto alla dipendenza,
un'azione di contrasto alla proliferazione delle sale e degli spazi
gioco, attuata però con disposizioni transitorie, su cui abbiamo
ragionato, perché siamo coscienti che vi sono nella nostra Regione
tanti operatori commerciali il cui reddito deriva dal gioco, e
abbiamo ritenuto di fissare un...c'è stata una mediazione,
ovviamente, di fissare un lasso di tempo congruo per permettere
comunque, a chi ha investito in questo settore, di poter rientrare
dall'investimento. E poi la legge prevede naturalmente la presa in
carico dei pazienti da parte del servizio sanitario, andando a
riconoscere quindi l'aspetto patologico della dipendenza, con ciò
che ne consegue appunto dal punto di vista sanitario. In
conclusione, siamo coscienti che forse ognuno di noi ha dovuto un
po' rinunciare alle sue rivendicazioni, forse ognuno di noi
auspicava qualcosa di diverso, comunque vogliamo considerare questo
testo di legge una buona mediazione e vogliamo considerarlo un
primo passo. Lo ha detto anche il collega Restano e condividiamo.
Un inizio suscettibile di subire anche variazioni future,
naturalmente anche relativamente a quanto...alle leggi che sta per
emanare lo Stato e in funzione del monitoraggio continuo della
situazione, dei risultati che la prevenzione ci auspichiamo potrà
ottenere, e quindi da parte nostra ci sarà sicuramente il sostegno
convinto a questa legge, così come è stato convinto il nostro
apporto, il nostro contributo alla discussione in V Commissione.
Grazie.
Presidente
- Grazie Consigliera Morelli. La parola al
Consigliere Fabbri.
Fabbri (UVP) -
Grazie Signor Presidente.
Oggi analizziamo e prendiamo in considerazione una legge che non
ci vede firmatari, in quanto all'inizio, quando è stata presentata,
noi volevamo affrontare il problema sotto un'ottica leggermente
diversa. Poi mano a mano che si è andati avanti nella discussione e
nell'approfondimento della legge, in realtà, questa presentazione
ha poi coinciso con quello che noi ci eravamo prefissi. Per cui
siamo convinti oggi che da tutto questo lavoro di
cui...naturalmente io mi unisco ai ringraziamenti a tutta la
commissione, al Presidente, alla collega Fontana, che ha
caldeggiato appunto l'iter di questa legge, mi unisco, dicevo, ai
ringraziamenti a tutti i componenti della commissione...è
scaturita, dicevo, una legge che vuole affrontare un problema che
nel suo aspetto patologico purtroppo è sfuggita di mano, e che in
molti casi crea delle situazioni personali e familiari
gravissime.
I punti qualificanti della legge (sono stati già ampiamente
illustrati, comunque mi fa piacere ricordarli)...punta molto sulla
prevenzione, sul monitoraggio costante del fenomeno, sulla
sensibilizzazione del problema del gioco patologico e anche sulla
regolamentazione dei luoghi di gioco. La legge si prefigge di
affrontare il problema aggredendolo non con un'ottica semplicemente
proibizionistica, ma con la certezza che, solo con l'informazione e
la consapevolezza della patologia che il gioco può indurre, è
possibile aggredire e in qualche modo fermare il problema del gioco
patologico. Siamo convinti che nel gioco d'azzardo vi è un aspetto
ludico e non patologico, un aspetto di cui si è tenuto conto e di
cui si è cercato, con le limitazioni introdotte, di creare una
mentalità del gioco consapevole.
Ecco, io direi che uno degli aspetti caratterizzanti di questa
legge è proprio quello di cercare di indurre la consapevolezza del
gioco e dell'eventuale sua patologia negli utenti. Ed è stata
proprio questa la finalità che ci ha indotto nel delimitare quelli
che saranno nel futuro i luoghi dove si potrà giocare. Proprio per
fare in modo che chi va a giocare diventi consapevole che la cosa
può essere un momento di relax, un momento di...come possiamo dire?
gioco non patologico, ma che può diventare una patologia. Il gioco
consapevole è la finalità, secondo me, più importante che questa
legge si ripropone, proprio per individuare quelle che sono poi le
situazioni che possono indurre la patologia. Da questo punto di
vista, la legge si prefigge anche il costante monitoraggio tramite
i nostri uffici, sia regionali che sanitari, di quelle che sono le
patologie che derivano dal gioco. La gestazione della legge è stata
oggettivamente lunga, poiché sono stati affrontati e approfonditi
tutti gli aspetti del problema. Tutti gli aspetti coinvolgevano sia
i pazienti patologici del gioco, sia gli operatori, tutti gli
attori che cioè sono coinvolti in questa filiera. Non ha voluto
essere punitiva per questi ultimi, proprio perché ci si è resi
conto che parecchi operatori sopravvivono anche grazie a questo
tipo di gioco, per cui ci siamo prefissi, nello stabilire la
tempistica dell'attuazione, la modalità per non essere puntivi
verso questo tipo di persone. L'ottica è stata quella, ripeto, di
fare in modo che il gioco d'azzardo sia una scelta consapevole e
non un'occasione impulsiva e quasi subliminale.
Pertanto noi, come gruppo UVP, siamo favorevoli a questa legge e
voteremo favorevolmente. Grazie.
Presidente
- Grazie Consigliere Fabbri. La parola al
Consigliere Cognetta.
Cognetta (M5S)
- Sì, grazie Presidente.
Anche noi abbiamo dato il nostro piccolissimo, marginale,
contributo a questa legge, presentata sia dalla maggioranza che
dall'opposizione...e la relatrice la ringraziamo, molto
sentitamente, perché è una legge davvero importante, così come
ringraziamo il Presidente di commissione, che ha svolto un ruolo di
mediazione piuttosto importante, direi, in quanto in alcuni
passaggi, le distanze erano davvero grandi. Noi eravamo su
posizioni molto più integraliste, e quindi molto più vicine a
quanto espresso dalla collega Morelli, rispetto a ciò che avevamo
in mente per questa legge, quindi la soluzione Bolzano, per
intenderci, ci piaceva moltissimo. Abbiamo avuto modo, però, di
fare diverse audizioni, e io ne ho scritte parecchie, e alcune mi
sono rimaste impresse. La prima è di qualche tempo fa, è del 2
luglio 2014, quindi quasi un anno fa, questo sta a significare
appunto l'approfondimento...2 luglio.
(voce fuori microfono)
Guardi, qua sul verbale, io ce l'ho, poi magari se ho sbagliato
il verbale, però è scritta, è scritta così, adesso
io...probabilmente è la prima legge, però è del 2 luglio il
verbale...io, cioè, adesso...è stata presentata dopo la vostra,
però sempre di questo si parlava, eh, alla fine...prego, si figuri.
Eh sì, in effetti, il Presidente sembra che non ascolta, invece è
attento, però questa volta...e va bè, comunque, dicevo, in questa
audizione del 2 luglio c'era stata l'audizione del signor
Genestrone, chiamato per spiegare la posizione dei commercianti, di
tutta quell'area di imprenditori che, appunto, viene colpita da
questa legge. Ci ha spiegato che lui insieme al dottor Tino, allora
Direttore generale dell'azienda Monopoli di Stato, e al Ministro
Scajola, sottoscrisse una legge con la quale, nel 2005,
permettevano di diffondere in tutta Italia i videopoker e le
macchinette. È una cosa che mi restò impressa, perché mi dissi:
caspita, in Valle d'Aosta riusciamo ad avere dei rappresentanti che
possono fare delle operazioni tali per cui alla fine ci troviamo
con problemi giganteschi che sembrano delle cose positive, no,
perché lui la vendette come una cosa meravigliosa. L'alternativa
era fare aprire dei Casinò in altre Regioni. Noi siamo riusciti a
scongiurare questa cosa, ma abbiamo messo macchinette a milioni,
praticamente. E quindi questo lo tengo molto a mente come
passaggio, mi è piaciuto molto, ringraziamo per questo il Signor
Genestrone, perché così la ludopatia ha avuto un'esplosione, e
quindi notiamo che sicuramente farà del bene ancora a lungo a tutta
la società.
L'altro momento in commissione che ci è apparso molto
importante, è quello avvenuto il 15 aprile del 2015, c'erano già
tutte e due le leggi, eravamo già quasi in dirittura d'arrivo,
eravamo molto vicini a questa data di oggi, in cui audimmo alcuni
rappresentanti della commissione...dell'Associazione "Mi ripiglio",
un'associazione composta da ex giocatori, ex giocatori che ci
diedero uno spaccato di ciò che accade a un giocatore, e ci fecero
capire, a me, ma a tutta la commissione, devo dire nel dettaglio,
che cosa vuol dire avere a che fare col gioco. Ora non vorrei farvi
tutta quanta la storia, però ci sono dei passaggi veramente molto
pesanti e che almeno a me, penso a tutti i presenti in quella
commissione, hanno fatto capire quanto è subdolo questo problema e
quanto è poco recepito dalla popolazione come un problema. Però
sostanzialmente cosa dicono, fra tutte quante le evidenze. La prima
cosa che emerge è che di fatto chi soffre di questa patologia ha
gli stessi problemi che può avere un'eroinomane, quindi un drogato
di eroina. Loro lo dicono chiaramente, è una cosa che
sostanzialmente non si riesce a fermare, da un certo momento in
avanti e il problema grosso che rilevavano non era tanto il fatto
di impedire il gioco, perché dicevano: impedire il gioco è
impossibile. È la capillarità nel trovare la modalità di gioco che
non va bene. Perché hanno fatto un paragone chiaro: se io sono un
drogato e ad ogni angolo, ogni dieci metri c'è qualcuno che mi
vende della roba, resistere diventa una roba impossibile, cioè...e
da lì il ragionamento che dice bisogna lavorare sulla prevenzione
da un lato e dall'altro cercare quanto meno di rendere meno
capillare e meno diffusa la possibilità delle macchinette. Quindi
non toglierle, perché chi vuole rovinarsi, come giustamente abbiamo
detto...c'è il gioco
online
, può andare al Casinò,
può...voglio dire, inventarsi quello che vuole, però d'altro canto
non possiamo neanche spingere in questo modo, come è stato fatto
fino a oggi, questo tipo di gioco, perché altrimenti il numero di
persone che poi inevitabilmente ci cade, aumenterà sempre. Infatti,
dà anche qualche numero, dice ad esempio che lo Stato
sostanzialmente attualmente incassa circa 12 miliardi di euro, di
gioco, e attualmente, anche se non ci sono cifre ufficiali, ne
spende 14 per le cure. E già lì dovremmo farci dei ragionamenti,
scusate, se noi incassiamo 12 e spendiamo 14, c'è qualcosa che non
funziona! Quindi anche lo Stato sicuramente...e, infatti, è in
studio una legge che sicuramente cercherà di modificare questa
situazione, perché non ha senso, no?
Un'altra questione che è emersa da quest'audizione e che a me
veramente ha colpito molto, è la facilità con la quale i minori si
possono avvicinare a questo tipo di gioco. E su questo allora
dobbiamo intervenire. Cioè, poi possiamo fare tutti i discorsi più
o meno pseudo-politici, però il problema del fatto che i minori
possono tranquillamente, a volte anche consapevolmente, aiutati dai
genitori che hanno già un problema...ha raccontato casi nei quali i
ragazzini giocavano...uno accanto all'altro, il papà e il figlio
nell'ambito della stessa sala, a giochi magari diversi, però si
abituavano e questa è una cosa che sinceramente noi non possiamo
permettere. Ci sono delle leggi, ma d'altro canto viene spiegato
chiaramente che un conto è controllare 3.700 esercizi e un conto è
controllarne 50 o 100. Mi sembra anche palese. Da qui il concetto
di riuscire a diminuire la capillarizzazione, cioè la diffusione
sul territorio di tutte quante queste macchinette e quindi di, in
qualche modo, diminuire la facilità di accesso. Detto questo,
quindi noi votiamo ovviamente, come sottoscrittori, ma votiamo
favorevolmente questa legge. Si poteva fare di più, ma questo
ormai, insomma, lo sappiamo, su tantissime cose si può fare di più,
ma purtroppo non sempre è così. Però, da un inizio, e questo noi lo
vediamo come un buon inizio, bisogna pur partire. E quindi
ringrazio per i lavori che sono stati svolti, che sono stati anche
a volte, ripeto, pesanti...abbiamo trovato una mediazione, in
qualche caso per noi è stato un po' più difficile, però diciamo che
alla fine siamo arrivati a questo punto e siamo contenti di questo.
Grazie.
Si dà atto che dalle ore 11,35 assume la presidenza il
Vicepresidente Rosset.
Rosset (Presidente)
- Grazie. Ci sono altre richieste di
intervento? Ricordo che siamo sempre in discussione generale.
Possiamo chiudere la discussione generale? Non ci sono altre
richieste, la discussione generale è chiusa. Ci sono interventi di
replica? Il Consigliere Donzel chiede la parola. Dichiarazione di
voto, prego, ne ha la facoltà.
Donzel (PD-SIN.VDA)
- Per dichiarazione di voto, perché,
ovviamente, ampiamente condivido gli interventi dei colleghi, ma
tenevo a precisare che questa legge che naturalmente, come molti
hanno detto, è frutto di una mediazione, non è il risultato a cui
avrebbero auspicato, è però una legge che ha qualche carattere di
esemplarità. Lo devo dire, devo riconoscere una certa caparbietà su
questo tema della ludopatia alla collega Fontana, che già nella
passata legislatura si era impegnata su questo tema, e proprio
grazie alla sua caparbietà, alla disponibilità di colleghi di altre
forze politiche, come l'ALPE, che hanno sostenuto un suo primo
disegno di legge...all'apertura, devo dire, della maggioranza e poi
della stessa UVP a un dibattito, e del Movimento Cinque Stelle, a
un dibattito franco su questo tema, ha permesso che in qualche
modo, se non nel risultato assoluto finale - che per qualcuno non è
del tutto soddisfacente - per quanto ci riguarda è molto
soddisfacente il metodo utilizzato. La grande apertura del
Presidente Restano, che ha permesso di audire tutti i soggetti.
Possiamo dire che alle volte si dice: "come fanno i cittadini a
partecipare?" Eh bè abbiamo dimostrato in questo caso che delle
associazioni, la cosiddetta società civile, ha partecipato a
scrivere una legge. Perché alcune associazioni hanno portato e
presentato dei veri e propri emendamenti al testo, che sono stati
oggetto di discussione e dibattito. Quindi da questo punto di vista
abbiamo...non sarà possibile fare così su tutte le leggi, però
abbiamo tracciato un esempio, un percorso esemplare, di come si
possono fare delle leggi, in cui anche i cittadini, non solo ogni
cinque anni quando passano a votare, partecipano attivamente
al...diciamo all'aspetto normativo, senza che in minima parte venga
sminuito il ruolo del Consigliere regionale, che anzi deve
attivarsi molto di più, come correttamente diceva il collega
Cognetta. È stato un percorso anche faticoso, bisognava leggere
molti più documenti e informarsi molto di più, ma io credo che alla
fine ci sia una grande soddisfazione quando si arriva a un
traguardo e si può dire: "abbiamo ascoltato le vittime del gioco,
abbiamo ascoltato i commercianti, cioè quelli che il gioco lo
praticano e ne traggono un guadagno, abbiamo utilizzato anche i
contributi di associazioni che invece il gioco lo praticano ma in
senso positivo, non finalizzato al, diciamo, al gioco d'azzardo".
Quindi, veramente un ampio spettro che ha permesso di fare una
sintesi a mio avviso di alto livello, che naturalmente ci mette su
una strada in cui non c'è una contrapposizione tra
un'Amministrazione che gioca la carta di un proibizionismo che non
avrebbe senso, e dall'altra parte, però, c'è molta attenzione al
sociale.
E qui concludo con questo passaggio: credo che la forza che
abbiamo dimostrato in questo passaggio sia quella di essere una
comunità, perché, diciamo, la piaga del gioco d'azzardo colpisce in
una società dove il primo esponente di questa macchina di affari è
lo Stato che fa pubblicità sulle reti pubbliche del gioco, del
lotto e quant'altro, no? E molti individui sono soli
nell'affrontare questo difficile confronto col gioco d'azzardo. Lo
sappiamo, c'è una società che è disgregata, quindi dove il ruolo
della famiglia, delle associazioni è molto fragile, e quindi molti
individui sono da soli ad affrontare questo problema. Forse in
questo modo abbiamo dato un segnale di riattivare tutta una
società, quindi, famiglie, amici, associazioni...a essere anche
vigili, ad aiutare le persone in questo percorso, perché le vittime
della ludopatia sono spesso dei soggetti che per vari motivi sono
isolati, e quindi non hanno nessuno che li aiuti a uscire da questa
condizione. Non sempre lo straordinario lavoro del SERD può fare
fronte a quello che è un problema molto diffuso. Quindi, da questo
punto di vista un grazie a tutti i colleghi per il lavoro, e il
voto del Partito Democratico a questa legge.
Presidente
- Grazie. Ci sono altri interventi? Chiede la
parola il Presidente della Regione Rollandin, ne ha facoltà.
Rollandin (UV)
- Grazie Presidente. Innanzitutto voglio
ringraziare i relatori e tutti i componenti della commissione che
hanno seguito questo percorso che, è già stato detto, sicuramente
ha permesso di mettere a confronto tutte le varie iniziative, i
vari interessati. Quello che sicuramente mi preme dire è che è
passato tanto tempo da quando c'erano le iniziative.
Qui il tempo non ha giocato a favore, sotto un altro aspetto,
perché questo anno di tempo ha permesso di creare una serie di
situazioni. Ecco, dobbiamo dire che in questo caso il tempo
trascorso è stato ben speso per la modifica eventualmente...che poi
sostanzialmente erano poi le distanze, cioè il problema principale
dico lo metto a tot metri o a tot altri metri, sul resto il
discorso quadrava. Allora, nel mentre discutevamo dei metri,
qualcuno ha fatto chilometri. Questa è la considerazione di fondo,
per carità legittimo, però, ecco...questo dobbiamo dircelo. In
questo caso la situazione è cambiata. Ora, questo nulla toglie alla
valenza della legge in sé, che vuole dare un segnale. Ecco, come
segnale è sicuramente importante. La domanda che ci facciamo spesso
è...sono segnali che arrivano da parte nostra, dalle Regioni che si
rendono conto della difficoltà di reggere a un problema come la
ludopatia...una degenerazione del gioco. Non è contro il gioco, è
contro il gioco che diventa quello che voi tutti avete ricordato. È
lì l'aspetto delicatissimo. Ora, quando si parla...ho sentito il
collega: gioco consapevole. Sarebbe molto bello, ma purtroppo chi
arriva a quel tipo di gioco, come è stato detto, più sono le
occasioni di gioco e più aumenta la capacità di cadere nella rete.
Questa è la sostanza. Ora, con questo noi sicuramente diamo un
segnale per cercare in qualche modo di impostare qualcosa di
diverso, in modo che le occasioni siano meno frequenti, ormai ci
sono, quelle occasioni...che per il futuro siano meno frequenti,
questo dobbiamo dircelo, non è domani. Quindi noi cerchiamo per il
futuro di adeguare alcune situazioni e di non lasciare più
aumentare ancora questa disseminazione di occasioni di gioco che
può essere degenerato. Questa è un po' la sostanza.
Io mi riconosco in molti degli interventi che in modo corretto
hanno anche ripreso soprattutto quelli degli ex giocatori o quelli
che...quello la dice lunga su che cosa è la filosofia di chi lavora
in quel senso, cioè quindi noi abbiamo sicuramente fatto
un'operazione che credo è meritoria sotto il profilo di una giusta
attenzione a non permettere la degenerazione del gioco, e quindi
questo è il valore di questi due progetti di legge che, unificati,
danno un senso all'Assemblea che ha partecipato a questa
elaborazione e credo dà un prodotto finale che, come tutti hanno
detto, doveva e non poteva che essere giustamente valutato con le
modifiche che sono state portate in questi anni, ma tenendo conto
che passerà ancora del tempo per cui la situazione è stabilizzata,
non è che da domani con la legge migliorano le cose. Da domani con
la legge si saprà che fra un po' di tempo può darsi che succedano
alcune cose. Non dobbiamo nemmeno creare o dire che abbiamo risolto
il problema, l'abbiamo impostato per il futuro, e questo è già un
aspetto molto positivo. Perché, come voi dite, ci voleva coraggio,
perché ci sono anche tante opposizioni, in parte legittime, perché
ognuno segue i propri interessi, ma noi cerchiamo di tenere
l'interesse dei minori, l'interesse di chi non deve cadere in
questa rete. Con questo io ringrazio tutti quelli che hanno
partecipato all'elaborazione del nuovo testo. Grazie.
Presidente
- Grazie Presidente. Altre richieste di
intervento? Dichiarazioni di voto? Altri interventi? Non ci sono
altri interventi? Possiamo passare alla votazione? La votazione è
aperta sul nuovo testo ovviamente della II Commissione.
Articolo 1. Avete tutti votato? Possiamo chiudere la votazione?
La votazione è chiusa.
Presenti: 33
Votanti: 33
Favorevoli: 33
Contrari: nessuno
Astenuti: nessuno
Il Consiglio approva all'unanimità.
Articolo 2. Stesso risultato? No. La votazione è aperta. Avete
tutti votato? La votazione è chiusa.
Esito della votazione:
Presenti: 34
Votanti: 34
Favorevoli: 34
Il Consiglio all'unanimità.
Articolo 3. Posso dare lo stesso risultato? No. Richieste di
intervento? Stesso risultato? Stesso risultato. Articolo 4: stesso
risultato. Articolo 5: stesso risultato. Articolo 6: stesso
risultato. Articolo 7: stesso risultato. Articolo 8: stesso
risultato. Articolo 9: stesso risultato. Articolo 10: stesso
risultato. Articolo 11: stesso risultato. Articolo 12: stesso
risultato. Articolo 13: stesso risultato. Articolo 14: stesso
risultato.
Possiamo mettere in votazione l'intero disegno di legge. La
votazione è aperta. Avete tutti votato? La votazione è chiusa.
Esito della votazione:
Presenti: 34
Votanti: 34
Favorevoli: 34
Il disegno di legge è approvato all'unanimità.
Proseguiamo con il punto 42 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK