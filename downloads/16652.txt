Consiglio Regionale della Valle d'Aosta - Oggetto del Consiglio n. 3069 del 2 aprile 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
ENERGIA
Energia idroelettrica
Precedente
Successivo
Resoconto integrale del dibattito dell'aula
Oggetto del Consiglio n. 3069 del 2 aprile 1998 - Resoconto
SEDUTA ANTIMERIDIANA DEL 2 APRILE 1998
OGGETTO N. 3069/X Problemi relativi alla valutazione di impatto
ambientale dell'elettrodotto Verrès-Montestrutto.
(Interpellanza)
Interpellanza Premesso
- che l'Enel sta realizzando il raddoppio della linea
d'elettrodotto Verrès-Montestrutto;
- che tale linea, all'altezza del Comune di Hône, va - a causa
della presenza di piloni alti 5 metri di altezza, in via
d'installazione, ad ostruire la visuale del forte di Bard
all'altezza del villaggio Champorcher, che costituiva un punto
panoramico unico;
- che il tragitto prescelto dall'Enel ed autorizzato dal Governo
regionale risponde alla convenienza economica del predetto ente e
costituisce un danno ambientale enorme, soprattutto per la
promozione turistica della Valle;
- che pare che l'Ufficio di valutazione ambientale abbia
tranquillamente concesso il proprio parere positivo esaminando il
grave impatto su cartine e studi realizzati al 25.000;
Ciò premesso, il sottoscritto Consigliere regionale
Interpella
l'Assessore all'Ambiente per sapere:
1) se è veritiera la narrativa suesposta;
2) se ritiene che il V.I.A. abbia bene espletato le proprie
funzioni di tutela ambientale;
3) in caso negativo, quali direttive intenda indicare al
succitato ufficio al fine di evitare il verificarsi di ulteriori
danni all'ambiente che denotano una grave impreparazione e
leggerezza d'operato di tale organismo.
F.to: Dujany
Presidente Prima di passare alla trattazione del punto 11
all'ordine del giorno, devo comunicare al Consiglio e ai Capigruppo
che, su richiesta del Presidente della Giunta, la Conferenza dei
Capigruppo è convocata alle ore 12,45, previa sospensione dei
lavori del Consiglio, nella Sala delle Commissioni consiliari.
Ha chiesto la parola il Consigliere Dujany.
Dujany (Aut) Quest'interpellanza mi pare che evidenzi una
situazione di estrema gravità dell'operato del Governo regionale
sotto un duplice profilo:
1) la totale inutilità dell'Ufficio di valutazione ambientale e
la sua totale carenza di serietà nel lavorare;
2) una mancanza totale di rispetto delle indicazioni degli enti
locali da parte della Regione.
Per quel che riguarda il primo aspetto, devo ricordare che
l'Ufficio di valutazione ambientale, nel caso specifico di
raddoppio della linea di elettrodotto, ha valutato questo progetto
sulla base di elaborati al 25 mila. Ora, già solo quest'elemento
non permette assolutamente a chiunque di poter valutare l'impatto
così tutelare l'ambiente stesso. E proprio questi elaborati così
generici hanno anche tratto in inganno in un primo momento il
Comune di Hône che, di fronte alla procedura di pubblica utilità,
aveva espresso il suo parere positivo.
Evidentemente la situazione è poi evoluta in una fase successiva
nel momento in cui si è cominciato a localizzare sul posto questa
palificazione, la cui ubicazione aveva come unico obiettivo da
parte dell'ENEL quello di diminuire i costi per la sua collocazione
nella località in modo tale da ubicare i pali nel posto più idoneo
per l'ente predetto e meno costoso al di là di ogni interesse
generale, al di là del fatto che l'ubicazione di questo palo va ad
incidere su un punto panoramico unico, sul Castello di Bard. A
questo proposito sottoporrò anche le fotografie della zona
all'Assessore visto che la gente del posto mi ha riferito che non
si è mai recato sulla località, quindi forse sarebbe opportuno che
si rendesse conto direttamente dell'impatto e della situazione dei
luoghi.
Tra l'altro il posizionamento attuale di questi pali è
contrastante con la legge che impone che i fili si trovino ad una
altezza di 7,30 metri, mentre attualmente sono collocati a 4-5
metri di altezza ma, al di là di quest'aspetto, vediamo come si è
evoluta questa tematica poiché già la Giunta regionale aveva
portato una sua attenzione a questa problematica nel momento in cui
era stata dichiarata la pubblica utilità dell'opera pur nella
difficoltà di valutazione di questi elaborati tecnici - torno a
dire - redatti al 25 mila.
Il 19 settembre 1997, poi, il Comune di Hône, nel momento in cui
prese atto dell'estrema situazione di gravità, promosse un incontro
con le amministrazioni interessate in Regione dal quale si
prospettò l'esigenza di migliorare notevolmente l'impatto visivo
venutosi a creare con la costruzione del famoso traliccio 77
posizionato sulla parte culminante di un roccione, che spicca come
promontorio terminale della dorsale all'imbocco della Valle di
Champorcher visibile da tutto il fondovalle, in modo particolare
dall'uscita della galleria dell'autostrada Torino - Aosta e
statale. Quindi, a seguito di quest'incontro si prospettò l'idea di
spostare questo palo più in alto in modo tale che non risultasse
palesemente visivo, non disturbasse la vista panoramica sul
Castello di Bard e dall'altra non risultasse così dannoso per la
vivibilità degli stessi abitanti della zona.
Il 24 settembre 1997 l'Assessore Riccarand rispondeva che nel
dicembre ?96 la Giunta regionale aveva condizionato il parere di
valutazione positiva alla compatibilità ambientale del progetto,
subordinando il parere favorevole al rilascio della concessione
edilizia ad una serie di verifiche intorno al posizionamento dei
tralicci sopra Hône particolarmente in vista; quindi in qualche
modo l'Assessore Riccarand prendeva atto dei giusti rilievi del
Comune ed indicava questa strada poiché questa lettera era
evidentemente indirizzata all'ENEL e concludeva dicendo di
concordare, cito: "con le osservazioni e le proposte espresse dal
Comune di Hône relative alla localizzazione del traliccio 77 e si
richiede formalmente di non procedere nell'esecuzione dei lavori di
installazione del traliccio in questione prima di avere concordato
la soluzione definitiva con gli uffici".
A questo punto interviene l'ENEL, destinataria di questa
lettera, la quale risponde che la variante richiesta avrebbe
comportato maggiori costi. "La variante, così come richiesta,
dovrebbe svolgersi in parte su un terreno estremamente accidentato
e tale da comportare la posa di un maggior numero di sostegni
rispetto all'attuale, di conseguenza il costo di detta variante
risulterebbe notevolmente maggiore"; questa fu la risposta
dell'ENEL, concentrata sui maggiori costi conseguenti alla proposta
del Comune, fatta propria dall'Assessore Riccarand.
Si ipotizza allora uno spostamento minimo di questo palo, non
quello che era stato prospettato dal Comune ed accettato
dall'Assessore, e qui interviene il Dirigente Tartaglione che,
preso atto della nuova posizione del sostegno 77, dice che questo
lieve spostamento comporterebbe una diminuzione dell'impatto
visivo, per cui "la direzione di quest'Ufficio esprime parere
favorevole alla realizzazione della detta variante".
Interviene nuovamente il Comune facendo presente di non
concordare assolutamente con quest'ipotesi che lasciava la
problematica esattamente qual era stata posta fin dalle origini,
ciò avveniva con lettera del 27 ottobre 1997 indirizzata all'ENEL,
facendo inoltre presente che questo trasferimento di tracciato non
solo sul piano ambientale determinava una situazione meno
favorevole, ma addirittura peggiorativa. E che questa situazione
risultasse peggiorativa rispetto a quell'originaria è la stessa
ENEL che con lettera del 28 novembre 1997 lo riconosce, dicendo che
lo spostamento ultimo previsto determinava un innalzamento di circa
2 metri del sostegno in questione e quindi una maggiore visibilità
verso l'alto di 2 metri di questo palo, che l'altezza poi dei
conduttori riferita al piano di campagna con la linea era superiore
ai 20 metri.
Quindi questa soluzione, indicata dall'ENEL e favorita dal
Dirigente Tartaglione, veniva contestata dal Comune e la stessa
ENEL riconosceva che l'impatto era superiore e peggiore di quello
della soluzione originaria per 2 metri di altezza anche perché
l'altezza complessiva del conduttore era superiore ai 20 metri.
Tali rilievi, riconosciamolo, provenivano da una parte che non
avrebbe avuto un grande interesse ad evidenziare questo.
A questo punto il Comune di Hône comincia a spazientirsi, a
rilevare che ormai questa copiosa corrispondenza dovrebbe essere
oggetto finalmente di una variante così come prospettata
originariamente e questa volta il Comune non scrive più
all'Assessore all'ambiente, ma si rivolge al Presidente della
Giunta informandolo che si sta perdendo tempo ormai da mesi e che
le soluzioni prospettate sono peggiorative di quelle originarie.
Questo avviene in data 30 dicembre 1997, prot. 4878.
Interviene allora il Presidente della Giunta, il quale scrive
all'Assessore all'ambiente con lettera del 9 gennaio 1998, prot.
160 per informarlo che il Sindaco di Hône, con lettera del 30
dicembre, ripropone per l'elettrodotto la variante già richiesta in
aprile e ribadita con nota del 19 settembre 1997, variante che
risulterebbe ora pregiudicata dallo stato dei lavori. Conclude la
lettera: "Nel richiamare ancora la lettera degli esponenti, si
prega codesto Assessorato di voler chiarire definitivamente l'iter
amministrativo che ha determinato la variante del sostegno 77 alla
luce del maggior impatto ambientale che ne derivava".
Parte, poi una petizione di cittadini interessati che
evidenziano con maggiore precisione tutta questa situazione ed
infine abbiamo la lettera dell'Assessore in risposta a quella del
Presidente della Giunta. Ribadisce l'Assessore che il
posizionamento del sostegno 77 è stato esaminato nel contesto del
progetto di sostituzione degli elettrodotti Cavalu e Montestrutto,
ottenendo un parere di compatibilità ambientale e lo rileva anche,
un parere su un progetto al 25 mila! E di questi pareri ne abbiamo
già visti tanti, Assessore, abbiamo visto anche il parere dato da
questo Comitato all'ampliamento dell'Ospedale dopo che il
Consigliere Florio faceva rilevare in quest'aula l'assoluta
inidoneità e il danneggiamento al contesto urbano...
(interruzione del Consigliere Florio, fuori microfono)
... quindi abbiamo già visto cosa conti... lei, Assessore, ha
impostato una legge urbanistica dando estremo potere a tutta questa
burocrazia regionale, delegittimando il potere degli enti locali e
queste sono le risposte concrete a cui lei fa riferimento.
Continuava ancora l'Assessore: "Tale parere suggeriva di
valutare eventuali proposte avanzate da parte dell'Amministrazione
di Hône. Per quanto attiene agli aspetti finanziari, il progetto
esaminato a suo tempo non entrava nel dettaglio di piccole
varianti, ma affrontava il costo complessivo dell'intervento. A
seguito di sopralluogo e sulla base concorde del Comune, lo
scrivente Assessorato ha ritenuto il nuovo posizionamento proposto
migliorativo dal punto di vista paesistico". E a questo proposito
l'Assessore allegava la lettera di Tartaglione dicendo "sulla base
concorde del Comune".
A questo punto il Comune di Hône non ne può più e porta
l'argomento in Consiglio comunale. Siccome veniva delegittimata
ogni posizione del Sindaco, viene portata in Consiglio una mozione
inerente alla ricostruzione degli elettrodotti e finalmente emerge
una posizione ufficiale del Consiglio che esprime il proprio totale
dissenso - a differenza di quanto aveva scritto dall'Assessore
Riccarand al Presidente della Giunta - e la propria solidarietà e
comunanza di intenti con il Sindaco nella disputa che vede il
Comune di Hône richiedere all'ENEL questo spostamento ed invita il
Presidente della Giunta nonché l'Assessore all'ambiente ad
intervenire presso l'ENEL affinché riconsideri la proposta di
variante. Questo avveniva con delibera n. 9 adottata dal Consiglio
di Hône il 25 febbraio 1998.
L'Assessore, rispondendo alla posizione del Consiglio e alla
posizione espressa dai privati, ribadiva che in fondo le uniche
osservazioni presentate erano quelle del Comune che segnalava una
propria preferenza per lo spostamento della linea. C'era stata la
reazione di tutti i proprietari della zona, la reazione di un
intero Consiglio, la reazione del Sindaco e qui si delegittima con
una lettera ufficiale del 4 marzo 1998 dicendo che queste richieste
provenivano solo dal Comune di Hône. Si aggiungeva ancora che
l'ipotesi prospettata avrebbe comportato un costo maggiore da parte
dell'ENEL.
Questa è la vicenda che abbiamo davanti agli occhi che credo che
sia veramente sintomo di quello che contano gli enti locali, anche
per piazzare un traliccio le indicazioni che provengono dagli enti
locali non contano e la volontà centralizzatrice della Regione, che
sia espressa da un Assessore o dall'altro, si manifesta con la
stessa violenza anche nelle cose più modeste quali quella che
stiamo esaminando. Dall'altra parte, ripeto, quest'Ufficio di
impatto ambientale credo che procuri più danni, o meglio,
bisognerebbe a questa conclusione: che con i poteri forti, quando
abbiamo l'ENEL, quando abbiamo la Regione sul problema
dell'ampliamento dell'Ospedale, questo Comitato è debole, quando
invece i rapporti si hanno con il piccolo privato, allora questo
Comitato riacquista dignità e va a fare le pulci su tutte le
questioni più modeste...
Presidente ... Consigliere Dujany, il tempo che lei ha "sforato"
glielo recupero poi in sede di replica.
Dujany (Aut) Concludo chiedendo che per l'ennesima volta si
prenda atto di questa posizione degli enti locali e si riveda
questa situazione, dove l'unico handicap è rappresentato da un
maggior costo dell'ENEL che dovrebbe posizionare un palo in più
rispetto a quello previsto. Non c'è nessun altro interesse in
gioco. Dall'altra parte c'è l'interesse ambientale che va
salvaguardato. Ho poi tutta una serie di fotografie che
permetteranno all'Assessore di prendere visione della situazione
dei luoghi.
Presidente Lei ha sforato di quasi 4 minuti. Ha chiesto la
parola l'Assessore all'ambiente, urbanistica e trasporti,
Riccarand. Mi auguro che lei non sfori oltre l'ora...
Riccarand (PVA-cU) Non credo che sia necessario fare dei romanzi
molto mal costruiti, come ha fatto il Consigliere Dujany facendo
una serie di affermazioni che sono totalmente infondate e
infarcendo la sua ricostruzione di errori plateali e di
travisamenti molto evidenti. Mi stupisce anzitutto che lei, che è
un avvocato, non conosca quali sono le funzioni dei vari organismi
e dei vari uffici ed abbia fatto un'interpellanza in cui sembra
quasi che non conosca quali sono le funzioni del VIA, quali sono le
funzioni del Comitato scientifico dell'ambiente e quali sono le
funzioni della Giunta regionale perché lei fa un gran minestrone e
confonde tutto quanto. Comunque, non voglio scendere a questo
livello di dibattito che non serve a niente.
Entrando nel merito di questa vicenda, il progetto dell'ENEL di
costruzione della tratta fra Verrès e Montestrutto di un
elettrodotto fa parte di un progetto più complessivo che riguarda
la realizzazione di un nuovo elettrodotto che va da Covalu fino a
Montestrutto e che comporta un carico ambientale significativo
perché si tratta di un nuovo elettrodotto che attraversa la Valle
d'Aosta, ma che d'altra parte ha il vantaggio dal punto di vista
ambientale che comporta l'eliminazione di due elettrodotti
esistenti. Quindi, nel momento in cui viene costruito un nuovo
elettrodotto, vengono smantellati due elettrodotti esistenti,
elettrodotti che fra l'altro in numerosi punti della basse Valle
passano sopra centri abitati, passano in zone delicate e hanno un
impatto a livello ambientale molto pesante. Quando si ragiona di
questo problema bisogna tener conto dei costi del nuovo intervento
in termini ambientali e dei benefici che si hanno dallo
smantellamento dei due elettrodotti che verranno demoliti da parte
dell'ENEL. Si tratta di una razionalizzazione che nel suo insieme è
positiva ed è questo il motivo di fondo per cui la Giunta regionale
ha espresso il parere di compatibilità ambientale rispetto a questo
nuovo intervento.
Per quanto riguarda l'istruttoria di questo progetto, respingo
le valutazioni superficiali del Consigliere Dujany perché
l'istruttoria fatta dall'Ufficio è stata un'istruttoria accurata
come in tutte le procedure; sono stati acquisiti i pareri, prima
che il Comitato scientifico dell'ambiente esprimesse il suo parere,
da parte di tutti i servizi regionali competenti in materia, in
particolare il Servizio sistemazioni idrauliche, il geologo, l'USL
per la parte sanitaria perché non esisteva ancora l'ARPA nel '96
quando è stata fatta la procedura di VIA, ma tutta la parte
sanitaria è stata affrontata. La Giunta regionale poi, prima di
pronunciarsi, oltre al parere del CSA ha acquisito anche il parere
del CRPT (Comitato regionale per la pianificazione territoriale) e
del servizio forestazione per quanto riguarda gli aspetti dei tagli
forestali e su questa base ha dato nel dicembre ?96 una valutazione
di compatibilità per l'opera. Già in quella sede la Giunta
regionale ha evidenziato che c'era una situazione di delicatezza su
cui bisognava fare attenzione che riguardava i tralicci da
posizionare a monte di Hône, quindi il problema è stato individuato
ed è stato chiaramente detto all'ENEL che, nel momento in cui
andava a posizionare quei tralicci, doveva meglio verificare la
loro localizzazione tenendo conto delle osservazioni che avrebbe
formulato il Comune.
In effetti, siccome il Comune ha chiesto di spostare la
localizzazione del traliccio 77, su questa base sono intervenuto
presso l'ENEL chiedendo di sospendere i lavori e di concordare dove
collocare i tralicci. Quindi è assurdo venire a dire che si è agito
contro gli enti locali, anzi è avvenuto esattamente il contrario:
la Giunta regionale, pur in presenza di un progetto che aveva una
sua compatibilità ambientale complessiva, ha chiesto all'ENEL di
non procedere fino a quando non era concordata con il Comune di
Hône la localizzazione di uno specifico traliccio, quindi c'è stata
la massima attenzione.
Su questa base è stato fatto un sopralluogo da parte dell'ENEL
con il Comune di Hône e con il Responsabile dell'Assessorato
dell'ambiente; in quella sede e già in precedenza l'ENEL aveva
escluso la possibilità di passare molto più a monte come sarebbe
stato sicuramente meglio e lo aveva escluso per ragioni di
carattere finanziario. Questo significava centinaia di milioni in
più che l'ENEL chiedeva all'Amministrazione regionale o a chi
doveva pagare, ma non c'erano solo ragioni finanziarie, c'erano
anche ragioni tecniche evidenziate in modo molto esplicito
dall'Ingegnere dell'Enel rispetto a tutta una serie di connessioni
e di ricadute sul posizionamento di tutti gli altri tralicci per
cui quella soluzione molto più a monte non era effettuabile.
A quel punto il posizionamento del traliccio 77 è stato
concordato con gli Amministratori del Comune di Hône che hanno
indicato esattamente il luogo dove andava collocato. È stato poi
detto all'ENEL che, sulla base del posizionamento del traliccio 77,
si poteva procedere.
È chiaro che questi elettrodotti hanno un impatto negativo
soprattutto per coloro che hanno terreni o abitazioni in prossimità
per cui lo spostamento del traliccio 77, se era visto
favorevolmente da alcuni proprietari e da alcuni abitanti del
Comune di Hône, provocava maggiore disagio e ha provocato le
proteste di altri che si sono visti invece avvicinare di più
l'elettrodotto. Questa è la realtà. Quindi da una parte c'è stato
chi ha tirato un sospiro di sollievo, dall'altra c'è stato invece
chi ha protestato e anche giustamente, però la localizzazione del
traliccio è avvenuta su indicazione specifica degli Amministratori
comunali di Hône.
Se posso recepire un'indicazione da quest'interpellanza, è
quella che forse come Amministrazione regionale dovremmo non
fidarci degli enti locali perché a volte si dimostrano non in grado
di essere mediatori adeguati rispetto alla comunità locale e quindi
dovremmo forse attivare noi direttamente delle consultazioni, ma
proprio per rispetto degli enti locali ci siamo affidati a quello
che l'Amministrazione comunale ci ha detto.
Questa è la vicenda al di là di tutte le altre ricostruzioni che
sono infondate, quindi rispetto all'interpellanza rispondo che
l'Ufficio ha fatto il suo lavoro, lo ha fatto nel migliore nei
modi, ha fatto un'istruttoria come doveva essere fatta; la Giunta è
stata posta nelle condizioni di dare le risposte opportune, lo ha
fatto tenendo conto ed evidenziando in modo particolare le esigenze
che sono state prospettate dall'ente locale e sulla base delle
indicazioni del Comune ha dato anche le indicazioni per la
localizzazione di uno specifico traliccio. È chiaro che il fatto di
aver recepito le indicazioni del Comune non significa di per sé
aver raccolto le esigenze e la disponibilità di tutti gli abitanti
del Comune perché ci sarà stato qualcuno che è rimasto soddisfatto
ed altri invece che sono rimasti insoddisfatti.
Presidente Ha chiesto la parola il Consigliere Dujany.
Dujany (Aut) Devo replicare dicendo che le cose non stanno così,
caro Assessore, ma non stanno così perché la documentazione che ho
riprodotto prima è la documentazione reale che sta a monte di
questi fatti.
Caro Assessore, lei non può rispondere genericamente che ho
traviato nell'esporre i fatti quando ho fatto riferimento a
lettere, risposte, delibere del Consiglio comunale di Hône che
risalgono al 25 febbraio e che ridicolizzano la posizione sua sul
fatto che questo nuovo posizionamento sarebbe migliorativo e la
ridicolizzano con tre punti interrogativi: modifiche dovute a
minore impatto ambientale e qui ci sono tre punti interrogativi,
come per dire: non prendeteci in giro.
È una buffonata quella che lei dice che ci sia stata un accordo
ed è del tutto falso che l'ipotesi prospettata sia migliorativa. E
l'ente locale lo ha perfettamente percepito nelle delibere,
indicando tre punti interrogativi, dicendo: non prendeteci in
giro.
La realtà è che dopo una prima attenzione da lei manifestata,
Assessore, nel settembre ?97 - e l'ho rilevato nelle mie premesse
prima, che sono state estremamente corrette, in cui dicevo che
l'Assessore ordinava all'ENEL di non procedere nell'esecuzione dei
lavori prima di aver concordato la soluzione definitiva con l'ente
locale -, dopo questa lettera, venuto a conoscenza dei maggiori
costi che l'ENEL accampava per quella soluzione indicata dal Comune
di Hône, il grande Assessore all'ambiente se ne lavava le mani e
sosteneva la soluzione indicata dall'ENEL. Altro che tutela
dell'ambiente! Qui non c'era più il problema della visuale sul
Forte di Bard, non c'era più il problema dell'impatto provocato da
questo traliccio spaventoso che verrà visto all'uscita della
galleria di Hône; tutti questi problemi di impatto non
interessavano più, solo perché si aveva un interlocutore forte che
aveva detto alla Regione che non era disponibile a questa variante
perché costava troppo. Assessore, veramente non ci siamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK