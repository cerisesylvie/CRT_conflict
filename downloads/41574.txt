Consiglio Regionale della Valle d'Aosta - Oggetto del Consiglio n. 677 del 23 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 677 del 23 maggio 2019 - Resoconto
OGGETTO N. 677/XV - Interrogazione a risposta immediata:
"Relazione tecnica sul rientro dei vigili del fuoco valdostani alle
dipendenze del Ministero dell'interno".
Rini (Presidente) -
Punto n. 22.02 dell'ordine del
giorno. Per l'illustrazione, la parola al collega Mossa.
Mossa (M5S)
- L'argomento è ampio, di cose da dire ce ne
sarebbero parecchie, quindi mi scuso in anticipo per la velocità
con la quale affronterò questo
question time
.
In data 9 aprile c'è stato un incontro al Viminale tra i tecnici
regionali e gli uffici centrali del Ministero per discutere gli
aspetti tecnici relativi al rientro dei vigili del fuoco valdostani
alle dipendenze del Ministero dell'interno. Al primo Consiglio
utile, cioè il 17 aprile, ho presentato un question time per
chiedere che venisse fornita al Consiglio o alla Commissione
competente la relazione ufficiale di tale incontro, purtroppo, per
ottenere questa relazione, abbiamo dovuto aspettare sino al 13
maggio, data in cui è stata inviata in maniera telematica ai membri
della II Commissione. Successivamente siamo venuti a conoscenza che
tale relazione differisce significativamente da quella redatta
congiuntamente con il tavolo tecnico ministeriale. Infatti a Roma,
per il rientro dei vigili del fuoco nel Corpo nazionale, erano
stati individuati quattro profili sui quali operare: uno giuridico,
che è l'unico che non è stato ritoccato nella seconda versione
della relazione, uno economico, uno operativo e uno sulle
competenze, che invece hanno subito delle modifiche o, meglio,
delle aggiunte sostanziali qui evidenziate in giallo. Infine dalla
relazione iniziale è stata completamente omessa la parte finale che
esplicita: "
le parti di comune accordo hanno stabilito che i
rappresentanti politici dello Stato e della Regione siano informati
dell'esito dell'incontro con la presente nota condivisa, quale atto
prodromico all'apertura del tavolo politico, che non può
prescindere da un atto formale degli organi istituzionali
preposti
". Questa parte dice chiaramente che c'è stato
l'accordo reciproco di condividere questo documento e non
quest'altro documento modificato
ad hoc
, non so da chi, e
consegnato ai Commissari dopo più di un mese dall'incontro al
Viminale. Per questo chiediamo al Presidente della Giunta di
spiegare sia a noi che ai vigili del fuoco diretti interessati, che
probabilmente staranno seguendo il Consiglio da casa, il motivo di
queste sostanziali modifiche di un documento originale invece mai
fornito ai Commissari.
Presidente -
Per la risposta, la parola al Presidente
Fosson.
Fosson (GM)
- Come lei dice, collega Mossa, ci sarebbero
tante cose da dire, ma io penso che su un argomento così delicato e
che ci sta così a cuore fomentare le polemiche non sia necessario.
Rispondo alla domanda precisando quanto già nei fatti esposto a
voce nella seduta del 9 maggio scorso ai Commissari della II
Commissione consiliare permanente, che hanno voluto e mi hanno
richiesto in questa sede proprio il documento che io avevo di
sintesi. La relazione consegnata successivamente a tale riunione è
la stessa illustrativa dell'incontro tecnico tenutosi il 9 aprile
scorso consegnatami personalmente al fine di comprenderne gli
esiti. Peraltro detta relazione riporta in più parti gli stessi
contenuti del resoconto dell'incontro tecnico. L'altro era un
resoconto dell'incontro tecnico, precisando quegli aspetti di
natura tecnica che possono risultare non così immediatamente chiari
a un destinatario non tecnico. C'è quindi un documento di sintesi e
c'è un resoconto delle riunioni. In sintesi quindi i due documenti
sono diversi perché destinati a usi e interlocutori diversi, ma con
lo stesso contenuto, non potendosi neppure ritenere corretto, tra
l'altro, che fosse divulgato un contenuto prettamente tecnico senza
l'assenso delle altre persone di parte statale presenti. Il tutto
si chiarirà, come lei sa, nell'incontro confermato del 5 di
giugno.
Presidente -
Per la replica, la parola al collega
Mossa.
Mossa (M5S)
- Prendo nota che comunque i due documenti
non sono assolutamente uguali, ma ci sono delle aggiunte
sostanziali. Volevo aggiungere una cosa: due giorni fa sui
media
è uscita una nota da parte della maggioranza con la
quale finalmente, dopo tre mesi dal referendum e dopo che il
Presidente della Giunta ha più volte affermato di rispettare la
volontà dei vigili del fuoco di rientrare nel Corpo nazionale, si
esprime in merito a questa richiesta scrivendo: "
le competenze
acquisite nei decenni sono il risultato di richieste fatte per
rafforzare il progetto di autogoverno, qualsiasi percorso diverso
sarebbe contrario ai principi federalisti che sono alla base del
pensiero della storia autonomista valdostana
". Con questa nota
quindi state affermando che, mentre per CVA i principi autonomisti
potevano essere disattesi, per le richieste dei vigili del fuoco
invece saranno lo scudo per non esaudire le loro richieste. Visto
che dalla vita ho imparato che a pensar male spesso ci si azzecca,
ritengo che la vera motivazione non sia tanto la salvaguardia dei
nostri principi autonomisti, ma la contrarietà da parte dei
volontari dei vigili del fuoco, spaventati da chissà quali
suggestioni, di appoggiare questa richiesta. In vista delle
prossime elezioni europee previste per questa domenica ventura,
quindi il vero problema, come al solito, sono i numeri: da una
parte, abbiamo 184 vigili del fuoco professionisti che vogliono
passare al nazionale e, dall'altra, 1400 volontari che invece
vogliono che il servizio antincendio resti in carico alla Regione.
Come al solito, ci scontriamo con una non corretta gestione del
bene pubblico, con la solita ricerca dei voti e, come al solito,
vediamo la nostra autonomia, la nostra specialità messa come scudo
per giustificare i vostri mica tanto celati intenti.
Concludo, Presidente. Se realmente volete affinare le differenze
che ci caratterizzano dalle altre Regioni a statuto ordinario,
affinché i principi e i valori istituzionali della Regione autonoma
Valle d'Aosta siano preservati e rianimati, allora provvedete voi
stessi immediatamente a equiparare le differenze retributive,
contributive e previdenziali dei nostri vigili del fuoco rispetto
ai loro colleghi del Corpo nazionale e dategli la possibilità di
operare in una struttura che sia realmente una caserma e non una
replica dei campi di battaglia di Baghdad.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK