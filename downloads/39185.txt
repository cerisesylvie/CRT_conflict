Consiglio Regionale della Valle d'Aosta - Oggetto del Consiglio n. 2490 del 22 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2490 del 22 novembre 2016 - Resoconto
OGGETTO N. 2490/XIV - Proposta di legge di iniziativa
popolare: "Modificazioni alla legge regionale 25 giugno 2003, n. 19
(Disciplina dell'iniziativa legislativa popolare, del referendum
propositivo, abrogativo e consultivo, ai sensi dell'articolo 15,
secondo comma, dello Statuto speciale)".
Rosset (Presidente) -
Punto n. 25 dell'ordine del giorno.
Ha chiesto la parola il Consigliere Bertschy, ne ha facoltà.
Bertschy (UVP) -
In I Commissione, di cui ringrazio il
Presidente Borrello, abbiamo svolto i lavori di approfondimento del
progetto di legge e di modificazione alla legge regionale n.
19/2003. Abbiamo svolto i nostri approfondimenti, c'è stata la
possibilità di un confronto interessante e soprattutto la
possibilità, attraverso le audizioni, di comprendere lo spirito
dell'iniziativa che è stata presentata. Infine, attraverso anche
qui degli emendamenti, siamo riusciti a trovare, attraverso un
definitivo confronto, l'unità della commissione su una proposta di
legge. Insieme al collega Bertin poi ci siamo impegnati per
sostenere i due disegni di legge attraverso la relazione in
aula.
La democrazia è una realtà e un processo in continua evoluzione,
che migliora quanto più la pratichi: se non la si pratica, non può
progredire; se la si pratica, migliora e fiorisce. Democrazia
rappresentativa e democrazia diretta, seppur per alcuni appaiono in
antitesi, nella nostra realtà sono strumenti che possono e devono
coesistere, in quanto sono complementari l'uno all'altro e rendono
la democrazia unica. Del resto la nostra democrazia come sistema di
governo e come sistema di organizzazione di una società per
reggersi necessita di due gambe: una è la rappresentanza elettiva e
l'altra è la partecipazione diretta dei cittadini. Gli strumenti
della democrazia diretta sono essenzialmente due: proposte di legge
di iniziativa popolare e i referendum popolari nelle varie forme
(abrogativo, propositivo e consultivo).
La discussione sull'istituto referendario è aperta e accesa e
divide spesso chi lo ritiene utile e necessario da chi non ne
coglie l'importanza. Sicuramente le eccessive strumentalizzazioni
politiche che ne hanno caratterizzato numerose iniziative,
soprattutto in Italia, hanno prodotto una disaffezione degli
elettori verso questo istituto, tanto che molte di esse si sono
concluse solo con sprechi di energie e denaro. L'istituto del
referendum va quindi migliorato attraverso delle modifiche
legislative, che ne permettano innanzitutto una sua
rilegittimazione nei confronti di tutta la popolazione. Numerose
sono le proposte normative in essere a livello nazionale e
regionale avviate per rendere lo strumento referendario più
efficace. Alcune realtà territoriali (come ad esempio la Toscana e
la Provincia autonoma di Bolzano) hanno varato di recente normative
innovative, che, fra l'altro, affrontano il nodo decisivo del
quorum
di validità del referendum, in modo da consentire più
agevolmente un risultato utile nelle consultazioni popolari.
In Valle d'Aosta c'è stata una svolta negli strumenti di
democrazia diretta dopo la revisione dello Statuto speciale del
2001, con la legge costituzionale 31 gennaio 2001 n. 2. Sulla base
della nuova disciplina statutaria, la Regione Valle d'Aosta ha
disciplinato infatti la materia con la legge n. 19/2003: una legge
buona che ha innovato notevolmente il tema della partecipazione
diretta, ad esempio introducendo il principio del giudizio di
ammissibilità preventivo, disciplinando il referendum propositivo,
dando rilievo e organicità ad una materia che era stata trascurata
per molti decenni. Tuttavia è stato anche rilevato che utilizzando
e applicando tale legge - sono passati ormai 13 anni - sono emerse
alcune lacune che richiedono oggi dei correttivi. L'aspetto
positivo è che queste lacune sono state sottolineate dai cittadini
(circa 7000) che ne hanno richiesto una correzione attraverso la
proposta di legge depositata alla Presidenza del Consiglio nella
scorsa primavera.
I punti cardine su cui viene richiesta la modifica e su cui si è
soffermata la I Commissione nei suoi lavori sono principalmente
questi: la legge regionale n. 19/2003 prevede oggi che "la proposta
sottoposta a referendum abrogativo è approvata se alla votazione ha
partecipato almeno il 45 percento degli elettori e se la risposta
affermativa raggiunge la maggioranza dei voti validamente espressi"
(articolo 36, comma 3); la nuova proposta di legge, così come
corretta dalla commissione, prevede che la proposta sia approvata
se alla votazione partecipa almeno il 50 percento del numero dei
votanti alle ultime elezioni regionali precedenti il referendum. Si
tratta in sostanza di una riduzione del
quorum
per la
validità della consultazione popolare di quasi una decina di punti:
da 46 mila elettori si passa a circa 37 mila. È una variazione
importante rispetto alla situazione attuale, un percorso di
riduzione già avviato da altre Regioni italiane e che è opportuno,
a nostro avviso, approvare anche in Valle d'Aosta. La riduzione del
quorum porterà ad una maggiore partecipazione del voto e
sicuramente arginerà il fenomeno delle campagne astensionistiche
(invito ai cittadini a non esprimersi) che, seppur non legittimo,
non è così utile all'espressione e alla partecipazione democratica.
Sarà un processo più democratico e partecipato che stimolerà
maggiormente anche il ruolo di rappresentanza delle forze
politiche, che avranno la necessità di consultarsi e di prepararsi,
di diventare più competenti rispetto a certi temi e di avere il
coraggio di affrontare i propri cittadini.
La seconda modificazione alla legge n. 19/2003 riguarda la
disciplina del referendum consultivo. Esso è uno strumento previsto
dallo Statuto e dalla legge regionale, ma non è mai stato
utilizzato, anche perché non è adeguatamente disciplinato. Infatti
la legge regionale affida il potere decisionale al Consiglio
regionale, ma non dice chi può avanzare la proposta al Consiglio,
quindi di fatto si afferma la possibilità di uno strumento che non
è praticabile. La proposta di legge popolare colmava la lacuna
dicendo e proponendo: "la richiesta di referendum consultivo può
essere avanzata dalla Giunta regionale, o da almeno un terzo dei
Consiglieri regionali o da almeno mille elettori". La commissione
ha introdotto la seguente modifica: "la richiesta di referendum
consultivo può essere avanzata dalla Giunta regionale, o da almeno
un terzo dei Consiglieri regionali o da almeno un cinquantesimo
degli elettori". Un richiamo ad un aspetto che è già disciplinato
per le altre iniziative di tipo statutario.
Il y a un an que le projet de loi n° 92 a entamé son parcours
par l'examen de la part de la Commission des juristes. L'étape
suivante a été la récolte des signatures sur le territoire à partir
du mois d'avril. Aujourd'hui, après l'avis positif de la
commission, le Conseil régional va discuter le document final. Ce
projet de loi a eu un parcours vertueux qui élève le travail de ses
proposants, qui ratifie la volonté des citoyens et qui mérite de se
conclure avec une approbation définitive et unanime de cette
Assemblée. Cette approbation serait un message important que les
forces politiques représentées dans cette salle portent au peuple
valdôtain, qui démontre que les politiciens n'ont pas crainte
d'améliorer les instruments de participation populaire et de
démocratie directe. Celui-ci est un passage important pour notre
système démocratique et une valorisation ultérieure de notre
autonomie institutionnelle, qui porte à l'approbation d'une loi
nécessaire pour notre communauté ; une loi, qui en valorisant la
participation des citoyens, sera d'intérêt et admirée par le reste
de l'Italie et - pourquoi pas ? - aussi hors de nos limites.
Notre vote aujourd'hui prend un sens particulier parce qu'il
nous permet de donner une image positive de notre Vallée et de
notre autonomie institutionnelle, l'image d'une Région qui utilise
son autonomie pour rendre plus abordable le procès démocratique et
pour devenir plus forte face aux défis du futur.
Presidente -
Ha chiesto la parola il collega Bertin, ne
ha facoltà.
Bertin (ALPE) -
L'attività legislativa regionale su
questa materia deriva dall'articolo 15, secondo comma, dello
Statuto speciale come modificato dalla riforma costituzionale del
2001. In effetti la legge costituzionale n. 2 del 31 gennaio 2001
ha abrogato i commi degli articoli 28 e 30 dello Statuto speciale e
ha attribuito alla Regione la competenza in materia di forme di
governo, oltre alla disciplina riguardante l'iniziativa legislativa
popolare, il referendum abrogativo, propositivo e consultivo. In
seguito la legge regionale n. 19 del 25 giugno 2003 ha disciplinato
la materia riguardante l'iniziativa popolare e il referendum nelle
sue diverse forme. La legge del 2003 ha fornito un impianto
legislativo di riferimento riguardante questa importante materia e
successivamente nel 2006 il legislatore regionale è nuovamente
intervenuto per apportare delle modifiche, correggendo alcuni
limiti evidenti riguardanti l'efficacia di questo strumento
referendario. In particolare, si è reso effettivo e vincolante
l'esito dell'espressione popolare relativamente al referendum
propositivo e ha abbassato il
quorum
di validità al 45
percento. Anche in questo caso vi era stata un'iniziativa di tipo
popolare per promuovere queste modifiche introdotte nel 2006.
Interventi necessari, ma non sufficienti a rendere lo strumento
referendario efficiente come dovrebbe essere. Si è constatato negli
anni successivi in effetti che diverse iniziative referendarie non
hanno raggiunto il quorum di validità, mortificando la
partecipazione democratica e sprecando anche risorse pubbliche in
una consultazione elettorale sostanzialmente inutile. Il referendum
può essere considerato anche uno strumento idoneo a ridurre la
distanza tra la politica e i cittadini, una soluzione per
contrastare gli aspetti negativi di un sistema politico troppo
spesso autoreferenziale, a volte legato a tecnicismi,
eccessivamente burocratico e lontano dalle effettive aspettative
della comunità. Per svolgere questa funzione, però, lo strumento
referendario deve essere praticabile ed efficiente. La democrazia
diretta non deve e non vuole sostituire gli organi rappresentativi,
ma integrarli e perfezionare la democrazia. L'attività quotidiana
politica rimane nella responsabilità di coloro che sono stati
eletti dalla comunità e vengono pagati per questo ruolo.
Con le iniziative legislative, il referendum, il popolo
interviene solo quando la politica rimane inerte, oppure quando
decisioni importanti sono contrarie agli interessi di una fascia
importante della popolazione. La democrazia diretta non è un
elemento sostitutivo della democrazia rappresentativa, ma di
integrazione, una possibilità per migliorare il processo
decisionale delle scelte facendo partecipare la società civile.
Rappresenta anche da questo punto di vista un consolidamento della
democrazia. In effetti, la democrazia partecipativa ci pone come
obiettivo principale il sempre maggior coinvolgimento dei cittadini
nel dibattito politico, legittimando così maggiormente le decisioni
e fornendo altresì strade e strumenti praticabili che vadano al di
là della pura delega.
Attraverso la democrazia diretta si cerca di favorire il pieno
esercizio della sovranità popolare, ma un quorum di partecipazione
eccessivamente elevato stravolge l'intento originario dello
strumento referendario: la promozione della partecipazione
politica. Un quorum eccessivamente alto abbiamo visto gli effetti
che produce. Tra gli oppositori di una proposta referendaria, come
si è visto molte volte, troppe volte in troppe occasioni, diventa
più facile e interessante boicottare il dibattito politico e
puntare all'astensione piuttosto che aprirsi al confronto
democratico. Inoltre soprattutto nei piccoli Comuni gli appelli al
boicottaggio del voto lanciati dalle opposizioni ad una proposta
referendaria mettono in discussione la segretezza del voto. In
questo caso chi partecipa al voto referendario può essere
facilmente individuato come cittadino con un preciso orientamento,
cioè a favore del quesito referendario. Pertanto, il diritto di
voto segreto, come riconosciuto dalla Costituzione, è messo a
repentaglio. Queste ed altre motivazioni ci avevano indotto a
ritenere necessario riformare lo strumento referendario,
introducendo un quorum di partecipazione che impedisca, o perlomeno
renda più difficile, il boicottaggio del quesito. Per questa
ragione circa tre anni fa, nel disinteresse generale, avevamo
presentato una proposta di legge per ridurre il quorum di validità
al referendum che l'avrebbe portato intorno al 25 percento. Una
proposta di legge che voleva aprire un serio dibattito sul valore
della partecipazione della democrazia diretta in Valle d'Aosta,
inoltre favorire la modifica dell'attuale disciplina in materia di
referendum. Purtroppo la proposta di legge in questione, anche a
causa di una legislatura particolarmente instabile e concentrata
sugli equilibri politici interni all'Assemblea, non è riuscita ad
aprire una discussione seria su questa materia. Più di recente,
fortunatamente, una proposta di legge d'iniziativa popolare
sottoscritta da quasi 6500 cittadini ha poi riportato
all'attenzione l'argomento. Precisamente i sottoscrittori sono
stati 6486, una sottoscrizione sostenuta da un ampio schieramento
di associazioni, forze politiche, sindacati, associazioni quali:
Pendolari Stanchi, Legambiente, Valle Virtuosa, Codacons, ARCI
Valle d'Aosta, Scuola di pace; molte organizzazioni sindacali:
CGIL, CISL, SAVT Trasporti, UIL Trasporti, ORSA, Confederazione
nazionale artigiani, Federconsumatori, oltre che organizzazioni
politiche quali ALPE, Union Valdôtaine Progressiste, l'Altra Valle
d'Aosta, Movimento Cinque Stelle, e Possibile. Una raccolta firme
molto importante e fondamentale per il buon risultato di questo
intervento legislativo. Questo è un dato innegabile: senza questa
importante raccolta di firme, difficilmente si sarebbe acceso
nuovamente l'interesse della politica su questa materia, pertanto
va reso merito ai 6486 cittadini che hanno sostenuto e stimolato la
politica di intervenire in questo importante settore. La I
Commissione ha trovato su questo un punto di equilibrio importante
e positivo, coinvolgendo anche i promotori. Da questo punto di
vista, oltre a ringraziare i colleghi La Torre e Bertschy, un
ringraziamento anche al Presidente della Commissione Borrello, che
ha esercitato appieno il suo ruolo, seguendo attentamente i lavori
e cercando di favorire un'ampia convergenza. In effetti, quando si
tratta di democrazia e di istituzioni, l'obiettivo dovrebbe essere
quello di raggiungere il più ampio schieramento di forze possibili
nel sostenere un'iniziativa di questo genere; si tratta di
democrazia delle istituzioni: più ampio è lo schieramento, meglio è
sicuramente.
Con questo provvedimento la Valle d'Aosta si colloca in una
situazione di eccellenza rispetto alle altre Regioni italiane per
quanto riguarda gli strumenti di democrazia diretta. Oggi solo la
Provincia di Bolzano ha una normativa simile, ma con un
quorum
di validità più elevato. Una volta tanto, cosa che
succede raramente - l'abbiamo appena constatato per quanto riguarda
il trasporto e la ferrovia, - siamo all'avanguardia e non nelle
retrovie in un settore così importante per la vita democratica di
una comunità. Questa modifica legislativa ha il merito di rendere
effettivo il diritto dei cittadini valdostani di decidere del
proprio avvenire, accrescendo il peso della partecipazione popolare
e della democrazia diretta.
Presidente -
Ha chiesto la parola il collega Borrello, ne
ha facoltà.
Borrello (SA) -
Non entrerò nel merito di aspetti tecnici
perché sono stati ben illustrati dai relatori, quindi ringrazio i
colleghi che sono intervenuti. Alcuni passaggi relativi
all'attività della commissione -
je parle
en qualité de
Président de la I
e
Commission du Conseil
- sono
legati essenzialmente alla bontà del lavoro, e ringrazio tutti i
colleghi Commissari per la disponibilità nell'andare ad accelerare
rispetto a questo tema, che era depositato all'interno della I
Commissione consiliare dal 7 settembre, per poter addivenire ad un
risultato di convergenza per poter arrivare oggi in aula
consiliare. Una menzione particolare va sicuramente ai colleghi
Bertschy e Bertin per il ruolo di sintesi che hanno avuto nel
cercare di ottenere una convergenza e una mediazione all'interno
dei vari gruppi politici, per poter addivenire a quel risultato
odierno che oggi andremo a certificare.
Quando si arriva all'analisi di una proposta di iniziativa
popolare, bisogna porsi delle domande: da una parte, c'è
sicuramente un aspetto positivo nel vedere la cittadinanza attiva
che si fa portavoce delle istanze e delle problematiche; dall'altra
parte, però, non ci possiamo sottrare al ruolo e alla
responsabilità della politica e qualche domanda ce la dobbiamo
porre. Se da una prima lettura questo articolato è semplice, è
ridotto (quattro articoli), dal punto di vista della risonanza, dal
punto di vista dell'eco e dell'impatto che ha sulla politica reale
e sociale, sul contesto di società della Valle d'Aosta, avrà
sicuramente una rilevanza molto importante. Ovviamente non ce ne
accorgiamo nell'immediato, ma nel futuro questo sicuramente avrà un
impatto positivo: dico questo perché bisogna valorizzare lo
strumento referendario, perché negli ultimi decenni è stato
sicuramente abusato da una parte e strumentalizzato politicamente
dall'altra. È proprio in virtù del riconoscimento della valenza
dello strumento referendario che noi, come movimento politico,
abbiamo sostenuto questo tipo di iniziativa popolare, perché
riteniamo che bisogna fare anche un
mea culpa
da parte dei
partiti e dei movimenti politici rispetto all'eccessiva
strumentalizzazione delle attività referendarie, magari cercando di
indirizzare la popolazione a studiare di più i contenuti dei
quesiti stessi. Nel ringraziare la commissione, annuncio, a nome
del gruppo che rappresento, il voto favorevole.
Presidente -
Ha chiesto la parola il collega Fosson, ne
ha facoltà.
Fosson (PNV) -
Anch'io intervengo a sostegno di questa
legge, di cui abbiamo in commissione seguito e condiviso il
percorso. Nella formulazione dei principi su cui si fonda la
democrazia e la partecipazione popolare i referendum hanno sempre
di più, soprattutto in questi ultimi anni, un ruolo significativo:
è stato ampiamente dimostrato anche nella discussione precedente
sulla petizione popolare per una nuova ferrovia, che raccoglie il
disagio crescente di molta popolazione a questo riguardo. In un
momento poi in cui nello Stato italiano si sta sottoponendo a
referendum addirittura il cambiamento di più parti della nostra
Costituzione, è ribadita l'importanza di questo istituto. La
partecipazione del popolo in modo diretto alle decisioni di grande
importanza può ridurre la distanza esistente sempre di più tra
cittadini e istituzioni, ridurre la disaffezione alle scelte della
politica che si registra in questi ultimi anni. Ma affinché questo
istituto democratico possa avere significato, la sua modalità e il
suo funzionamento devono essere percorribili; così questa legge di
iniziativa popolare vuole rendere possibile, realizzabile più
facilmente in modo democraticamente più bilanciato per
un'applicazione realizzabile a determinate condizioni - ha ragione
il Presidente Borrello quando dice: "chiediamoci varie cose",
soprattutto il numero dei firmatari e il
quorum
-
un'iniziativa abrogativa o consultiva dei cittadini valdostani. In
particolare, quindi, mi sembrano corretti i paletti fissati in
commissione per legare il quorum previsto per la validità delle
proposte al numero di coloro che hanno votato alle elezioni
regionali, e non a quello degli aventi diritto. Annuncio quindi il
voto positivo di Pour Notre Vallée a questa proposta di legge,
sottolineando - come hanno fatto i Consiglieri Isabellon e Bertschy
prima- come il voto unanime in commissione sia un segno di un nuovo
clima di collaborazione all'interno della maggioranza e di dialogo
con l'opposizione.
Presidente -
Altri? Ha chiesto la parola il Consigliere
Guichardaz, ne ha facoltà.
Guichardaz (PD-SIN.VDA) -
È con soddisfazione che il
nostro gruppo accoglie la conclusione dell'
iter
legislativo
di questa proposta di legge popolare, un iter che al pari di quello
appena discusso non ha avuto particolari impedimenti. La
maggioranza anzi ha accolto con favore l'abbassamento del
quorum
che, prendendo a riferimento i dati dei votanti alle
ultime elezioni regionali, corrisponde a poco più del 36 percento
degli aventi diritto al voto: che in Valle d'Aosta sono circa 102
mila, contro il 45 percento della legge ancora in vigore. Parlo
della legge del 2003 tanto per intenderci. In termini numerici
parliamo di uno scarto di quasi 9000 voti che - e lo dico anche da
copromotore referendario - sono un numero importante per la
riuscita della consultazione referendaria, ma che al tempo stesso
non banalizza lo strumento referendario facendolo diventare uno
strumento alternativo ai normali processi legislativi propri di
ogni democrazia rappresentativa. Questa misura peraltro corrisponde
anche a quella prevista dalla recente riforma costituzionale,
riforma che introduce la possibilità di referendum propositivo a
livello nazionale.
Vorrei segnalare che la proposta di legge popolare non ha
inserito una modifica del numero delle firme che rimangono, in
proporzione alla popolazione, decisamente più elevate rispetto a
quelle ipotizzate nella citata riforma costituzionale. Ciò dimostra
ancora di più che i proponenti referendari hanno voluto suggerire
in questo caso una norma che rende sicuramente più agevole il
raggiungimento del quorum, senza però banalizzare lo strumento
referendario. Anche nella parte relativa al referendum consultivo
la proposta di legge stabilisce finalmente le regole che lo
renderanno operativo.
Rispetto alla proposta di legge popolare - è già stato detto, ma
lo preciso nuovamente -, si modifica il numero fisso di 1000 firme
in un cinquantesimo del corpo elettorale, che sono circa 2000
firme. Naturalmente parliamo di un istituto, quello del referendum
consultivo, che può essere accolto o meno dal Consiglio regionale,
il quale ha l'ultima parola per deliberarlo. Non è però da
sottovalutare comunque il peso politico di una richiesta di
referendum consultivo che - lo voglio ricordare - ai sensi della
proposta di legge, può essere fatto anche dalla Giunta regionale e
da un terzo dei Consiglieri regionali.
Concludo il mio intervento ringraziando, come ho già fatto per
la precedente proposta di legge, i proponenti; essendo stato
copromotore di un referendum che purtroppo non ha raggiunto
all'epoca (2007) il quorum, so la fatica che ci vuole a raccogliere
le firme e poi per cercare di convincere i cittadini a votare la
proposta di legge. È importante che su tematiche fondamentali, come
quelle riguardanti la democrazia, ci sia la più ampia condivisione
da parte di tutti: politici - e credo che questa unanimità in
qualche modo la testimoni - e cittadini. Non è così scontato,
colleghi, questo dialogo e non è neppure scontato il risultato di
questo dialogo. Oggi lo posso dire senza timore, siamo qui ad
assistere ad un cambiamento anche di passo della politica, un
cambiamento non scontato, frutto anche del diverso assetto di
maggioranza, dell'inoculazione nella squadra di persone che
esercitano un ruolo anche di
moral suasion
, che portano
sensibilità che fino ad ora non hanno trovato evidentemente diritto
di tribuna. Bene, quindi, che l'opposizione abbia esercitato il suo
ruolo di rappresentante; altrettanto bene che la maggioranza abbia
lavorato per rendere esecutivo un testo di legge che mette al
centro i cittadini, tutti, e non quelli di questo o di quello
schieramento.
Presidente -
Ha chiesto la parola il collega
Vicepresidente Farcoz, ne ha facoltà.
Farcoz (UV) -
Qualche considerazione in merito a questa
proposta popolare nonostante molto sia già stato detto dai
colleghi. Una proposta popolare che torna
à la une
grazie a
due particolari episodi: il primo, grazie alla proposta presentata
ormai all'inizio legislatura dal collega Bertin, e credo anche dal
gruppo ALPE, sulla quale la commissione aveva forti dubbi
semplicemente per la questione del
quorum
, ed è per questo
che poi è stata ritirata, prendendosi anche l'impegno in autunno di
valutare questa iniziativa popolare; dall'altra, per un certo
verso, l'articolato espresso nella modifica della Costituzione, che
in parte tocca questo aspetto. Credo che la commissione abbia fatto
un approfondimento interessante; le vedute sono state diverse, ma
alla fine ha trovato una sintesi portando il quorum dal 45 percento
al 50 e un aumento di firme per quanto concerne il referendum
consultivo. Credo che questo aumento dal 45 al 50 percento
identifichi chiaramente un sentore di maggioranza, di conseguenza
non siamo più in quell'ambiguità del 45 percento.
Concludo dando un voto favorevole con due auspici: il primo, con
la riduzione del quorum, la necessità e soprattutto l'auspicio è
che si utilizzi il buon senso - come ha detto prima il Presidente
della commissione - evitando strumentalizzazioni di vario genere;
il secondo, che alle future elezioni regionali il numero di votanti
possa salire, altrimenti potrebbe crearsi una ambiguità tra la
democrazia diretta e la democrazia rappresentativa.
Presidente -
Non ci sono altre richieste di intervento.
Prima di mettere in votazione, con riferimento alla proposta di
legge d'iniziativa popolare n. 92 di modificazione della legge
regionale n. 19, vorrei ricordare che il Consiglio esaminerà il
nuovo testo predisposto dalla I Commissione consiliare: trattandosi
di legge statutaria, ai sensi dell'articolo 15 dello Statuto
speciale, necessita per la sua approvazione della maggioranza
assoluta dei Consiglieri assegnati, ed entro tre mesi dalla
pubblicazione ai fini notiziari sul BUR, su richiesta, potrà essere
sottoposta a referendum. Decorsi i tre mesi senza richiesta di
referendum, la legge sarà promulgata ed entrerà in vigore. Dichiaro
aperta la votazione sull'articolo 1. La votazione è chiusa.
Presenti: 33
Votanti           
: 33
Favorevoli: 33
Il Consiglio approva all'unanimità.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Dichiaro aperta la votazione sul disegno di legge n. 92 nel suo
complesso. La votazione è chiusa.
Presenti: 33
Votanti           
: 33
Favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK