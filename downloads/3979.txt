Consiglio Regionale della Valle d'Aosta - Oggetto del Consiglio n. 275 del 29 maggio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 275 del 29 maggio 1981 - Resoconto
OGGETTO N. 275/81 - COMUNICAZIONI DEL PRESIDENTE DELLA GIUNTA
SULLA REVISIONE DELL'ORDINAMENTO FINANZIARIO DELLA REGIONE.
Presidente
- La Parola al Presidente della Giunta,
Consigliere Andrione.
Andrione (UV)
- Venerdì scorso, su pressanti insistenze
della Regione Valle d'Aosta, il Consiglio dei Ministri nelle "Varie
ed Eventuali" ha discusso la legge di riparto finanziario della
Regione Valle d'Aosta. La legge che è uguale a quella discussa e
approvata da questo Consiglio, con l'avvertenza che ogni volta che
si legge - in particolare agli articoli 2, 3, 4, e mi sembra al 9 -
che "Sono attribuiti alla Regione i nove decimi del
gettito....etc", bisogna invece leggere: "I sette decimi del
gettito...etc".
Avevo provveduto a telefonare all'Assessore Ramera perché
convocasse i Capigruppo e li informasse tempestivamente
dell'intenzione che avevo di partecipare - se fosse stato discusso,
perché fino all'ultimo momento è stato in dubbio se sarebbe stato
discusso o meno - di partecipare e di dire, con le riserve di rito
che poi spiegherò in seguito, che avremmo accettato un riparto di
questo genere.
La questione deve essere esaminata sotto differenti aspetti. Il
primo è un aspetto formale, e qui bisogna dire che le cose non
vanno bene, perché sembra strano che certi conti e certi rapporti,
anche se poi sostanzialmente accettabili ed equi, vengono fatti in
limine, in camera caritatis, dopo mesi e mesi di trattative, quando
avevamo fornito esattamente tutti i dati e tutte le questioni senza
che nessuno sollevasse quegli stessi problemi. Di conseguenza sotto
il profilo formale dobbiamo dire che è un modo di procedere non
documentato, non corretto, e che lascia aperta la porta ad
un'impressione negativa su quello che è il funzionamento degli
organi dello Stato. Noi l'abbiamo detto diverse volte, dobbiamo
ripeterlo ancora una volta.
Sotto l'aspetto sostanziale, il Ministero delle Finanze in
particolare ha sollevato tutta una serie di problemi, problemi di
rapporti tra il percepito in materia di imposte e il ristorno che
ne verrebbe alla Valle d'Aosta a seconda delle differenti
percentuali che vengono applicate. Nel caso dell'applicazione del
9% andremmo al 107-106%, dipende dalle questioni, del reddito
percepito. Questo ragionamento almeno per quanto riguarda quanto ha
detto il Consiglio dei Ministri, non ci sembra influente, in quanto
non saremmo certamente l'unica Regione - e in particolare a Statuto
Speciale, visto che qualche volta ci rimproverano gli esempi della
Sicilia - che ha un percepito ben superiore a quello che è il
riscosso; e non si vede perché questo tipo di differenza debba
essere soltanto ammissibile per le Regioni del Sud e mai per le
Regioni del Nord. Invece ci è sembrato valido il ragionamento per
il quale il Governo ha operato tagli pesanti ai fondi di tutte le
Regioni, siano esse a Statuto speciale o a Statuto ordinario,
tranne che alla Valle d'Aosta, che si trova in questa particolare
situazione. C'è stata giovedì una riunione dei Presidenti delle
Giunte con la I Commissione - Affari Costituzionali - nella quale
queste questioni sono state denunciate in termini molto pesanti, e
il rappresentante del Governo ha confermato l'intenzione di
mantenere questi tagli onde rastrellare, vista la situazione
dell'Erario, 1000 miliardi a carico dei bilanci regionali. Di
conseguenza, nella congiuntura attuale e nella disperata ricerca di
fondi dove ognuno deve mettere la sua parte, la proposta dei sette
decimi, che porta le entrate regionali a 203 miliardi e 284, e se
si tiene conto delle altre entrate, a 258 miliardi e 847 - sempre
entrate di natura statale - è nell'insieme sostanzialmente equa e
corrisponde ad una percentuale alta di quello che è il gettito
tributario valdostano, tenendo conto soprattutto del fatto - che
non è stato analizzato dal Governo - che la parte principale di
queste entrate è data dalla tassa IVA all'importazione, tassa che
non è percepita sul reddito prodotto dai valdostani. Di questo
bisogna tenere conto e bisogna dare atto.
Vi è ancora un ulteriore aspetto che ci sembra estremamente
importante e, direi, è il più importante di tutti; si dice: "Meglio
pochi maledetti e subito che tanti in futuri più o meno lontani, e
cioè dal punto di vista sostanziale è indispensabile che il riparto
fiscale venga adattato all'attuale imposizione fiscale al più
presto possibile, lasciandosi aperta la porta, per ogni anno
fiscale successivo, ad una agguerrita discussione sulla
percentuale.
Non mi vergogno di dire che avrei volentieri visto, e l'ho
detto, un meccanismo di aggiustamento: per esempio, se nell'81
siamo al 6%, salire all'8% nell'82, o cose di questo genere;
potrebbe essere una discussione valida. Purtroppo, e questa è
l'ultima considerazione, le attuali vicende politiche, - se avete
visto i giornali c'è aria di elezioni anticipate - fanno sì che il
lavoro compiuto fino adesso sia sospeso ad un filo, perché noi
avevamo calcolato che perlomeno fino al 21 giugno, data delle
elezioni regionali e comunali in parte d'Italia, il Governo avrebbe
tenuto e di conseguenza avevamo spinto per l'approvazione del
riparto fiscale in modo da ottenere entro quella data almeno
l'approvazione di una Camera, contando poi sulla solita "crisi
balneare" italiana e quindi con la speranza di avere per l'autunno
il riparto fiscale approvato. Con quanto si sta annunciando i tempi
o si allungheranno di molto, perché evidentemente, se consideriamo
i tempi della crisi, della formazione del Governo, delle ferie,
ecc., si arriva già automaticamente all'autunno - e questa è
l'ipotesi migliore - o ci sarà lo scioglimento delle Camere e
dovremo ricominciare da zero. Con poche probabilità, vista la
congiuntura e visto lo stato - lo ripeto ancora una volta - delle
casse dello Stato, che anche l'81 con delicatezza e garbo venga
fatto passare in cavalleria. Noi faremo tutte le opposizioni di
questo mondo, però la situazione è quella che è; se avete letto il
"Corriere della Sera" di ieri saprete che in meno di diciotto mesi
si è passati, nella finanza pubblica, da 30.000 a 50.000 miliardi
di deficit. Se continuiamo con questo ritmo è la bancarotta,
diciamocelo pure tranquillamente, perché non si può assolutamente
pensare che un sistema di questo genere possa continuare ad andare
avanti all'infinito senza che venga ad un certo momento il redde
rationem.
Comunque, per quanto riguarda il nostro riparto fiscale, in
questo momento - come tutti - siamo bloccati dall'andamento della
crisi; è nostro compito, e di tutti, io penso, tenerci
rispettivamente informati sugli orientamenti dei differenti partiti
per questa crisi, nella speranza di ottenere perlomeno, di fronte
ad una crisi così grave, così profonda, quel minimo rinvio durante
il periodo estivo, con un Governo che non sia ancora in presenza
della dissoluzione delle Camere, e profittare di questo periodo per
fare tutti gli sforzi affinchè questa legge passi.
Presidente
- È aperta la discussione sulla Comunicazione
del Presidente della Giunta.
Ha chiesto di parlare il Consigliere Pedrini, ne ha facoltà.
Si è iscritto a parlare il Consigliere Mafrica.
Pedrini (IPLI)
- Signor Presidente, io desidero fare un
brevissimo intervento, e desidero iniziarlo dando atto a Lei e
all'amico Ramera degli sforzi che avete fatto. Quello che andrò a
dire, infatti, probabilmente non sarà condiviso, e allora questa
premessa era necessaria al fine di chiarire bene che non sono le
vostre persone in gioco, ma bensì la soluzione che si è
trovata.
Sono perfettamente d'accordo che quando non si può ottenere
tutto quello che si desidera è meglio contentarsi di avere meno, ma
averlo subito. Però, non essendo al corrente di come si sono svolte
in realtà le trattative, mi auguro che da parte della Presidenza
della Giunta si sia detto che noi obtorto collo accettiamo questi
sette decimi, anche se ci portano 203 miliardi, perché i nove
decimi se non erro - ho fatto un conto approssimativo - ce ne
portano circa 263, per cui in realtà la Valle ci rimette 60
miliardi. Sono perfettamente d'accordo sulla congiuntura, sono
perfettamente d'accordo su tutte le scusanti - che non vogliono
essere scusanti perché sono realtà di fatto - e su tutto quello che
il Presidente Androne ci ha detto, però onestamente, con la solita
tranquillità d'animo e sicurezza di pensiero, dobbiamo dire che noi
non siamo soddisfatti - come penso non sia soddisfatto nemmeno lo
stesso Presidente Andrione - dei sette decimi. Noi avevamo diritto
ai nove decimi. È scritto da qualche parte che questi sette decimi
sono soltanto provvisori in base alla congiuntura italiana del
momento, oppure sono sette decimi che andranno avanti vita natural
durante? Perché nessuno può mettere in dubbio che quando a Roma si
prende un provvedimento in ribasso non ci sono Santi al mondo che
possano giocare poi al rialzo: questa è una cosa che abbiamo
provato temporibus illis, che provano altre Regioni, e quindi su
questo direi che non ci sono discussioni da fare.
Fino ad oggi ci erano stati dati nove decimi; come abbiamo
difeso questi nove decimi? Questa è la domanda alla quale
desidererei che il Presidente Andrione rispondesse, anche se,
ripeto, conosco le difficoltà che ha trovato; però, al suo posto,
onestamente io non avrei accettato, sempre che non ci siano quelle
aggiunte, quei codicilli a cui accennavo prima messi ben chiari, io
non avrei accettato i sette decimi. Siamo in una situazione
particolare, siamo in una situazione di necessità, ma tanto la
necessità vediamo che non serve a niente, perché saltato
praticamente questo decreto di legge, io penso, non sappiamo se
andremo a nuove elezioni. Il decreto ha la possibilità di venir
trasferito alle Camere, ma quando? Vedremo se faranno il nuovo
Governo, quando; comunque, come dice giustamente il Presidente,
rinviamo tutto quanto già verso Natale, diciamo che se tutto va
bene rinviamo a tutto il periodo di Natale. Quindi non so se
conviene veramente accettare i sette decimi; e non è, sia ben
chiaro, che voglia farmi di questo una difesa: questo è un punto di
vista, è una chiarezza di linguaggio che da parte liberale dice che
noi i sette decimi probabilmente, trovandoci nelle stesse
condizioni non li avremmo accettati, se non con certe garanzie.
Ho finito, un'altra domanda sola: ci è stato dato qualcosa per
il 1980? Perché se in realtà hanno fatto slittare il 1980 e si
parla che tenteranno di farci slittare eventualmente l'81, allora
io divento il più fervente ultra unionista; se questo Governo non è
in grado di mantenere quello che firma, se questo Governo non è in
grado di dare alle Regioni, specie alla Regione Autonoma a Statuto
speciale valdostano, quello che le spetta di diritto ed è sancito,
evidentemente noi non abbiamo niente a che spartire con questo
Governo; e chi vi parla penso non possa essere tacciato di essere
antigovernativo, antistato nel senso lato della parola: come
emblema, non come questo Governo, sia ben chiaro. Sarei veramente
grato al Presidente della Giunta se mi potesse illuminare su questi
punti che secondo me sono basilari per quello che è il riparto per
la nostra Regione.
Presidente
- È iscritto a parlare il Consigliere Mafrica,
ne ha facoltà.
Mafrica (PCI)
- Noi siamo molto insoddisfatti e
sconcertati dall'esito di questa trattativa. Siamo insoddisfatti
principalmente dal comportamento del Governo, ma anche dal
comportamento della Giunta regionale. Vediamo sempre più netta da
parte del Governo la tendenza a portare avanti una battaglia
antiautonomistica: ci sono stati tagli alle entrate di Comuni e
regioni; c'è un tentativo chiaro di sfondare la linea dei riparti
fiscali di tutte le Regioni a Statuto speciale. Io credo che questo
tentativo abbia cominciato a concretizzarsi proprio con la
discussione del riparto fiscale della Valle d'Aosta.
Nei confronti della Valle d'Aosta non c'è solo questa vicenda
del riparto fiscale; poco fa il Presidente del Consiglio ha
comunicato che anche la legge delega di cui all'articolo 72 della
legge 196 rischia di essere messa nuovamente in discussione al
Senato perché il rappresentante del Governo vuole cancellare da
essa alcune delle prerogative della Valle d'Aosta, cioè quelle di
non essere sottoposta a poteri di coordinamento e di indirizzo da
parte del Governo.
Io credo che il costringere la Valle d'Aosta a scendere da nove
a sette decimi nel riparto fiscale sia il più grave attacco
antiautonomistico che mai sia stato tentato nei confronti della
Regione valdostana. I nove decimi erano stati ottenuti nel 1971
attraverso la legge 1065; oggi scendere a sette significa aprire
una strada che non si sa dove può portare. La cosa più incredibile
è che questo avviene dopo che lo stesso Governo aveva proposto
attraverso i suoi Ministeri un progetto di legge al Consiglio
regionale per il parere, progetto che parlava di nove decimi. Come
possono adesso quello stesso Governo, quegli stessi Ministri che
hanno sottoscritto quel documento, venire a fare dei ragionamenti
in base ai quali è necessario decurtare di due decimi, cioè di
oltre 22%, i diritti della nostra Regione? Io credo che questo
voltafaccia non possa essere accettato perché le spiegazioni date
sono assolutamente incredibili. Quella di fare i confronti con le
altre Regioni è risibile, perché la Regione Valle d'Aosta ha un
ordinamento particolare per cui le competono - per esempio di
Provincia, di Camera di Commercio, di Ente del Turismo - che altre
Regioni non hanno; la Valle d'Aosta ha spese come quelle per il
personale della Scuola che altre Regioni non hanno, e quindi il
confronto in questi termini non è assolutamente credibile, tanto
più che si fanno i conti al riparto fiscale della Valle d'Aosta in
qualche modo calcolato e al riparto fiscale delle altre Regioni
ancora non calcolato, perché le altre Regioni evidentemente sono
ancora trattate attraverso i conti normali in vigore.
Non è neanche credibile la questione dei tagli. Non si può
chiedere alla Valle d'Aosta di fare dei sacrifici perché siamo in
una situazione difficile; che siamo in una situazione difficile io
credo sia innegabile, ma che si debbano proprio tagliare i fondi
alle Regioni e ai Comuni, che sono le uniche strutture in Italia
che ancora in qualche modo funzionano non mi sembra la strada più
giusta. Se accettiamo questa tesi per cui in una situazione
eccezionale si può rubare oltre il 22% alla Valle d'Aosta, visto
che non è detto che la situazione non peggiori, l'anno prossimo ci
verranno a proporre che si scenda da sette decimi a cinque. Una
volta aperta la strada che le entrate delle Regioni non vengono più
fissate da norme valide nel tempo, ma collegate a situazioni
variabili e contingenti, io credo che si scenda per una china che
non si sa dove ci può portare. D'altronde, la politica economica
del Governo non ha certo ricevuto nel corso degli otto mesi in cui
questo è stato in piedi il consenso delle forze sociali, di molte
forze politiche, degli Enti locali, e non credo neanche che quella
politica possa continuare così a lungo.
Per quel che riguarda il comportamento della Giunta e delle
forze della maggioranza, ho trovato molto strano che ieri al
Consiglio comunale le forze politiche corrispondenti a quella della
maggioranza abbiano votato un ordine del giorno di plauso a questa
vittoria ottenuta con la decurtazione da nove a sette decimi del
nostro riparto fiscale. A me sembra una vittoria di Pirro; oppure
la felicità espressa in quello e in altri documenti mi sembra pari
a quella di quel signore che, avuto un incidente ad un occhio, si
rallegrava di non averli persi tutti e due. Il tipo di felicità è
analogo. Io credo che scontiamo oggi, anche se qualcosa si può
ancora fare, gli esiti di una trattativa che a nostro giudizio è
stata impostata male, è stata condotta male ed è stata conclusa
male, perché ci si è voluti limitare a portare nei confronti del
Governo la forza relativa, se vogliamo della Giunta regionale,e non
la forza complessiva del Consiglio regionale e della Valle
d'Aosta.
Noi crediamo che quella sarebbe stata la strada giusta e che
quella sia ancora la strada giusta, perché noi delle decisioni di
un Governo che ha preso degli orientamenti tre giorni prima di
dimettersi non vogliamo assolutamente tener conto. Crediamo che ci
siano tutte le condizioni per riprendere la battaglia e per
ripristinare il disegno di legge approvato dal Consiglio regionale,
quello stesso disegno di legge che era stato concertato lungamente
e che quindi aveva una sua validità. Non possono quattro calcoli
fatti all'ultimo minuto, molto poco credibili, mettere in
discussione principi e storia di una Regione. Quindi noi chiediamo
che si voti una mozione, un ordine del giorno, un documento
unitario del Consiglio regionale; chiediamo che si faccia una
delegazione, una Commissione, uno strumento per trattare
direttamente col Parlamento. Noi crediamo che il Parlamento sia
quello che fa le leggi; il Governo fa un disegno di legge come lo
può fare qualunque parlamentare, il Parlamento può ripristinare
quel testo di disegno di legge. Noi come Partito Comunista - ho
consultato in questo senso il compagno Enzo Modica, che è
Presidente della Commissione Interparlamentare per le Questioni
Regionali e Vicepresidente del Gruppo del Senato - daremo il nostro
appoggio ad una posizione unitaria espressa dal Consiglio
regionale. In questo senso credo che il Senatore Modica abbia già
dato assicurazione anche al Presidente della Giunta che l'aveva, in
uno dei tanti incontri romani, consultato.
Se si troverà l'unità del Consiglio in vista del ripristino del
disegno di legge precedente, io credo che ci siano ancora le
condizioni perché passi; non ritengo infatti che queste decisioni
prese all'ultimo minuto siano la verità dichiarata né siano
immodificabili; il Governo è andato in minoranza tante volte in
Parlamento, quasi ogni giorno; può essere costretto a cambiare i
suoi orientamenti anche su questo.
Presidente
- È iscritto a parlare il Consigliere Nebbia,
ne ha facoltà.
Nebbia (PSI)
- Su questo argomento noi vogliamo precisare
che giudichiamo in base ai dati in nostro possesso, a quelli che
sono stati resi noti durante la riunione dei Capigruppo, e non
disponiamo di altri elementi di giudizio in quanto, non avendo
potuto partecipare alle trattative e seguire tutto l'iter della
questione, non ne conosciamo tutti gli elementi.
Innanzitutto diciamo che ci sembra si stia facendo molta
demagogia: primo, perché effettivamente c'è una notevole confusione
sui dati, una carenza di conoscenza, e in questo caso è più facile
parlare di principi che di cose concrete; secondariamente perché su
questo argomento effettivamente la demagogia è molto facile, e
quindi può essere anche utilizzata a fini politici.
Sotto un altro aspetto diciamo che quando si parla di
percentuali - anzi di decimi - bisogna fare i dovuti e necessari
confronti, cioè su oggetti di questo tipo bisogna valutare le cifre
per quello che sono, o almeno per quello che è possibile conoscere
od avere disponibile, e valutare il significato di riparto fiscale
- che mi sembra debba essere un riparto fra Regione e Stato - in
base a tutta una serie di fatti e di considerazioni, un riparto che
deve essere equo e deve rispondere alle effettive esigenze dei
diversi Enti.
Detto questo, ricordo solo un fatto che non rende paragonabile
il riparto precedente col progetto di riparto dell'81, in quanto in
questi anni è stata varata, anche se non completata, quella grande
riforma strutturale della Sanità, per cui lo Stato ha fiscalizzato
la Sanità assumendosene tutti gli oneri e prestando questo servizio
a tutti i cittadini. Ora, nel riparto precedente quest'onere non
era a carico dello Stato; lo è nel riparto dell'81, e nella
discussione credo sia obbligatorio tenerne conto. Dire che oggi,
visto che un tempo erano stati riconosciuti i nove decimi, è
necessario riconoscere ugualmente i nove decimi, vuol dire
rifiutare la riforma sanitaria tout-court. E questo deve essere
chiaro.
Si può fare un'altra valutazione, e io concordo con quanto ha
detto il Presidente della Giunta: non è detto che le Regioni
debbano recepire globalmente quanto versano in imposte, perché
posizioni decentrate quali quelle della Regione Valle d'Aosta,
entità di territorio importanti o altri problemi o altri fenomeni
possono giustificare che lo Stato intervenga territorialmente in
modo diverso, però ritengo che questo tipo di interventi debba
essere compito dello Stato come - facendo riferimento ad esempio
alla politica agricola - la Comunità Europea fa anche degli
interventi finalizzati in alcune zone: prende da alcuni Stati di
più e ne dà ad altri per equilibrare geograficamente il territorio
europeo. Lo stesso può fare lo Stato e quindi può anche essere
giustificato il fatto che la Regione possa in teoria anche recepire
dallo Stato più di quanto versa in imposte; però c'è anche un altro
aspetto cui ha accennato il Presidente della Giunta e che è passato
sotto silenzio - e con questo voglio proprio significare che i
discorsi che vertono puramente e semplicemente sui nove e sette
decimi sono demagogici - ed è quello delle fonti di gettito
fiscale.
Non ho ricevuto la comunicazione scritta cui accennava il
Presidente della Giunta sui dati numerici, per cui mi riferisco a
quelli che erano stati evidenziati durante la riunione dei
Capigruppo e ci può essere qualche piccolo errore marginale. Però
di 203 miliardi di gettito del riparto fiscale in base ai sette
decimi, si ha che circa 45 miliardi derivano dalla quota di
ripartizione dell'IRPEF, dell'IRPEG o delle altre imposte dirette
sulle persone fisiche, sulle società etc.; 12 miliardi all'incirca
per l'IVA sulle transazioni, sulle produzioni, cioè sul valore
aggiunto prodotto nella regione - e questo forse è un dato basso
che dovrebbe farci pensare. La differenza, che è circa di 145
miliardi, è dovuta ai sette decimi delle imposte riscosse per l'IVA
sulla merce in transito. Perciò i tre quarti del riparto fiscale
deriverebbero per i sette decimi dal traffico internazionale che
passa in Valle d'Aosta; questo ci deve fare riflettere in modo
molto approfondito perché le conseguenze sull'azione della Regione
potrebbero essere decisive. Questo punto nel corso delle
trattative, se ho capito bene dalla relazione del Presidente della
Giunta, è passato sotto silenzio; nessuno se n'è accorto, e se
qualcuno se ne fosse accorto non so se saremmo arrivati a questo
tipo di riparto. È vero che sarebbe stato forse migliore un tipo di
riparto diverso: i nove decimi sulle imposte direttamente percepite
o sul valore aggiunto prodotto in Valle, e un'altra percentuale, i
quattro o cinque decimi, quello che doveva essere, sul traffico in
transito.
A una domanda rivolta durante la riunione dei Capigruppo in
questo senso è stato risposto che oggi come oggi non era possibile
fare questo scorporo, cioè non era possibile, sull'IVA verificare
esattamente quale era riscossa per le produzioni in Valle e quale
per le merci in transito, anche se a grandi linee questi dati, come
ho detto in precedenza, erano conoscibili. Cioè era un problema
tecnico più che un problema politico. Questo fatto delle due fonti
di finanziamento, di 57 miliardi e di 145 miliardi, ci deve fare
pensare per due motivi, il primo dei quali è che 57 miliardi
corrispondono all'incirca, anzi sono inferiori perché attualmente
mi pare siano 59 miliardi e 800 milioni, a quanto dà oggi lo Stato
al bilancio regionale, quindi ci sarebbe una diminuzione se non si
considerasse il traffico in transito. La seconda valutazione da
fare è che se 145 miliardi, coi valori di oggi, sono dovuti al
traffico in transito, la Regione per aumentare le proprie entrate
dovrebbe assumere provvedimenti di potenziamento di questo
traffico, e tante discussioni che sono state fatte in questo
Consiglio potrebbero essere viste con un'ottica diversa. Però tutte
queste cose, questo fatto dei nove o dei sette decimi, del più o
del meno, dei miliardi in più o dei miliardi in meno, non ci devono
far dimenticare l'aspetto fondamentale dell'obiettivo del riparto
fiscale: che cioè, assunti degli introiti, la Regione deve decidere
come spendere queste somme; e la domanda che io faccio al Consiglio
è, prima di tutto se la Regione, con la sua struttura, con la sua
produttività, è capace di spendere questi introiti in modo
produttivo; secondo, in quali direzioni e in che modo li spenderà,
cioè se ci sarà una distribuzione a pioggia, indifferenziata, non
programmata, di queste somme - quando e come arriveranno, - oppure
se ci sarà invece una linea di spesa, una direzione che sia
produttiva, che finalmente guardi anche verso l'economia - perché
diventa poi un circolo vizioso: aumentare la produttività economica
della Regione vuol dire avere maggiori imposte che a loro volta
devono produrre nuovi servizi. Sotto l'aspetto politico generale
credo che il suggerimento dato in sede di riunione di Capigruppo,
dei "pochi maledetti e subito", fosse valido in quanto, guarda
caso, quattro giorni dopo il Governo è caduto. Noi ci auguriamo che
la crisi governativa si risolva. Faremo in modo, nella limitatezza
delle nostre possibilità, di sostenere quest'ipotesi, e ci
auguriamo che al più presto possibile anche l'iter parlamentare sia
concluso. Però noi siamo disponibili a sostenere fino in fondo
queste cose se le possibilità di spesa di questi nuovi introiti
saranno programmate; diversamente ci interessa molto poco avere
nuovi cespiti, ed assistere allo spreco degli stessi.
Presidente
- È iscritto a parlare il Consigliere Voyat,
ne ha facoltà.
Voyat (UV)
- Penso che tutte le forze politiche siano già
al corrente che nei primi giorni di giugno - il 9 se mi ricordo
bene - ci sarà un pubblico dibattito sul problema, organizzato
appunto dall'Union Valdôtaine, e a quel momento senz'altro tutte le
forze potranno meglio esprimere le loro posizioni in quanto si
saprà anche se questo Parlamento avrà un futuro o se ci sarà un
Governo Forlani-bis. Comunque anche oggi penso che qualcosa si
debba dire, e noi ribadiamo che rimaniamo sulla posizione che
abbiamo assunto l'ultima volta quando abbiamo discusso della
questione e abbiamo votato per i nove decimi. Ritengo però che si
debba analizzare un po' anche la situazione attuale e si debba dire
anche se il Presidente della Giunta ha agito bene in questo
frangente, o meno. Noi riconosciamo il lavoro svolto dal Presidente
della Giunta, dalla Giunta e dai funzionari, come lavoro proficuo
per la Valle d'Aosta. Riteniamo che il Presidente abbia fatto bene
- e a nostro avviso non poteva fare diversamente - ad accettare con
riserva i sette decimi proposti dal Governo, e sono convinto che se
il Presidente non avesse accettato i sette decimi, con riserva come
dicevo, oggi ci sarebbe stato il suo linciaggio, soprattutto da
parte di quelle forze che oggi lo accusano di aver fatto male a non
insistere sui nove decimi, quasi che la cosa dipendesse dal
Presidente della Giunta o dall'Assessore alle Finanze. E, un merito
che ritenga vada riconosciuto al Presidente della Giunta e alla
Giunta, è l'aver avvisato i Gruppi tempestivamente quando il
Presidente della Giunta ha saputo da alcuni Ministri che tra le
Varie ed Eventuali - non in un preciso punto dell'ordine del
giorno, ma tra le Varie ed Eventuali - sarebbe stato approvato
questo disegno di legge con le modifiche del 20% in meno: penso che
questa sia stata una dimostrazione di serietà e di correttezza.
Come dicevo, noi eravamo e siamo e lotteremo per i nove decimi in
quanto non accettiamo le giustificazioni date dal Governo e tanto
meno quelle che ci vuole contrabbandare il Partito Socialista.
Innanzitutto una questione di principio: si sappia che la Valle
d'Aosta percepirà, se passerà questa legge, il 70% di imposte che i
cittadini valdostani non dovrebbero pagare. Questo è vero, ma è
altrettanto vero che il 30% verrà percepito dallo Stato italiano; è
altrettanto vero che per anni lo Stato italiano ha percepito il
100% di quelle imposte che i valdostani non dovrebbero pagare. E
questo nessuno lo dice. Come dicevo questa è una questione di
principio, perché forse sulle cifre le cose cambierebbero.
Bisognerebbe fare anche un'altra considerazione: che in Valle
d'Aosta si produce una certa quantità di energia elettrica, e alla
Valle d'Aosta ne vengono benefici minimi, se togliamo una certa
parte che viene come introito ai bacini imbriferi.
La questione dell'IVA di transito. È vero, è un'IVA non pagata
dai cittadini valdostani, però vogliamo ad un certo punto anche
considerare quale è il peso di questo transito per
l'Amministrazione regionale, per la Regione Valle d'Aosta? Vogliamo
vedere anche qual è l'antibeneficio - chiamiamolo così, forse si
capisce meglio - che viene al turismo dal passaggio dei TIR?
Vogliamo vedere anche moralmente in che situazione si trova la
Valle d'Aosta, quando si trova in un tratto di 30-40 Km. morti e
incidenti a non finire?
La scusa poi dell'entrata per il piano sanitario o per la legge
Quadrifoglio a mio avviso non regge molto, perché è vero che una
parte di quei soldi viene data alla Valle d'Aosta, ma di questi
soldi ce ne sono anche di valdostani che non sono considerati sul
riparto.
Non vorremmo poi, in conclusione, che il taglio di questo 20%
che viene fatto alla Valle d'AOsta servisse un domani per poter
dare il 100-110% ad altre Regioni, perché se altre Regioni sono
autonome, noi abbiamo le giustificazioni, e abbiamo lo Statuto e la
Costituzione dalla nostra parte, che dice che siamo più autonomi di
altre Regioni.
Quindi noi siamo per i nove decimi dicendo anche che ci vanno
bene in questo momento i sette decimi considerati come base di una
progressione verso i nove decimi, e considerata la saggezza di
quanto diceva il Presidente: meglio pochi e subito che tanti
mai.
Presidente
- È iscritto a parlare il Consigliere De
Grandis, ne ha facoltà.
De Grandis (PRI)
- Mi spiace di essere stato assente
dalla Valle d'Aosta in questi ultimi giorni, perchè arrivo
stamattina in Consiglio del tutto sprovveduto su questo argomento,
che peraltro mi sembra di fondamentale importanza. Tuttavia,
attraverso le Comunicazioni del Presidente della Giunta e gli
interventi dei colleghi Consiglieri che mi hanno preceduto, mi
sembra sia possibile anche da parte mia fare alcune considerazioni.
Se non ho capito male, questo mutamento dell'ordinamento
finanziario dai nove ai sette decimi rappresenta in termini reali
una diminuzione del 20%, ma mi sembra anche di aver capito che i
nove decimi avrebbero rappresentato un introito per la Valle
d'Aosta del 106% di quanto qui viene percepito, IVA dell'autoporto
compresa.
Io credo che quando si parla di finanze tenere i piedi per terra
e bene ancorati al terreno sia fondamentale, anche perché sarei
curioso di chiedere a chi ha fatto alcune domande che abbiamo
sentito stamattina in aula a quale Regioni sarebbe disposto ad
andare a chiedere che venisse sottratto quello che noi dovremmo
percepire dallo Stato in più di quello che siamo capaci di produrre
sotto forma di imposte. Perché è facile dire che lo Stato deve
tutto, però bisogna anche vedere come e di che cosa lo Stato vive,
a mio avviso. D'altra parte non mi sembra nemmeno corretto fare
valutazioni di questo tipo senza tenere conto di quali sono le
spese che lo Stato si assume direttamente nell'ambito della nostra
Regione; mi sembra abbastanza facile citarne alcune, come la
Sanità, la Giustizia, la Pubblica Sicurezza, l'Esercito, le
Ferrovie. Ora, mi pare che se ci sono esigenze di carattere
particolare che riguardano la Valle d'Aosta, che sono esigenze di
carattere costante e quindi non caduche nel tempo, di queste si
debba tenere senz'altro conto anche agli effetti del nuovo
ordinamento finanziario, ma se ci sono esigenze di carattere
eccezionale, queste esigenze di carattere eccezionale si possono e
si debbono affrontare anche al di fuori dell'ordinamento
finanziario; nessuno ce l'ha impedito nel passato, non vedo perché
qualcuno ce lo debba impedire nel futuro. In quest'ultimo periodo
il Presidente della Giunta e l'Assessore Ramera hanno bivaccato in
quel di Roma per difendere con tutte le loro forze questo
ordinamento finanziario; ebbene, se questi sette decimi
rappresentano in termini reali quanto ci è stato indicato - e qui
però io non ho i punti sufficienti per poterlo dire - credo che non
si tratti di accettare l'uovo oggi piuttosto che la gallina domani
perché mi sembra che la gallina ce l'abbiamo oggi, se questo
ordinamento finanziario passerà, come dovrebbe dal momento che il
Consiglio dei Ministri lo ha già approvato. Ma mi sembra del tutto
fuori della realtà pensare di poterci riportare su quei nove decimi
che rappresentavano, da quanto avevamo capito allora - e qualche
dubbio io ce l'avevo perché avevo fatto la domanda proprio sulla
questione dell'IVA dell'autoporto, che mi aveva sorpreso - il 106%
delle imposte percepite dalla Regione. Se questi sette decimi
rappresentano in effetti i nove decimi di quello che si percepisce
in Valle, non vedo dove sia il punto che cade. I nove decimi, è
stato detto e nessuno lo ha contestato, rappresentano il 106% delle
imposte percepite nella Regione Valle d'Aosta, compresa l'IVA
dell'autoporto che è la parte maggiore di tutta l'IVA percepita
qui; c'è una differenza da 40 a 12 miliardi, se non ho capito male.
A questo punto che cosa significa? Che i nove decimi erano allora
la rinuncia da parte della Regione ad un decimo delle proprie
imposte in favore dei servizi che ci dava lo Stato? Significava
questo? Se in termini reali, oggi, i sette decimi, per effetto di
alcuni meccanismi ivi compresa l'IVA che viene percepita
dall'autoporto, rappresentano poco meno di quanto effettivamente è
il reddito della Valle d'Aosta, dove è la grande perdita che noi
verifichiamo? Perché i nove decimi rappresentavano non i nove
decimi, ma il 106%. Che significa questo? Che noi avremmo percepito
come ristorno da parte dello Stato più di quanto paghiamo allo
Stato; o no? Questa è la realtà. Ecco perché io dico che dobbiamo
mettere i piedi per terra; è facile infatti dire qui che chiediamo
tutto allo Stato. Certo, possiamo chiedere tutto quello che
vogliamo; dobbiamo vedere se ce lo dà e anche se ha la possibilità
di darcelo. Questo è il fatto. Bisogna avere il coraggio di dirle
queste coese, perché è facile dire che il Presidente e l'Assessore
alle Finanze hanno fatto male ad accettare di essere strangolati
con la diminuzione dai nove ai sette decimi, però dobbiamo ancora
metterci a fare i conti sulla carta e guardare qual è
effettivamente la situazione. Adesso io mi domando: noi della
Sanità non vogliamo tener conto, della Pubblica Sicurezza non ne
teniamo conto, della Giustizia non ne teniamo conto; delle Ferrovie
non ne teniamo conto, dell'Esercito non ne teniamo conto; che
vogliamo fare? Io credo che dobbiamo ragionare in termini reali.
Che poi ci si batta per avere dallo Stato tutto il possibile e
l'ottenibile, è sacrosanto, ma credo che ogni tanto si debbano
mettere i piedi a terra e porci di fronte alla realtà. In un
momento di stretta economica che vede tutte le Regioni costrette a
rinunciare ad una parte delle proprie possibilità economiche, non
vedo perché la Valle d'Aosta debba pretendere e piangere perché
alcune cose non vengono ottenute come si sperava. Per cui io credo
che l'avere accettato una decisione di questo genere non sia poi
una di quelle questioni che ci devono fare piangere.
È chiaro che dovremo continuare a batterci per avere
riconosciute alcune attribuzioni nostre, alcune esigenze che
abbiamo proprio per la particolarità del nostro territorio, per la
situazione in cui ci troviamo, per i disagi che possiamo anche
subire attraverso il traffico autostradale delle merci
internazionali attraverso i TIR. Sono tutte considerazioni valide,
però è altrettanto vero che se teniamo conto dei disturbi che
questo traffico ci dà, dobbiamo anche tenere conto dei vantaggi che
ci porta. Perché da Courmayeur a Pont-Saint-Martin mi pare che i
TIR dispensino anche ricchezza, fermandosi, pernottando, mangiando,
consumando altre derrate, comperando regalini, muovendo tutto un
tipo di traffico e portando anche al di fuori tutta una possibilità
della Valle d'Aosta che è un reddito per la Valle. Quindi non è che
sia tutto essenzialmente negativo.
Non ho capito invece l'accenno alla zona franca che faceva il
Consigliere Voyat; non l'ho capito perché evidentemente qui i
calcoli da fare dovrebbero essere di altro tipo; mi sembra che il
discorso debba essere affrontato in altra sede e in altre
occasioni, perché la zona franca vorrei vedere, attuata adesso, che
cosa potrebbe determinare. È facile dire zona franca così. Vorrebbe
dire l'IVA non pagata d'accordo; poi vediamo se la zona franca ci
dà il reddito che invece ci danno i sette decimi "maledetti" di
oggi.
Comunque, per concludere, io ritengo che ci sia solo da
augurarsi che questo tipo di disegno di legge possa essere discusso
dalle Camere e approvato. È evidente che, per brevi che siano i
tempi, il 1981 non ci vedrà beneficiare di questi denari e dovremo
metterli in bilancio per il 1982. Questo è l'augurio che io faccio
alla regione Valle d'Aosta, perché da come stanno le cose in campo
politico nazionale evidentemente ci sono anche preoccupazioni più
gravi.
Presidente
- È iscritto a parlare il Consigliere Minuzzo,
ne ha facoltà.
Minuzzo (PSDI)
- Probabilmente ci troviamo di fronte ad
una conclusione anomala di un problema che in modo anomalo è stato
posto in discussione in Consiglio regionale ed ha seguito il suo
iter. Anch'io, come il collega De Grandis, farò un intervento per
quello che ho sentito dal Presidente della Giunta Andrione nella
sua comunicazione, non conoscendo a fondo come sono andate le cose
poiché non ho partecipato alla Conferenza dei Capigruppo promossa
appunto per portare a conoscenza i Gruppi consiliari di questo
cambiamento di percentuale del riparto fiscale per la nostra
Regione. Ma - e qui forse do un po' ragione al collega Pedrini -
non sono riuscito a capire molto bene il collega Voyat il quale ha
fatto un intervento col quale rivendica per la nostra Regione la
zona franca, e poi si dichiara soddisfatto dei sette decimi. È
chiaro che in un momento come questo, e probabilmente con un
pizzico di demagogia, chi più, chi meno cerca di tirare l'acqua al
proprio mulino; ritengo però che non si possa sempre e comunque
arrampicarsi sugli specchi per far apparire una cosa diversa da
quella che in sostanza è. Nessuno aveva fatto osservazioni al
momento della discussione in Consiglio regionale di quella bozza di
disegno di legge che è stata discussa; nessuno aveva fatto
obiezioni sui nove decimi; nessuno aveva detto che erano troppi
perché lo Stato già finanzia le Ferrovie, già finanzia la
Giustizia; nessuno aveva fatto osservare il fatto che erano troppo
pochi dall'altra parte perché noi abbiamo tutta la scuola a carico;
quindi oggi il non tener conto nell'intervento di tutti questi
fattori fa emergere chiaramente il fatto che si vuol fare un
discorso con una certa dose di demagogia. Allora, ricordo,
discutemmo - ed era la preoccupazione del Presidente della Giunta
il quale aveva chiesto espressamente l'autorizzazione al Consiglio
- sull'articolo 20, se non sbaglio, quando si era chiesto che per
il 1980 partisse già questo finanziamento, e il Presidente aveva
chiesto l'autorizzazione al Consiglio a cedere - o concedere - al
Governo a partire dal 1981, magari avendo un'una tantum per il
1980; ed era stato questo il mandato che il Consiglio aveva dato al
Presidente della Giunta, senza certamente mai discutere su quella
che era la percentuale in decimi che doveva venire alla nostra
Regione.
Ebbene, io ritengo che il fatto che il Presidente Andrione,
malgrado la buona volontà e l'impegno suo e dell'Assessore Ramera
affinchè questo riparto fiscale passasse perlomeno nel Consiglio
dei Ministri, sia ritornato nella nostra Regione con i sette decimi
anziché i nove, costituisca una grossa prevaricazione dello Stato
nei confronti delle Autonomie locali, nei confronti dell'autonomia
sancita dallo Statuto e dalla Costituzione della nostra Regione. Io
sono dell'avviso, e lo dico non per demagogia, che sarebbe stato
meglio che si fosse affrontata un'altra discussione in Consiglio
sulla questione dei sette anziché nove decimi, perché - questa è
una impressione che sta venendo avanti, forse l'ha detto anche il
collega Mafrica, comunque è stata confermata anche dal nostro
deputato On. Dujany con il quale ho avuto occasione di parlare
parecchie ore a Roma, presente anche il collega Voyat - si ha
l'impressione che lo Stato segua un indirizzo di accentramento di
poteri in sé stesso, o cerchi di riappropriarsi di tutte quelle che
erano state le concessioni di autonomia riconosciute, le deleghe
date alle Regioni in particolare. E questa è per me un'ulteriore
conferma.
Io non sono convinto che sia meglio pochi, maledetti, ma subito,
anche perché a questi pochi e maledetti dobbiamo dire sporchi;
sporchi perché ancora una volta si è cercato, come ho detto prima,
di prevaricare l'autonomia della nostra Regione soprattutto, ma
anche perché si tratta di un indirizzo generale che lo Stato
italiano sta assumendo nei confronti delle Regioni.
Dicevo che non si può, e oggi forse non sono nemmeno in grado di
fare dei conti alla mano, però non dobbiamo dimenticare che se da
una parte abbiamo delle agevolazioni dallo Stato in quanto
interviene a finanziare strutture sue, dall'altra la Regione
autonoma Valle d'Aosta ha grossi oneri a suo carico dei quali
sgrava lo Stato, quali quello - e ne aveva accennato il collega
Voyat - dell'energia elettrica, quello della scuola, e potremmo
continuare a lungo.
Una volta fatte queste considerazioni di carattere di principio
politico, devo dire che per quanto concerne il mio partito noi,
sebbene a malincuore, ingoiamo questi sette decimi, ripromettendoci
peraltro, nell'eventualità di una riapertura del dibattito, di
riportare ai nove decimi questa percentuale di riparto. Daremo
tutta la nostra collaborazione, per quanto concerne lo snellimento
di quell'iter burocratico, sperando che non ci sia lo scioglimento
delle Camere; con una pregiudiziale però: saremo disponibili a
contribuire affinchè questo riparto fiscale arrivi al più presto
alla nostra Regione - sempre che le forze di Giunta ritengano di
potersi avvalere della nostra collaborazione, peraltro mai
richiesta finora a livello nazionale - saremo disponibili a questa
collaborazione nella misura in cui la Regione presenterà un piano
di sviluppo regionale per l'utilizzazione di questo riparto
fiscale. È chiaro che, come ha detto il compagno Nebbia, non
accetteremo e nulla faremo per spingere questo riparto fiscale - lo
dico molto chiaramente e molto onestamente - nulla faremo affinchè
questo riparto fiscale passi, se la Giunta non ci dirà come vuole
utilizzare questi quattrini. Per cui invitiamo la Giunta a
presentare al più presto, in previsione che questo riparto fiscale
vada in discussione alle Camere, un piano di investimento, un piano
di sviluppo regionale.
Presidente
- È iscritto a parlare il Consigliere Viberti,
ne ha facoltà.
Viberti (DPROL)
- Una settimana fa all'incirca, durante
la riunione dei Capigruppo convocata d'urgenza e presieduta
dall'Assessore alle Finanze, avevo avuto l'impressione, oggi
confermata, che di fronte ai soldi anche in questo Consiglio c'è
molta gente che lascia cadere i principi, perché frasi del tipo
"pochi, sporchi, ma subito" di fronte ai principi dell'Autonomia
credo che siano vergognose. In questo Consiglio c'è gente - e io
l'ho detto altre volte, e loro stessi ne danno testimonianza - che
si batte per l'autonomia della nostra Regione, che si batte per la
salvaguardia di certe particolarità, tra le quali una volta io
penso ci fosse l'onestà, del popolo valdostano; poi, poiché ci sono
dei bisogni impellenti provocati dal malgoverno, dal clientelismo,
dalla mancanza di programmazione, delle manie di grandezza e da
decine di altri difetti che caratterizzano questa Giunta, noi
accettiamo, attraverso il Presidente della Giunta, - il quale fa
delle riserve di cui però non abbiamo traccia, credo, sul documento
che andrà alle Camere, e di cui che io sappia non resterà traccia
da nessuna parte - dicevo, con queste riserve noi accettiamo che lo
Stato ci porti la percentuale del riparto fiscale da nove a sette
decimi.
Lo Stato ci ha inviato un disegno di legge sul quale noi abbiamo
discusso pur in carenza di dati - e qui la colpa non è dello Stato,
ma di questa Giunta che non solo non ci ha fornito i dati, ma non
ci ha dato la possibilità di tempo per discutere dopo aver
reperito,se non ce li voleva fornire lei, i dati per dare un
giudizio su quel riparto fiscale - sul quale noi esprimemmo delle
riserve; tuttavia, in nome dell'autonomia e a seguito della
preghiera del Consiglio perché si potesse finalmente risolvere
questa questione con lo Stato, e dando un mandato ben preciso, come
ha ricordato il collega Minuzzo, al Presidente della Giunta,
decidemmo allora di accettare questo riparto all'unanimità, in
difesa ancora una volta del principio dell'autonomia della nostra
Regione. Ebbene, che cosa abbiamo fatto in una settimana? Abbiamo
dato un calcio ad una tradizione, e il calcio chi l'ha dato? Il
massimo esponente a livello di Esecutivo di quel movimento che dive
di voler difendere, lui, lui solo, e lui solo ne ha il diritto,
l'autonomia della nostra Regione. Credo che questa sia una cosa
vergognosa. Avallare poi con certe frasi questo atteggiamento è
ancora più squallido.
Il comportamento del Governo non è certo migliore, anzi. Noi
contiamo su delle forze modeste, ma il Governo dovrebbe passare
sopra certi metodi; dovrebbe essere, il Governo democratico del
nostro Stato, in grado di accudire a tutti i suoi figli, dal più
piccolo al più grande, in modo corretto. Io non pretendo, collega
De Grandis, appartenente a quella schiera di Bakuniani che sono
rientrati da poco, non pretendo per la Regione Valle d'Aosta più di
quello che la Regione Valle d'Aosta produce, assolutamente. Però i
conti bisogna farli bene, e credo che il collega De Grandis, non
per cattiva fede ma solo perché, some ha detto, è appena rientrato
da questo viaggio per il convegno che si è tenuto a Baku, non sia
in grado oggi di fare dei conti esatti. Perché se dobbiamo fare i
conti dobbiamo farli su tutto, su tutto quanto: su tutto quanto
produce la Regione Valle d'Aosta e su tutto quanto introita dallo
Stato, e dobbiamo metterci anche quelle cose che diceva giustamente
il collega Voyat, che sono per esempio l'energia elettrica. E se i
TIR ci portano dei vantaggi dal punto di vista dell'IVA, ci portano
svantaggi, sotto altri aspetti, che sono molto molto pesanti. Una
cosa come l'autoporto, messa al centro della parte migliore, della
parte più ampia della nostra vallata, da un punto di vista diciamo
ecologico in quanto la monetizziamo? Il passaggio continuo di
questa massa di automezzi che inquinano la nostra Regione anche da
un punto di vista proprio materiale e non solo da quello
paesaggistico; le tonnellate e tonnellate di residui prodotti da
questi automezzi - ne abbiamo discusso molte volte in quest'aula -
come le monetizziamo? Io non voglio fare una semplice questione di
soldi, quella che io voglio fare è una questione di principio. Noi
abbiamo commesso un grave errore, o meglio, il Presidente della
Giunta che non ha rispettato il mandato del Consiglio e che ha
fatto riunire la Conferenza dei Capigruppo per metterla al
corrente; ma la sua intenzione era quella di strappare - e da
qualcuno è stato strappato - un assenso nell'accettare i sette
decimi: questo era lo scopo di quella riunione. E io in quella
riunione ho detto che noi non accettavamo questo metodo di condurre
le trattative; che il Presidente della Giunta, questo lo capivo, si
trovava di fronte ad una difficile decisione, e io stesso suggerii
a Voyat quello che ha detto in questa aula: che il Presidente
avrebbe ricevuto delle critiche sia che accettasse sia che non
accettasse la decurtazione. Però le nostre critiche sono state
fatte lì e non qui; noi non abbiamo fatto della demagogia con
comunicati ed altre cose; non abbiamo detto niente e abbiamo
aspettato di venire in quest'aula, sede nella quale andava discussa
questa decurtazione. E può darsi che ci siano delle ragioni, mi
preme dirlo, per le quali la dovremo accettare, noi non abbiamo
avuto la possibilità di fare i conti esatti per vedere se questa è
da accettare o meno.
Un'altra cosa pericolosa è accettare oggi i sette decimi dicendo
che è meglio che non facciamo troppo i furbi, se no può saltar
fuori la questione dell'autoporto. Facciamo un'ipotesi catastrofica
e ammettiamo che il tunnel del Monte Bianco domani venga chiuso per
via di un terremoto, anche se non si è mai verificato prima;
ebbene, succede, e da domani i TIR non passano più in Valle
d'Aosta, ma noi prendiamo i sette decimi sulle altre imposte e ci
tiriamo, come si dice, qualcosa per tutti i sette decimi dell'IVA.
Ammettiamo - facciamo un'altra ipotesi - che a Torino costruiscano
un autoporto presso il quale devono, per legge dello Stato, passare
anche gli automezzi che transitano dal Monte Bianco: noi quel
giorno non percepiremo più i sette decimi su quell'IVA perché sarà
percetta in un'altra Regione, ma nel frattempo ci saremo persi i
due decimi. E io qui concordo con quanti hanno detto che quando si
perde qualcosa a Roma, per riconquistarlo sono dolori. E i dolori
si provano, e la riconquista è praticamente impossibile. Quindi
proprio chi in queste cose dovrebbe essere esperto, contro chi si
lamenta continuamente dell'atteggiamento dello Stato, avrebbe
dovuto avere un po' più di coraggio.
Ma il coraggio lo può dare soltanto la coscienza pulita, la
coscienza tranquilla, ed è chiaro che questa Giunta non può avere
la coscienza tranquilla perché sa che se non le arrivano i soldi
entro pochi mesi è finita, non avrà più la possibilità di gestire
il potere come lo gestisce. Qui sì che casca l'asino: l'interesse
di questa Giunta non è una corretta gestione dell'Amministrazione,
del territorio della nostra Regione, è quello di avere in denaro
per mantenersi al potere; ma allora quale difesa dell'autonomia,
dico io?
Poi c'è qualcuno che dice che le condizioni del nostro Stato
sono tali da dover decurtare i fondi delle regioni. Ammesso e non
concesso che le condizioni siano tali da dover decurtare parte del
bilancio dello Stato - e penso che in effetti ci siano le
condizioni per cui sia necessario diminuire parte della spesa
pubblica - io mi permetto di dire che ci sono parti del bilancio
dello Stato che, devono essere decurtate molto prima delle
spettanze delle Regioni. Noi abbiamo in un momento di crisi, con un
Ministro socialista, aumentato il bilancio della Difesa; io chiedo
con che coraggio si spendono dei soldi per delle cose inutili
quando ci troviamo in queste condizioni, quando abbiamo una parte
notevole del nostro territorio che è stata distrutta da un
cataclisma. Noi abbiamo avuto il coraggio di spendere dei soldi in
più per la Difesa, e quest'anno voglio vedere se non ne spenderanno
in più di nuovo. Queste sono cose vergognose, e queste cose vanno
denunciate. E queste cose, Signor Presidente, bisognava dirlo sul
muso a quella gentaglia; invece Lei che cosa ha fatto? Ha posto
delle riserve e ha detto "va bene". Ma se noi lasciamo passare
queste cose, tutte le altre Regioni dovranno abbassare la testa:
Come si fa a parlare di particolarismo, a rivendicare certe cose e
poi a non avere il coraggio di rischiare quando è il momento?
Signor Presidente, io personalmente le garantisco che di fronte
all'atteggiamento del Governo avrei detto: "Ci avete detto che sono
i nove decimi; ci avete mandato un disegno di legge, ce l'avete
fatto approvare; il Consiglio regionale all'unanimità l'ha
approvato, e adesso ce lo decurtate. No, come minimo ci mandate un
disegno di legge diverso e ce ne spiegate i motivi; noi ci
riuniremo come Consiglio regionale e poi vi risponderemo". Come
minimo Lei doveva fare questo. Non pretendo che Lei dovesse
rinunciare e assumersi da solo questa responsabilità, ma noi
apriamo un grave precedente anche per le altre Regioni, ed è chiaro
che hanno picchiato sulla Regione più piccola, su quella meno in
grado di fare pressione nei confronti dello Stato. Anche nei
confronti delle altre sorelle Regioni o Province autonome a Statuto
speciale, che figura ci facciamo? Certo, loro probabilmente non si
preoccupano molto di noi, ma quando si sostengono questioni di
principio non si bada al proprio esclusivo interesse; si cerca di
sostenere certi principi. E poi, caro De Grandis, c'è ancora una
cosa da aggiungere: noi non percepiamo su tutte le tasse che lo
Stato impone nella nostra Regione la percentuale dei nove o dei
sette decimi; ce ne sono alcune che lo Stato riserva per sé, e può
darsi che abbia ragione, però qui quel 100 e più per cento bisogna
calcolarlo; ma a noi queste cose nessuno ce le ha dette, nessuno ci
ha dato la possibilità di calcolarle; allora qual è la serietà di
questo Governo? Qual è la serietà di questa Giunta? Qual è la
serietà dello stesso Consiglio regionale, degli stessi Consiglieri
che discutono di cose di cui sanno degli spizzichi, che devono
correre da un funzionario per avere in venti minuti il massimo di
informazione che si riesce ad ottenere? Le cose non possono
continuare così, ed è proprio a livello di principio che io
pretendo che si discuta, non su "pochi - sporchi o puliti che siano
- ma subito"; perché si sa benissimo che cosa c'è dietro a quel
subito: c'è una Giunta che ha fatto un bilancio con 34 miliardi di
ricorso al Credito. Ecco cosa c'è dietro, altro che
l'autonomia.
Presidente
- È iscritto a parlare il Consigliere Lanivi,
ne ha facoltà.
Lanivi (DP)
- Bisognerebbe riportare la discussione nei
suoi aspetti più importanti e centrali, se no si corre il rischio
di ripetere in questo Consiglio quei sintomi di disgregazione, cioè
di incapacità di trovare dei minimi punti in comune, che oggi
contraddistingue il nostro Paese e che non è certamente un segno di
crescita. Attorno a certe fumosità bisogna ribadire alcune cose
centrali, e a queste cose centrali credere e farne oggetto di una
battaglia.
Qual è il nodo politico centrale di questa vicenda? È uno solo,
e cioè che lo Stato aumenta la sua tentazione accentratrice e
punisce una Regione; cioè la tendenza, o la politica, autonomista è
in questo momento battuta, ridotta, ridimensionata. Questo è il
nocciolo centrale; tutto il resto è ricamo, è cosa secondaria
rispetto a questo fatto centrale. E cercherò di giustificare questa
mia affermazione. Non dobbiamo dimenticare che questo Consiglio
regionale ha approvato un testo che era di provenienza governativa:
questo è il secondo fatto centrale, e qui dobbiamo stare attenti
per tutti coloro - non so se dobbiamo difendere delle posizioni più
o meno chiare o anche più o meno doverose, questo non m'importa -
dobbiamo stare molto attenti, dicevo, a che non vengano ripetuti
qui in Consiglio quei piccoli attacchi sotterranei che da sempre
vengono fatti alla Valle d'Aosta, che dipingono la Valle d'Aosta
come un piccolo eden, un piccolo paradiso terrestre. Questa è una
colossale mistificazione, è una situazione assolutamente non vera,
e molto probabilmente il fatto di avere un Ministro piemontese non
chi ha giovato in questa vicenda. La leggenda dei valdostani ricchi
perché hanno i buoni della benzina è una colossale mistificazione
che non equilibra certamente la situazione di persone che devono
vivere a 1600-1700 mt., e certa gente abituata solo a frequentare
centri turistici o a conoscere il fondo-valle, dimentica questa
situazione. Il calcolo, allora, fra quello che la Valle d'Aosta dà
e quello che la Valle d'Aosta riceve - e qui mi riallaccio al
discorso di Viberti - non è fatto semplicemente di calcoli numerici
contabili, perché la gente sulla montagna difende la pianura, e
questo è un conto che non è facilmente traducibile in IVA 7%-9%, su
questo do ragione; è un tipo di atteggiamento che va assunto, e va
assunto da uno Stato nei confronti di una Regione che non va
considerata come fatto di decentramento amministrativo, e questo è
l'altro punto sul quale ci dobbiamo fondare. La Valle d'Aosta non è
una articolazione burocratica dello Stato; la Regione è a Statuto
speciale e quello Statuto speciale glielo hanno dato per certi
motivi; ora, la garanzia finanziaria perché questa Regione
sopravviva con certe caratteristiche è un dovere, quindi è un
diritto riconosciuto e un dovere da parte dello Stato. Il fatto che
oggi questo venga messo in discussione, a prescindere dalla
capacità di questa Giunta, è il fatto grave; la Giunta può piacere,
può non piacere, però rappresenta la nostra Regione. Questi diritti
vanno riconosciuti a prescindere dal Governo regionale, dalle
tinte, dalle capacità o non di una Giunta regionale. Questo secondo
me è il fatto che deve rendere unito il Consiglio regionale. Non si
può chiedere la solidarietà su questo atteggiamento perché c'è
questa Giunta: bisogna avere questa posizione a prescindere da ogni
formula politica. Così come non mi sta bene il discorso dei piani
di sviluppo, cioè lo Stato, che non ha mai pianificato, non può
essere giustificato per il fatto che noi non siamo capaci di
programmare. Faccio questa affermazione per ribadire che non c'è
nessuna giustificazione per un Governo che manda a questo Consiglio
regionale una proposta in cui scriva un numerino, dopo di che lo
cambia; non sto polemizzando, dico che dobbiamo sgomberare i campi
da queste mini-sfumature che stanno a fianco di una posizione che
invece deve essere unitaria.
Il Consigliere Viberti pone, mi pare, un interrogativo vero,
cioè, data questa situazione, quale deve essere l'atteggiamento
della Valle d'Aosta? Tu, Stato, non mi dai quanto definito su una
tua proposta - e qui torno ad insistere: su una tua proposta - che
il Consiglio regionale ha discusso ed approvato; tu lo modifichi in
nome di che cosa, su quali giustificazioni? Molto probabilmente
semplicemente perché lo Stato approfitta, o coglie l'occasione, per
ridurre gli spazi alle Regioni, e la Valle d'Aosta è la più piccola
ed anche la più facile da colpire. E qui cade anche l'altro
discorso; non può certamente la Valle d'Aosta da sola incrementare
il danno all'economia nazionale, perché qui stiamo parlando di
decine di miliardi in più o in meno su paurose falle del Finanza
pubblica, quindi non mi si venga a dire che la Valle d'Aosta da
sola, passando dai nove decimi ai sette, risolve i problemi
dell'economia dello Stato. Non è qui il problema; può darsi che
questo atteggiamento di durezza nei confronti della Regione apra la
strada di durezza nei confronti di altre Regioni, e in questo caso
la salute della Finanza pubblica dello Stato dovrebbe passare
attraverso il restringimento delle possibilità di decisione dei
Livelli regionali. E questo ci sta proprio poco bene. Il problema
che pone Viberti è di questo tipo: diciamo di no alla proposta
governativa e ci battiamo per i nove decimi fino alla fine? Questo
è un tipo di interrogativo che può far discutere. Visto di qui, da
Aosta, io avrei fatto la battaglia a fondo per i nove decimi. Se
però avessi perso il treno e fossi andato a Roma, avrei avuto moti
dubbi, perché questo Governo - e come Governo intendo l'insieme
dell'apparato che regge il nostro paese - se di qui può apparire
come una costruzione con muri, finestre, scale di entrata e di
uscita e ordine, appena uno scende alla Stazione Termini e si avvia
verso i palazzi ministeriali appare come un enorme formaggio che ha
molta crosta ma all'interno non ha più niente se non polvere; e
l'impressione netta che si ricava nei corridoi ministeriali è la
necessità di scapparsene subito avendo qualche cosa, qualche cosa
perché non si sa indomani e non c'è nessuno in grado di dare un
minimo di garanzie sul domani. L'inconsistenza - e non è certamente
con soddisfazione che dico questo - l'assoluta non credibilità
delle strutture governative sono ormai un fatto palpabile anche ai
non addetti ai lavori, per cui, come dico, se, vista da qui, la
battaglia ad oltranza per i nove decimi appare come una scelta, ed
è una scelta di grande valore, un minimo di senso realistico ci fa
valutare anche dove può condurre una battaglia di questo genere. È
comunque opinabile una scelta di questo genere, scelta di questo
genere credo improntata a realismo; più o meno felice la battuta
del Presidente, però molto probabilmente voleva dire che dobbiamo
tener conto di questi fatti e cioè che allo stato di lasciare anche
per alcuni anni la Valle d'Aosta nelle condizioni in cui è, è un
danno sopportabile per la nostra Regione. Questo può aver fatto
scegliere la seconda strada, cioè un atteggiamento tattico
discutibile, comunque secondo me ragionato e fondato sulla
obiettiva situazione in cui attualmente ci troviamo. Per cui oggi
secondo me la discussione va riportata nella sua esatta situazione:
si tratta, a prescindere dalle modalità - ed è una discussione
all'interno di questo Consiglio - di decidere come spenderemo; ed è
una decisione che spetta a questo Consiglio e alle forze politiche,
e alla Giunta che regge le sorti dell'Amministrazione regionale. Ma
questa è una discussione nostra, che dobbiamo fare qui: è un
problema che dobbiamo vedere qui e di cui responsabili siamo noi;
ed è un tipo di problema. L'altro problema invece è un giudizio che
dobbiamo esprimere su un Governo che in questa vicenda si è
comportato in questo modo, e secondo me allora bisogna stare
attenti a non confondere le due cose e a non giustificare l'una per
responsabilità che possiamo avere anche noi. Quindi secondo me - ed
è un discorso molto chiaro - non c'è nessuna giustificazione per
cui le forze politiche presenti in quest'aula non sostengano con
forza nelle sedi centrali una battaglia che non è a favore né di
maggioranza né di una forza politica, ma della Valle d'Aosta. E non
è accettabile nessuna posizione equivoca o ricattatoria su
quest'argomento. A Roma c'è una sola Valle d'Aosta, e le forze
politiche che si devono battere perché questo riparto venga risolto
nella maniera più positiva per la Valle d'Aosta. Questo è un
problema. Sul problema poi di come verranno spesi i denari, delle
responsabilità, delle modalità e delle conduzioni della vicenda
regionale, dovremo discutere tra di noi e ognuno si deve assumere
le proprie posizioni; ma se non sono chiare queste scelte, secondo
me rappresentiamo, qui, nel nostro Consiglio, come ho detto
all'inizio, uno spirito di disgregazione che secondo me non torna
certamente utile alla nostra Regione.
Presidente
- È iscritto a parlare il Vicepresidente
Faval, ne ha facoltà.
Faval (UV)
- Non intendo disquisire circa ciò che la
Valle d'Aosta dovrebbe avere o ciò che la Valle d'Aosta
pretenderebbe di avere, ciò che sarebbe giusto darle, ciò che non
sarebbe giusto darle. In parte, tra l'altro questo argomento è
stato trattato, anche se con estrema superficialità, dal mio punto
di vista, perché nelle varie valutazioni che sono state fatte circa
le quantità di reddito prodotto percepito dallo Stato ecc., si è
dimenticato per esempio, di ricordare o di mettere in evidenza, di
sottolineare quale sia il prezzo che i valdostani pagano per
mantenere la Valle d'Aosta così com'è. Non voglio fare riferimento
ai canali che irrigano la Valle d'Aosta e cose di questo genere,
però forse, affrontando problemi di questa portata, sarebbe
opportuno veramente avere i piedi per terra, magari i piedi per
terra non soltanto nel fare i conti, ma nel tenere in gran conto
quella che è la realtà sociale, sociologica e geografica ed anche
culturale della Valle d'Aosta.
Desidero invece fare riferimento a quel tentativo che qualcuno
in aula ha operato, di attribuire alla Giunta e in particolare al
Presidente della Giunta, un atteggiamento rinunciatario rispetto al
problema che stiamo affrontando. Bene, io denuncio questo tentativo
come chiaramente demagogico, ma soprattutto come un tentativo
estremamente squallido, perché l'esito della trattativa tra Regione
e Governo circa la nuova ripartizione fiscale mi pare essere il
frutto di quella degenerazione morale e politica nella quale anche
noi, nostro malgrado, siamo costretti a dibatterci. Forse che si
può ritenere responsabili di questa degenerazione il Presidente
della Giunta e la Giunta della Valle d'Aosta? Certamente no.
Leggiamo sui giornali tutti i giorni delle cose incredibili; siamo
addirittura talmente assuefatti a certi titoli che non riusciamo
neanche più a reagire con quegli stati d'animo che certamente
avremmo avuto qualche anno fa; non c'è ambiente, in questa
Repubblica, che abbia un minimo di rispettabilità. Oggi leggiamo
per esempio "Corriere della Sera" - i Socialisti decisi a dire no a
Forlani e a chiedere la Presidenza del Consiglio; - ecco, questi
sono i problemi che si dibattono in questo paese: il Presidente lo
faccio io o lo fai tu? Viberti, invece di attribuire a questa
Giunta la volontà di gestire in termini deleteri - perché comunque
è deleterio gestire il potere e non amministrare la "res" pubblica
-piuttosto di fare queste accuse alla Giunta che ha senz'altro dei
difetti, avrebbe dovuto guardarsi intorno e rendersi conto che
questo è esercitare il potere nel modo più bieco, più deteriore e
più negativo per tutti. Per cui in quest'aula questa mattina,
invece di ascoltare come ho ascoltato degli atteggiamenti di ultra
autonomismo da parte di partiti che noi continuiamo veramente, a
questo punto, a definire nazionali, che certamente in altre
occasioni non si sono comportati in questo modo, mi sarei aspettato
che molto più opportunamente questi partiti facessero
l'autocritica. L'autocritica rispetto a ciò che sono riusciti a
determinare a livello parlamentare, a livello governativo e in
tutto il resto dell'organizzazione di questa Repubblica, perché
certamente non siamo noi, intanto noi dell'Union Valdôtaine in
particolare, e certamente non è questa Giunta, ad avere
responsabilità di questo genere. Non siamo noi che abbiamo fatto i
deficit colossali dello Stato di fronte ai quali ci troviamo; non
siamo noi che abbiamo recuperato ad esempio stamattina un
provvedimento che sembra abbastanza inutile, quello di far
depositare il 30%, e cose di questo genere. Non siamo noi
responsabili di queste cose. E certamente, allora, se si tiene
conto di questa realtà, bisogna anche tener conto di quello che è
il peso contrattuale che questa Regione ha nei confronti del
Governo, nei confronti del Parlamento. Qualcuno ha detto "Noi siano
disposti;" benissimo, ma perché non che l'avete detto prima? Cosa
avere fatto, cos'è stato fatto fino adesso, per esempio, per
ottenere che l'esito della trattativa fosse diverso? A noi non
risulta che sia stato fatto molto, anzi se mai potrebbe addirittura
risultarci che è stato fatto da parte di qualcuno qualcosa di
diverso rispetto a quello che poi magari in aula si viene a dire. E
questo ovviamente va sottolineato. Per cui il problema non è quello
di valutare e di quantificare questo discorso, quanto piuttosto
quello molto più delicato, al quale ha anche già accennato
qualcuno, che qui veramente ci troviamo di fronte ed un pervicace
tentativo da parte dello Stato di recuperare tutta quella autonomia
di gestione che negli ultimi dieci anni - non in quelli precedenti,
ma comunque negli ultimi dieci anni, cioè da quando praticamente
esistono le Regioni a Statuto ordinario - in qualche modo e in una
qualche misura era stata attribuita alle Regioni. Questo è il
tentativo più pericoloso e questo è l'argomento che noi dovremmo
affrontare. E affrontarlo con la serietà dovuta, con la serietà e
l'impegno che potrebbe utilmente profondere in particolare ciascuno
di voi che appartenete a quei partiti, perché noi mi pare che fino
a prova del contrario su questo terreno non siamo mai stati
rinunciatari, e l'impegno stesso, d'altra parte, del Presidente
della Giunta mi pare che lo abbia dimostrato, e i suoi "bivacchi"
prolungati a Roma ne sono testimonianza. Per cui chiediamo a voi
l'impegno e la serietà per ottenere che in Parlamento e quindi
nella sua emanazione esecutiva che è il Governo, venga veramente
mutato questo atteggiamento nei confronti delle Regioni. Potremo
avere anche una ripartizione diversa, più corretta, più seria, più
valida, magari con delle cifre anche diverse, ma certamente il
problema del recupero dell'autonomia e dell'autogestione è il
problema centrale, almeno per quanto ci riguarda. Ovviamente tutti
gli altri problemi ai quali accennavo prima mi riguardano comunque,
e malauguratamente noi continuiamo a portarne le conseguenze.
Presidente
- Sulle Comunicazioni del Presidente della
Giunta sono consentiti brevi interventi dei Consiglieri. Non c'è
più nessuno iscritto a parlare?
Ha chiesto di parlare il Consigliere Tonino, ne ha facoltà.
Tonino (PCI)
- Io credo che si debba affermare con forza,
invece, che l'atteggiamento del Presidente della Giunta è stato un
gravissimo errore ed è stato un atteggiamento rinunciatario. E lo
dico con estrema tranquillità, senza paura di essere tacciato di
demagogia, perché demagogica non credo sia stata la posizione del
Consiglio regionale quando approvò quel disegno di legge, e non
credo neanche che sia stato demagogico il Ministro che per conto
del Governo ci presentò quel disegno di legge. Discutiamo perciò di
questo aspetto tenendo conto che si discute non tanto e non solo di
cifre, ma anche di principi che sono fondamentali ed
importanti.
L'atteggiamento tenuto nella riunione del Consiglio dei Ministri
dal Presidente della Giunta rappresenta un atteggiamento di comodo
di una parte della Valle d'Aosta.
Noi non ci riconosciamo in questo atteggiamento che, ripetiamo,
è stato secondo noi rinunciatario. Innanzitutto sul piano dei
principi: siamo di fronte - e lo hanno ricordato diversi
Consiglieri oggi - a un attacco anti-autonomistico del Governo, a
una vera e propria battuta d'arresto delle Autonomie, come ha
sottolineato molto bene il Consigliere Lanivi, e noi non possiamo
prestare il fianco a questo tipo di azione del Governo. Oggi è
indubbio che con questa azione si è voluto sconfiggere la Valle
d'Aosta per poter poi attaccare anche altre Regioni: questa è una
questione politica di fondo che noi crediamo debba essere
sottolineata e denunciata. E deve essere anche detto che le Regioni
non possono essere trattate come dei qualsiasi soggetti fiscali.
Alle Regioni spetta, essendo parte integrante dello Stato, l'azione
nel campo economico e nel campo sociale. Se oggi il paese si trova
in una difficile situazione economica e se è necessario un nuovo
impulso, un rilancio dell'economia, bene, questo rilancio deve
avvenire attraverso le Regioni, senza intaccare assolutamente la
loro possibilità di intervento. E questa è una questione di
principio che troppo spesso viene sottovalutata in questa
situazione.
Sulle cifre credo sia opportuno discutere. Noi crediamo debba
essere detto innanzitutto che non è accettabile il discorso di
scorporare i proventi dell'autoporto: quelli sono proventi
percepiti nella regione da una struttura che nella regione crea
disagi ed è un principio, siccome siamo una Regione di frontiera,
che i diritti doganali che derivano da questo traffico
internazionale siano pagati e percepiti nella nostra Regione.
Riguardo poi alle percentuali che sono state fatte su quanto pagano
di imposte i valdostani e quanto ritorna alla Regione in virtù del
riparto, credo anch'io che debba essere usata la massima cautela. È
indubbio, per fare un esempio al di fuori della nostra Regione, che
nella Valchiusella, in Piemonte, si investono molti più soldi di
quelli che gli abitanti della Valchiusella pagano in imposte. Non
può essere accettato che per qualsiasi zona del nostro paese i
fondi investiti siano pari o inferiori alle imposte pagate. Ci
devono essere invece altre valutazioni, che sono appunto quelle di
riconoscere una realtà che è presente nella nostra Regione, di
Regione montana, di Regione che ha particolari condizioni.
Io credo sia opportuno sulle cifre discutere poi in modo molto
più approfondito e, se ci sarà questa occasione, credo che si potrà
anche dimostrare che alcune spese, quali l'assistenza sanitaria,
ingiustamente oggi vengono computate come un regalo che ci viene
fatto dallo Stato. Per quanto riguarda l'assistenza sanitaria
infatti è bene ricordare che i proventi derivano dalle trattenute
che vengono fatte sui salari e sugli stipendi; questa massa
monetaria anziché entrare nelle Mutue oggi è data alle Unità
Sanitarie Locali, e tra l'altro con un ultimo decreto non passerà
neanche più attraverso la Regione; per cui è opportuno che anche
questo aspetto sia scorporato dall'analisi delle cifre che
riguardano il rapporto tra riparto fiscale e reddito prodotto nella
nostra Regione.
Ho sentito alcuni accenni alla volontà di non lasciar cadere in
questo modo questa battaglia per dei diritti nella nostra Regione.
Noi crediamo, e l'abbiamo detto, che la trattativa sia stata
condotta in modo sbagliato. Faval, devo dire che il peso
contrattuale della nostra Regione è stato inferiore al possibile:
un maggiore coinvolgimento fin dall'inizio di tutte le forze
politiche avrebbe permesso probabilmente un altro risultato; invece
avete preferito, voi dell'Union Valdôtaine, seguire metodi che sono
tipici della Democrazia Cristiana, ed entrare in quella che è la
logica romana, come ogni tanto siamo abituati a chiamarla. Noi oggi
invece dobbiamo recuperare questa unità di azione; la battaglia non
interessa singoli partiti, interessa la Valle d'Aosta. C'è la
possibilità di un'azione parlamentare unitaria e noi speriamo che
ci sia, almeno in Valle d'Aosta, questo atteggiamento unitario di
tutte le forze politiche, perché in Parlamento è possibile secondo
noi che sia ripristinato il disegno di legge nel testo originario,
chiedendo al Governo semplicemente di rispettare i patti, facendo
in modo, che sia riconosciuto il principio stabilito nel passato,
dei nove decimi su tutte le entrate.
Noi crediamo che questa sia una battaglia che deve essere fatta
indipendentemente dal giudizio che oggi si dà su questa Giunta
regionale, anzi noi crediamo che sia necessario fare in modo che
questi fondi arrivino alla Valle d'Aosta, e poi che sia dieci volte
più necessario buttare giù questa Giunta regionale per fare in modo
che i soldi vengano spesi meglio, vengano spesi in modo più
produttivo.
Credo che sia da condannare il principio, per noi veramente
aberrante, che è meglio pochi soldi oggi che altri fondi incerti
domani e che accettare questo sia rinunciare ad un principio
importantissimo; di questo passo qualsiasi cifra potrebbe andar
bene, cadrebbe qualsiasi principio e ci sarebbe quello che potremmo
definire un mercato tra Regione e Governo. L'atteggiamento della
Regione deve essere di ben altra levatura, per cui questo tipo di
ragionamento è secondo noi assolutamente fuori luogo.
Queste cose volevo dire per ribadire che oggi un cedimento della
Giunta regionale non può comunque intaccare la necessità che tutte
le forze politiche presenti in questo Consiglio facciano una
battaglia unitaria affinchè siano ripristinati in Parlamento i
diritti della nostra Regione.
Presidente
- La parola al Presidente della Giunta,
Consigliere Andrione.
Andrione (UV)
- Devo dire che, a parte alcune
affermazioni che sono state esatte, ho dolorosamente recepito la
quantità di sciocchezze che sono state deversate in quest'aula.
Perché non vi sono questioni di principio, salvo una, e vi invito a
leggere l'articolo 12 dello Statuto che dice: "Oltre al gettito
delle entrate propria della Valle sarà dallo Stato, sentito il
Consiglio regionale, attribuita alla stessa una quota dei tributi
erariali". Punto, a capo. Quindi lo Stato - ed è una competenza
specifica del Governo la materia finanziaria, presentare il
bilancio con le spese - lo Stato fa, sentito il Consiglio
regionale, quello che dovrebbe aver fatto precedentemente - su
questo punto credo che siamo tutti d'accordo - e cioè attribuisce
una quota. Con una vicenda che riconosciamo volentieri assomigliare
molto alle storie di Pulcinella, dapprima si dice nove decimi, dopo
di che si rifanno i conti - che sono i conti esatti, perché sono
quelli del Ministero delle Finanze, del Ministero del Bilancio, del
Ministero del Tesoro, - e si dice: "No, visto questo, quello e
quell'altro, quella quota non può essere quell'altra". Ma una
quota: questa è la questione di principio.
Su altre imposte, perché la questione di principio sui nove
decimi è questione di lana caprina. Perché, dato che è competenza
del Governo, con voto del Parlamento, stabilire le aliquote, io mi
permetto di dirvi che se domani l'IVA ritornasse al 3% come nella
barbara Helvetia, voi non avreste fatto questi ragionamenti. E se
invece venisse instaurata la tassa sul patrimonio e cioè si pagasse
in base alle case che si posseggono o cose di questo genere, cosa
che adesso rappresenta come entrate e sì e no 70 milioni, mi
sembra, per la Regione, allora avrebbe tutto un altro interesse
quell'altra imposta. Ma questa manovra non la fa la Regione; io
prego proprio di seguire un attimo il diritto costituzionale. Di
conseguenza, qual è il primo principio, il punto fondamentale che
deve essere affermato? È che la Regione ha diritto, ex art. 12, a
una quota delle entrate erariali esistenti in questo momento. Il
secondo punto è quello evidentemente, tenendo conto di una
congiuntura molto ampia, molto difficile, di stabilire - concordata
col Governo - quella che è questa quota. E qui viene fuori il
grosso problema, che è stato denunciato, del tentativo, o della
politica fatta, di riaccentramento nei confronti delle Regioni. Ora
secondo me - è un'opinione personale - questo tipo di politica di
riaccentramento viene fatto attraverso una serie di altre leggi, e
prenderei come esempio tipico la legge sulla casa, dai ben noti e
splendidi risultati, dove effettivamente da un lato si dice che le
Regioni faranno, e poi in realtà è un Ufficio centrale quello che
farà - o non fa, anzi. Mentre invece in questo caso si tratta di un
rapporto, e si tratta di un rapporto finanziario che deve essere
fatto in base a delle cifre presenti. Non si può far astrazione e
diventare di colpo iperautonomista nel momento in cui si discute di
soldi, dimenticando magari che si è invece nazional-italiani quando
si tratta di questioni di sentimento o altre cose di questo genere,
e dimenticando che questi sentimenti esigono anche una certa
solidarietà nazionale che per nostra fortuna noi dell'Union
Valdôtaine non abbiamo, sia ben chiaro; e non l'abbiamo mai
nascosto. Di conseguenza, il nostro diritto essendo quello di una
quota, la discussione nel Consiglio dei Ministri non sarebbe
avvenuta se non avessimo chiesto con grande forza di discuterla
comunque. Perché ci sembrava estremamente importante che venisse
discussa? Perché nulla è più facile, visto che l'iniziativa delle
leggi in materia finanziaria spetta al Governo perché è relativa al
bilancio dello Stato, non c'è niente di più facile che dire: "Ma
caro fanciullo, Lei ha ragione, vedremo prossimamente su questo
schermo. Se ne discuterà". E nel frattempo - noi pensavamo alla
solita crisi, lo ripeto, dopo le elezioni siciliane - ma nel
frattempo passa l'acqua sotto i ponti: campa cavallo che l'erba
cresce. E non era nostra intenzione accettare che non venisse
stabilito il diritto della nostra Regione a una quota delle
imposte.
La discussione è avvenuta, ed è stato sottolineato - do ragione
a Lanivi sulla questione della "piemontesità" di certe posizioni -
è stato sottolineato dal Ministro Reviglio che una certa posizione
seguita da approfondimenti tecnici da parte dei tre Ministeri
finanziari - era dovuta alla complessità della congiuntura, alla
necessità che tutti gli italiani, indipendentemente
dall'appartenenza all'una o all'altra Regione, partecipassero allo
sforzo comune per uscire dall'inflazione e via dicendo. Al che io
ho fatto la formale riserva, dicendo che per quanto riguarda la
situazione di crisi attuale può essere equo avere un riparto di
questo genere, oggi, sulle cifre presentate dai Ministeri
finanziari, che però chiedevo che venisse messo a verbale - perché
il Sottosegretario di Stato alla Presidenza del Consiglio tiene un
verbale delle riunioni del Consiglio dei Ministri, che non è
pubblico ma che fa fede di quanto viene detto - chiedendo però,
dicevo, che il Consiglio dei Ministri si impegnasse, nel momento
stesso in cui ci fosse un mutamento di congiuntura, a mutare le
condizioni nei confronti della Valle d'Aosta. Questo impegno il
Presidente del Consiglio dei Ministri l'ha preso. Io ho parlato
della fretta di sistemare certe situazioni e di stabilire questo
diritto ad una quota, direi che quanto è stato detto, e in maniera
anche molto bella, da parte di Lanivi, e cioè che noi potremmo
essere la prima Regione su cui si fa l'esperienza per vedere quello
che capita con le altre Regioni, e in particolare le Regioni a
Statuto speciale del Sud, che finora hanno impedito e continuano a
cercare di impedire il riparto per la Valle d'Aosta. E questo non
perché a loro interessi il decimo in più o il decimo in meno, ma
perché, come certamente i Consiglieri sanno, lo Stato italiano è
sotteso dalla partitocrazia, e quello che non si ottiene attraverso
le istanze istituzionali si ottiene facilmente attraverso il
rapporto partitico: cosa che evidentemente non vale per due
province, chiamiamole così, in Italia, che sono l'Alto Adige e la
Valle d'Aosta. E attraverso questi meccanismi e questi metodi si
ottiene quella degenerazione, quella disgregazione dello Stato
italiano per cui quando uno arriva nei Ministeri osserva le cose e
si dice che è indispensabile tenerci al di fuori da questo mic-mac,
perché se no andiamo tutti insieme tranquillamente a fondo. Questa
è la sensazione,e io vi prego di fare anche voi un pochettino
l'esperienza. È stato detto, probabilmente pensando a qualche
Comune del Nord o a qualche Regione a Statuto speciale, che Regioni
e Comuni funzionano. Evidentemente non si sono letti i rapporti
recenti, anche della Corte dei Conti, su come le finanze dei Comuni
sono state criticate; prendiamo un Comune abbastanza noto, che è
quello di Roma, e andiamo a vedere quanto sono le migliaia di
miliardi di deficit, così, per fare una prova.
Non è in discussione il funzionamento di un istituto: è in
discussione una legge dello Stato che stabilisce che con la legge
finanziaria devono essere date alle Regioni pro quota,
proporzionalmente, le imposte erariali vigenti nel territorio dello
Stato. Questa è la discussione di oggi, questo è il motivo per il
quale, con le riserve accennate, ho dichiarato che mi trovavo
d'accordo perché venisse trasmesso immediatamente al Parlamento
quel disegno di legge così corretto. E l'unica speranza, se le cose
andranno male, l'unica speranza di rimanere agganciati al 1981 per
i futuri riparti - se dovessimo arrivare per esempio a gennaio del
1982 - è quel piccolo verbale del Consiglio dei Ministri in cui si
è approvato quel disegno di legge. Perché se no, state pur
tranquilli che a bilancio chiuso non se ne sarebbe più parlato, e
sarebbe stato impossibile parlarne proprio per la legge finanziaria
dello Stato; perché allora, in quel caso, scusate l'espressione che
è volgare, te la sbattono sul muso e non se ne discute più.
Di conseguenza, quale dovrebbe essere la nostra posizione? Io
faccio un appello al buon senso, e non ho nulla in contrario a
vedere con voi, con altri, con il Presidente Modica che tra l'altro
poi è anche un amico ed è sempre stato estremamente sensibile ai
nostri bisogni e anche ci ha dato dei buoni consigli, di studiare
insieme quali sono le mosse che noi dobbiamo fare nello svolgimento
di questa crisi di Governo. Io mi permetterei anche di dire che
dovremmo evitare la presentazione di emendamenti in aula perché mi
sembra già di vedere il Ministro finanziario che dice: "Devo fare i
conti, rimandiamo". Dopo di che, chi si prende la responsabilità di
aspettare l'anno successivo, o quello ancora successivo, perché i
Ministeri non hanno presentato i famosi conti che invece abbiamo
ottenuto che venissero presentati perché li abbiamo portati a mano
da un Ministero all'altro, correndo? Questa, secondo me, è la
situazione attuale. E quindi, mentre concordo con il fatto che
sovente vi è prevaricazione da parte dello Stato nei confronti
delle Regioni e che lo Stato non fa quello che deve fare, perché -
mi sia permesso di dirlo - la questione dell'indirizzo e
coordinamento, battaglia quella sì di principio e che come
principio può essere importante, è battaglia di parole quando uno
legge l'introduzione dell'articolo 2 dello Statuto della Valle
d'Aosta? È questione di parole, e lì si fa una battaglia di
principio: lo posso capire. Però, rispetto a quello che invece
avviene quando uno Stato dovrebbe dare l'indirizzo e il
coordinamento - per non fare degli esempi lontani vedasi la
"Nazionale Cogne" - trovo religioso silenzio e religioso rispetto:
su questo punto assolutamente non siamo d'accordo. Di conseguenza,
noi prendiamo le nostre responsabilità e continuiamo questo tipo di
battaglia perché sia chiaro che la Regione deve avere una quota dei
diritti erariali; la continuiamo anche perché ci crediamo e perché
pensiamo che sia indispensabile stabilire prima possibile - cosa
che avrebbe dovuto essere stabilita per legge nel '78, - un testo
di legge che regoli questi rapporti sulle imposte attuali; dopo di
che rimane aperta la porta, per altre strade o per correzione di
questa legge, per ottenere, qualora sia possibile farlo e sia
compatibile con il tipo di Stato nel quale viviamo, ottenere di
più. E su questa strada credo che ci troverete sempre accanto a
quelli che si battono per la Valle d'Aosta.
Questo mi sembra sia il succo di quello che abbiamo fatto e di
quello che intendiamo, evidentemente se conserveremo la maggioranza
in questo Consiglio, continuare a fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK