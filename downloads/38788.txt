Consiglio Regionale della Valle d'Aosta - Oggetto del Consiglio n. 2257 del 14 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2257 del 14 luglio 2016 - Resoconto
OGGETTO N. 2257/XIV - Interpellanza: "Mancato inserimento
nelle linee guida di proposte per l'eliminazione della rottura di
carico sulla tratta ferroviaria Aosta-Torino".
Rosset (Presidente) -
Punto n. 27all'ordine del giorno,
ha chiesto la parola il Consigliere Roscio, ne ha facoltà.
Roscio (ALPE) -
Torniamo per l'ennesima volta a parlare
del problema della ferrovia, in particolar modo del servizio
ferroviario che dovrebbe essere avviato in futuro; torniamo a
parlare di questo problema in considerazione di una recente
delibera di Giunta che approva le linee guida per predisporre il
futuro servizio ferroviario.
Non vogliamo ritornare su valutazioni passate che non avevamo
condiviso - ovvero puntare più sui mezzi, la scelta dei bimodali,
che non sulla linea - ma sicuramente si tratta di scelte che
servono per tentare di mantenere un servizio, sicuramente non per
rilanciare con una prospettiva l'asse ferroviario, soprattutto
quello che riguarda l'Aosta-Torino.
Una cosa che ci è saltata agli occhi, leggendo proprio le linee
guida, è la mancata segnalazione di un problema che esiste e che è
forse uno dei più gravi per l'utenza: la rottura di carico, che è
un disagio per chi deve spostarsi, ma è anche una perdita di
tempo.
È vero che sembra quasi fatto apposta che arrivi questa
iniziativa in un momento che è stato già ricordato tristemente
questa mattina, ma noi comunque continuiamo a ritenere che la
strada da perseguire non sia tanto quella sui mezzi, quanto quella
di lavorare di più sulla linea.
Abbiamo letto nelle premesse della delibera che vi è tutta una
parte che riguarda i costi, su cui poi non vi è poi nulla;
l'attuale fornitore del servizio ritiene anacronistico il costo di
8 e qualche euro a chilometro, ma non si capisce in quale direzione
si andrà, anche perché a noi risulta che, in generale, i costi a
chilometro siano anche sensibilmente più alti rispetto a quello.
Certo che la sfida è che se si vuole investire, quindi se si vuole
aumentare anche il costo al chilometro, ovviamente bisogna puntare
a far sì che i treni viaggino pieni, perché altrimenti diventa
ovviamente un bagno di sangue, come si suol dire, diventando molto
caro e rendendo più convenienti altri tipi di vettori.
Ma tornando all'interpellanza, quello che salta agli occhi, è
capire se vi sia un ordine di priorità per come è stato messo giù
l'elenco, perché l'aspetto che noi riterremmo qualificante
dell'intero futuro servizio è stato messo proprio all'ultimo punto:
l'affidabilità, la puntualità, il
comfort
del servizio; e
oggi noi chiederemmo anche qualche rassicurazione sulla sicurezza
del servizio, visto che non è contemplata, ma sarà sicuramente
implicita. L'oggetto dell'interpellanza è: come mai tra le
migliorie che si poteva tranquillamente inserire nelle linee, non
vi è alcun riferimento alle proposte che potrebbe fare il nuovo
gestore per eliminare o attenuare la rottura di carico? Questo in
considerazione del fatto che è vero che la Regione ha puntato sui
bimodali, ma i bimodali in un primo momento saranno cinque, quindi
sicuramente non sufficienti a coprire tutto il servizio. È
possibile che diventino dieci, ma in ogni caso ci vorrà del tempo e
anche quelli non saranno comunque in grado di risolvere il
problema.
Una domanda che viene in mente: era infattibile mettere in
questa sede la proposta di alcune migliorie? Facciamo un esempio
banale: un semplice affiancamento di una motrice a trazione termica
con una elettrica, temporaneamente, che ovviamente non risolveva in
maniera strutturale, ma come agevolazione temporanea poteva dare
delle risposte.
Abbiamo letto però, al punto n. 3 della delibera, che dopo aver
sentito tutti i portatori di interesse (sindacati, associazioni dei
consumatori e dei pendolari), sono inseribili eventuali migliorie e
proposte, in quello che poi verrà recepito in fase
contrattuale.
Quindi a questo proposito noi chiederemmo all'Assessore se vi
sia l'intenzione di inserire come elemento anche qualificante
eventuali migliorie che vadano a ridurre le rotture di carico.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Probabilmente c'è qualche non dico
equivoco, ma una lettura dell'avviso e della delibera non
propriamente pertinente. Quello che è contenuto nella delibera,
sono i parametri fondamentali per impostare le procedure per
l'affidamento del nuovo servizio; quindi in questa fase non si è
entrati nel merito della formulazione di specifiche proposte e
migliorie; ci sarà, come ha detto molto bene, tutto il tempo per
farlo nell'ambito del confronto che ci sarà con coloro che
manifesteranno l'interesse.
Io capisco, è un tema che giustamente può occupare tanti
soggetti, ma è molto complicato, molto complesso, meriterebbe
qualche approfondimento in più. Già solo guardando tutti gli
appalti che vengono fatti dalle altre Regioni, scoprirete degli
importi treno/chilometro che sono molto differenziati l'uno
dall'altro, perché dipende dagli investimenti che vengono chiesti.
Voi capite molto bene che se faccio un servizio e il materiale
rotabile viene offerto dalla Regione, l'importo "treno a
chilometro" è ovviamente diverso rispetto a quello di una Regione
che chiede un servizio per cui il materiale rotabile viene offerto
totalmente dalla società che gestisce.
La rottura di carico, mi creda, è il nostro tema principale, per
cui non solo c'è la nostra opzione per l'acquisto fino a un massimo
di dieci treni che è vincolante per la "Stadler", la società che ha
vinto l'appalto, ed è un'opzione per noi.
Ma rispetto a questo, sia il Presidente della Regione, sia
l'attività dell'Assessorato sono orientati a richiedere ulteriori
fondi per l'acquisto di una dotazione di ulteriori treni; anche
negli incontri che ci sono stati a livello romano, è stato messo
sul tavolo questo argomento.
Quindi nell'ambito delle attività programmatorie, nell'ambito
della ricerca fondi, si è chiesta la dotazione dei fondi necessari
a completare un parco. Pertanto, da un lato c'è questa attività per
risolvere in proprio la dotazione del materiale rotabile,
dall'altro c'è la possibilità di definire con tutti coloro che
saranno gli interessati un'attività che potrà completare la
dotazione del materiale rotabile adeguato per non avere la rottura
di carico.
Mi permetteranno, e ringrazio Roscio per l'interpellanza, anche
se immagino che l'abbiate già letto, di ricordare che "Trenitalia"
ha fatto un appalto di centinaia di milioni di euro per comprare
dei treni; ci sono stati tre lotti, uno dei quali ha visto la
"Stadler" come unico offerente e la "Stadler" ha proposto a
"Trenitalia" l'acquisto dei treni bimodali, secondo il modello
della Valle d'Aosta. L'amministratore delegato di "Trenitalia" non
l'ha ancora sottoscritto, questa proposta è sul tavolo competente,
non c'è nessuna definizione, ma questo oggetto sconosciuto, che
probabilmente non era così frequente sul nostro territorio, è già
stato oggetto di una proposta. Anche perché non sono solo quelle
della Valle d'Aosta le tratte non elettrificate, ve ne sono tante,
e ci sono tante realtà dove il problema dell'inquinamento di certi
passaggi in stazione obbliga le rotture di carico.
Purtroppo abbiamo visto quello che è successo in Puglia, c'è un
grosso problema, ma uno dei più grossi problemi che abbiamo nella
nostra rete ferroviaria, non è quello della mancanza di
elettrificazione. Il problema veramente pesante è quello del
binario unico, quindi quello è il problema che deve essere risolto,
e per risolverlo ci vogliono miliardi di euro.
Ecco perché quando qualcuno fa dei paragoni, noi evidenziamo che
il problema non è elettrificare la linea, ma avere una
progettazione che veda una nuova linea che ci consenta di uscire da
questa situazione, che è veramente difficile. Anche se - e non
facciamo dei paralleli e non diamo delle notizie che sono
fuorvianti - la nostra linea è gestita dalla "Rete ferroviaria
italiana" e loro ci assicurano che quello che è accaduto in Puglia
qua non potrebbe accadere, perché ci sono tutta una serie di
sistemi di sicurezza che impediscono queste situazioni che in
Puglia purtroppo hanno fatto perdere la vita a tanti pendolari.
Presidente -
Per la replica, ha chiesto la parola il
Consigliere Roscio, ne ha facoltà.
Roscio (ALPE) -
Probabilmente abbiamo modi diversi di
vedere e di approcciare lo stesso problema; io non ho fatto
riferimento all'elettrificazione o meno della linea, ho
semplicemente chiesto -siccome avete scelto di andare sul vettore,
perché alla fine il treno bimodale è un vettore e non è la linea -
quali potrebbero essere le modalità per risolvere questa rottura di
carico. Lei mi dice che forse questa non era la sede più idonea, ma
poco importa che sia la sede idonea o meno: a noi interessa che il
Governo lavori in ogni caso affinché la rottura di carico venga
ridotta e possibilmente risolta nel più breve tempo possibile. Se
questo avviene poi in fase contrattuale, noi non possiamo essere
che soddisfatti, anche se poi le modalità di porre il problema non
erano perfettamente consone e formalmente idonee: se il problema si
risolve, noi non possiamo che esserne felici. Dubitiamo che questo
problema sarà risolto velocemente, perché, anche se la Regione ha
fatto l'opzione, ora che si arriverà a completare tutto il parco,
ci vorranno un bel po' di anni, quindi a noi interesserebbe
riuscire a trovare delle soluzioni, anche temporanee, che possano
fornire delle risposte veloci, ecco perché chiedevamo, laddove
esiste già l'elettrificazione con la motrice elettrica, se
l'affiancamento sia infattibile con quella termica. Su questo non
abbiamo avuto alcun tipo di approfondimento, ma potrebbe essere
interessante andare a verificare la possibilità.
Viceversa, ci conforta il fatto che l'Assessore si sia espresso
sulla sicurezza della nostra tratta, almeno quello.
Mentre invece il riconoscimento - lì forse poi sta la sfida -
come ha detto l'Assessore, del fatto che il problema vero non è la
mancanza di elettrificazione, ma il binario unico che ancora c'è in
Valle d'Aosta; forse bisognerebbe andare a studiare qual è il modo
più fattibile e magari veloce, e magari anche meno invasivo, per
riuscire a far sì che si possa risolvere il problema di questa
tratta unica, magari con una scelta selettiva, cominciando a fare
dei tratti. Forse bisognerebbe andare a cercare dei fondi per
andare in quella direzione e forse i vecchi studi potrebbero essere
aggiornati: magari non sono così adatti, aggiornati e rispondenti
alle esigenze di oggi.
Quindi, da questo punto di vista, il problema è lo stesso e il
modo di approcciarci è diverso: noi continuiamo a sollecitare,
comunque noi vorremmo che questi problemi fossero risolti, magari
senza aspettare decenni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK