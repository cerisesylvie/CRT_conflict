Consiglio Regionale della Valle d'Aosta - Oggetto del Consiglio n. 2593 del 8 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
GIUNTA REGIONALE
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2593 del 8 giugno 2023 - Resoconto
OGGETTO N. 2593/XVI - Interpellanza: "Motivazioni della
rinuncia della Regione Valle d'Aosta al finanziamento PNRR
destinato all'autonomia degli anziani non autosufficienti".
Bertin (Presidente) -
Punto n. 63. Illustra il
consigliere Manfrin.
Manfrin (LEGA VDA) -
Le dirò preventivamente che mi
stupisce che colui che ha una delega al PNRR tra le proprie non
risponda, quindi era forse l'unica occasione di oggi per poter
intervenire, non lo fa, va bene, ne prendiamo atto.
Con quest'interpellanza andiamo a trattare una misura
nell'ambito del PNRR nel quale il Ministero del lavoro e delle
politiche sociali era titolare di diverse misure di investimento
che fanno riferimento alla missione 5 "Inclusione e coesione",
componente 2 "Infrastrutture sociali, famiglie, comunità e terzo
settore", sottocomponente 1 "Servizi sociali, disabilità e
marginalità sociale". Su questo c'erano tre linee di investimento:
la 1.1 "Sostegno alle persone vulnerabili e prevenzione
dell'istituzionalizzazione degli anziani non autosufficienti", la
1.2 "Percorsi di autonomia per persone con disabilità" e 1.3
"
Housing
temporaneo e stazioni di posta". All'interno
dell'investimento 1.1 sono poi previsti quattro sub-investimenti,
uno dei quali è denominato 1.1.2 "Autonomia degli anziani non
autosufficienti", con una dotazione generale di 307,5 milioni di
euro e prevede interventi rivolti agli anziani non autosufficienti
per la conversione delle RSA in gruppi di appartamenti che
garantiscano la permanenza in sicurezza degli stessi, quindi un
investimento sicuramente importante. La
milestone
prevista
per la misura è che, entro il 2026, almeno nell'85% degli ambiti
territoriali sociali del Paese siano realizzati i progetti in
questione. Per selezionare i progetti beneficiari dei
finanziamenti, nel febbraio 2022 il Ministero del lavoro ha
pubblicato un avviso, con carattere non competitivo, rivolto agli
ambiti territoriali e sociali, ATS, e per essi ai singoli Comuni e
agli enti gestori delle funzioni socio-assistenziali singoli o
associati e compresi all'interno di ciascun ATS. La procedura di
selezione dei progetti prevedeva una valutazione delle
manifestazioni di interesse, la successiva presentazione di
progetti di dettaglio e la stipula di apposite convenzioni tra
Ministero e ATS. L'avviso pubblico prevedeva la possibilità di
finanziare 125 progetti per un valore di 2 miliardi 460 milioni di
euro per ciascun progetto per tre anni. Con decreto del Ministero
del lavoro n. 320 l'11 novembre 2022 è stata pubblicata la lista
dei progetti ammessi al finanziamento. La Regione Valle d'Aosta, e
qui arriviamo all'oggetto della nostra iniziativa, aveva presentato
un solo progetto ed era quindi beneficiaria di un finanziamento per
2,46 milioni di euro, quindi 2.460.000 euro. Con decreto però
dirigenziale del Ministero del lavoro, il n. 158 del 15 maggio
2023, è stato dato atto che con PEC del 27 aprile 2023, pervenuta
dalla Regione Autonoma Valle d'Aosta, ATS della Valle d'Aosta, è
stata comunicata espressa rinuncia al finanziamento di cui al
sub-investimento 1.1.2 "Autonomia degli anziani non
autosufficienti". Di conseguenza, è stato poi fatto un decreto che
ha stabilito l'ammissibilità al finanziamento del progetto
presentato dall'ATS Unione dei Comuni di Moncalieri, Trofarello, La
Loggia - che non credo abbia a che fare con l'iniziativa della
collega Minelli dell'altro giorno... - che era stato giudicato
idoneo al finanziamento ma non finanziato. Sostanzialmente quindi
questi fondi previsti per la Regione Autonoma Valle d'Aosta sono
stati poi dirottati. Siccome è particolarmente strano che, di
fronte a un investimento di 2.460.000 euro da investire proprio nel
settore degli anziani, si sia rinunciato, pur avendo presentato un
progetto, a portarlo avanti, con quest'interpellanza chiediamo -
perché poi la tabella è 2.460.000 euro ma non sappiamo quale sia
l'entità del finanziamento richiesto -: "a quanto ammonti l'entità
dell'importo oggetto di rinuncia e quali siano le motivazioni della
summenzionata rinuncia".
Presidente -
Risponde l'assessore Marzi.
Marzi (SA) -
Proverò oggi su quest'iniziativa a
richiamare anche alcuni temi che, ad esempio, sono stati oggetto
del tentativo assolutamente infruttuoso ieri mattina di rispondere
al tema dei LEA, perché i numeri, quando si parla di complessità...
e naturalmente non lo dico ai colleghi del Consiglio, anzi,
ringrazio il collega Manfrin per l'iniziativa, lo dico in termini
generali, perché naturalmente i colleghi del Consiglio sono
attentissimi ad ascoltare le risposte, però qui dentro si fa
politica per cui non è assolutamente dovuto il fatto che si
riconosca merito a quanto si dice... Durante l'analisi dei LEA
oggetto dei titoloni sui giornali sempre negativi a denigrare la
sanità valdostana, anche quando si spiega che, in realtà, quei
numeri non parlano del sistema sanitario regionale, ho avuto modo
di dire che, ad esempio, per quanto riguarda un tema tristissimo
come quello dei tumori al seno, il dato richiesto era un minimo di
150 interventi in tal senso e che la nostra Regione, per fortuna,
non ha un numero di interventi di quel tipo, quindi il dato da quel
questionario veniva preso in termini negativi, però un dato
negativo di un questionario, in realtà, è un dato positivo della
nostra comunità e, guarda caso, però comunque si continua a
denigrare un sistema sanitario che c'è, vedete il paradosso.
Proviamo adesso a spiegare perché questo stesso dato porta alla
risposta che sto per dare al collega che ha fatto la domanda.
L'importo del progetto a valere sulle linee di investimento 1.1.2
"Autonomia degli anziani non autosufficienti" della Missione 5,
componente 2 del piano nazionale di ripresa e resilienza ammonta a
euro 2.460.000, si tratta di importo teorico condizionato al
raggiungimento dei
target
previsti per il riconoscimento
dello stesso. La Regione Autonoma Valle d'Aosta, in qualità di
ambito territoriale sociale, in data 30 marzo 2022 ha provveduto a
inoltrare alla Direzione generale Inclusione del Ministero del
lavoro e delle politiche sociali le proposte relative alle tre
linee di investimento tra le quali una che riguardava
l'investimento appunto 1.1.2 "Autonomia degli anziani non
autosufficienti". A corredo della domanda di finanziamento è stato
comunicato al Ministero il numero di beneficiari per tale proposta
progettuale, individuati a seguito dell'analisi del fabbisogno
regionale e di concerto con tutti i 74 Comuni valdostani,
ammontante a 30 anziani non autosufficienti, cioè tutta quanta la
richiesta riguardava, visti i nostri numeri, 30 anziani non
autosufficienti. Tanti, pochi? Analizzeremo adesso di cosa stiamo
parlando. Il 13 settembre 2022 il Ministero, mediante piattaforma
informatica, ha chiesto alcune integrazioni progettuali
evidenziando che il target obiettivo da raggiungere non poteva
essere inferiore a 100 beneficiari, a fronte del fabbisogno
rilevato dalla Regione e comunicato al Ministero medesimo di 30
beneficiari. Tale indicazione risultava contraddittoria rispetto a
quanto enunciato nelle FAQ pubblicate sul sito del Ministero del
lavoro e delle politiche sociali e predisposte per fornire agli
ambiti sociali indicazioni per la predisposizione delle proposte
progettuali, FAQ che specificavano che il target obiettivo per la
linea di investimento è da considerarsi come obiettivo nazionale e
che ogni ambito territoriale concorre a raggiungere e non come
obiettivo da ripartire equamente a livello territoriale per singolo
ambito. Risultava inoltre contraddittoria rispetto alla missione a
finanziamento della domanda inviata dalla Regione Valle d'Aosta
così come formulata con chiara indicazione del numero di
beneficiari pari a 30.
Tenuto conto di quanto sopra, il Dipartimento delle politiche
sociali in data 15 settembre 2022 ha trasmesso all'Unità missione
PNRR presso il Ministero del lavoro e delle politiche sociali una
richiesta di chiarimenti in merito a tale aspetto specifico,
significando ancora una volta come il target di cento beneficiari
non fosse in linea con il fabbisogno rilevato sul territorio della
Valle d'Aosta. In assenza di riscontro da parte delle unità di
missione, gli uffici regionali competenti hanno ulteriormente
sollecitato l'Unità missione in data 17 ottobre 2022, 7 novembre
2022 e 6 febbraio 2023 senza tuttavia ottenere alcuna risposta. In
data 23 marzo 2023 il Ministero del lavoro e delle politiche
sociali ha organizzato un incontro bilaterale in videoconferenza
con i referenti del Dipartimento politiche sociali e in tale
occasione ha ribadito che il numero minimo di beneficiari da
coinvolgere nelle attività progettuali è pari a 100 anziani non
autosufficienti per ciascun ambito territoriale indipendentemente
dalle caratteristiche demografiche degli stessi e dei fabbisogni
delle singole realtà locali.
Preso quindi atto delle ulteriori direttive ministeriali in
relazione al target obiettivo da raggiungere, considerato che nel
corso del 2022, nell'ambito delle attività di concertazione avviate
con i Comuni, finalizzate all'analisi del fabbisogno territoriale e
la progettazione dell'attività, in coerenza con l'avviso 1/2022,
era emerso che tale fabbisogno risultava pari a 30 persone anziane
non autosufficienti - queste erano le necessità della nostra
Regione -, si è preso atto, nonostante la volontà e gli sforzi
condivisi messi in atto dai vari soggetti territoriali coinvolti
per realizzare le attività a valere sulla linea di investimento
1.1.2 che il target obiettivo fissato in 100 beneficiari risultava
del tutto incompatibile con il fabbisogno territoriale di una
Regione con caratteristiche demografiche e sociali peculiari,
rilevando pertanto l'impossibilità oggettiva di poter assicurare il
raggiungimento dei target previsti, con conseguente e sicuro
pregiudizio per l'effettivo riconoscimento del finanziamento;
perché? Il PNRR è un piano cosiddetto "
performance-based
",
cioè in base al quale l'erogazione delle risorse avviene solo al
raggiungimento dei determinati obiettivi concordati tra le
Amministrazioni titolari degli interventi e la Commissione europea
e non a fronte di mere rendicontazioni delle spese. Pertanto, con
nota a firma del sottoscritto e del Presidente della Regione, in
data 27 aprile si è provveduto a comunicare al Ministero di non
poter aderire alla linea di intervento 1.1.2. Questo naturalmente
non ha nulla a che vedere né con i rapporti con il Ministero, che
continuano a essere assolutamente ottimi, ma naturalmente con
target minimi da 100 e richieste da 30; non era possibile dar corso
e neanche con la domanda del collega Manfrin assolutamente
legittima e sulla quale la mia risposta non è importante se è
piaciuta o meno.
Questo per far semplicemente comprendere che la questione dei
numeri e della gestione dei servizi nella nostra Regione non
attiene a questioni amministrative, ma attiene a un'assoluta
necessità sempre di fare delle analisi puntuali rispetto alle
nostre necessità, non si ragiona in termini di individui ma si deve
ragionare in termini di persone, perché ognuna delle persone che fa
parte di una comunità, anche se è una, ha bisogno naturalmente di
avere un livello standard dei servizi molto elevato e quindi spesso
anche il concetto di costo medio, fabbisogno standard, che vogliono
applicare alla nostra Regione non ha alcun tipo di senso,
soprattutto se la gestione di riferimento attiene alla salute e
alle politiche sociali.
Presidente -
Per la replica, la parola al consigliere
Manfrin.
Manfrin (LEGA VDA) -
Mi consentirà l'Assessore una
piccola replica rispetto alla sua critica rispetto agli interventi
che sono stati fatti sulla questione della maglia nera alla nostra
Regione, così parto da questo e arrivo poi al resto. Vede,
Assessore, lei sicuramente può o potrebbe avere ragione se - e
sottolineo "se", come in una famosa canzone - questo fosse stato
confermato nel tempo in maniera costante, cioè se all'anno 1
risulto insufficiente in tutti i parametri, all'anno 2 risulto
insufficiente in tutti i parametri, all'anno 3 risulto
insufficiente in tutti i parametri, evidentemente o io fornisco un
servizio assolutamente negativo e pessimo, o c'è qualcosa che non
va con i parametri, quindi su questo possiamo concordare, però
rilevo in maniera sommessa, Assessore, che come lei avrà avuto modo
di vedere, in un caso nell'anno 1 avevamo un solo parametro che era
insufficiente su tre, nell'anno 2 avevamo due parametri
insufficienti su tre e nell'anno 3, cioè questo, abbiamo tre
parametri su tre. Capisce che c'è una progressione che un po' cozza
rispetto al suo ragionamento, lei sostiene che non cozza e va bene,
ognuno mangia le cozze che vuole, però questo è il principio, cioè
se c'è una costante, allora evidentemente noi possiamo escludere di
base i requisiti, se invece c'è una variabile, capisce che il
discorso di dire ci sono i requisiti che non vanno bene va un po' a
cadere.
Detto questo, io prendo atto ovviamente delle sue risposte, le
dirò da profano rispetto agli investimenti, ma questo mi riservo di
verificarlo in maniera approfondita anche di concerto con il
Ministero... rispetto alla possibilità, per esempio, di costruire
una struttura che avesse le disponibilità richieste e poi
utilizzarla parzialmente, perché di questo non ci ha parlato...
quindi se io ho 2.460.000 euro da spendere per una struttura che
può ospitare 100 anziani, faccio una struttura, poi la utilizzo
parzialmente e magari successivamente potrò utilizzarla di più...
Ripeto: io di questo non ne ho contezza e non ho certezza di qual è
la fattibilità e di qual è stato il carteggio che è intervenuto fra
il suo Assessorato e il Ministero, quello che è certo è quello che
è sotto gli occhi di tutti, cioè c'è quest'investimento magnifico e
fantastico del PNRR che stanzia 2.460.000 euro e lei ha firmato la
lettera con la quale la Valle d'Aosta rinuncia a un investimento di
2.460.000 euro che si potevano spendere per un progetto dedicato
all'autonomia degli anziani non autosufficienti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK