Consiglio Regionale della Valle d'Aosta - Oggetto del Consiglio n. 1776 del 8 febbraio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1776 del 8 febbraio 2006 - Resoconto
OGGETTO N. 1776/XII - Impugnazione, da parte del Governo, della
legge regionale n. 25/2005 sull'installazione di strutture di
radiotelecomunicazioni. (Interpellanza)
Interpellanza
Premesso:
- che il 13 gennaio scorso il Consiglio dei Ministri ha
impugnato la Legge regionale 25/2005 (Disciplina per
l'installazione, la localizzazione e l'esercizio di stazioni
radioelettriche e di strutture di radiotelecomunicazioni),
rilevando molteplici illegittimità che inficiano l'impalcatura
della normativa regionale nel suo complesso;
ciò premesso, i sottoscritti Consiglieri regionali
Interpellano
l'Assessore delegato per sapere quali iniziative intende
intraprendere (o ha già intrapreso) per porre rimedio alla
situazione di cui in Premessa.
F.to: Tibaldi - Lattanzi
Presidente - La parola al Consigliere Tibaldi.
Tibaldi (CdL) - Non so se l'Assessore Cerise ha avuto occasione
di dare una lettura alle motivazioni secondo le quali il Governo
italiano ha impugnato la legge n. 25/2005, ovvero la legge che
voleva ridisciplinare il sistema delle radiotelecomunicazioni in
Valle d'Aosta, in particolare l'installazione e localizzazione
degli impianti ripetitori, ma dalla lettura del documento si evince
come la legge sia stata fortemente censurata dal Governo, perché è
stata impugnata in alcuni dei suoi articoli fondamentali e
naturalmente, nel momento in cui è stata impugnata questa legge, il
Governo ha messo in evidenza le violazioni di legge che sono state
commesse dal legislatore regionale nell'approvarla. Innanzitutto la
materia dell'ordinamento delle comunicazioni, come il nostro gruppo
ha più volte sottolineato in occasione di quella discussione, è una
materia di competenza concorrente fra lo Stato e la Regione.
L'Assessore pensava di incarnare la figura del Ministro delle
telecomunicazioni quando ha presentato questa mini riforma e ha
invaso una sfera di competenza tipicamente statale. Penso che
alcune norme dovevano essere ponderate con maggiore oculatezza, di
fatto tutta una serie di emendamenti che abbiamo presentato sono
stati completamente snobbati e bocciati. Credo che anche la materia
della localizzazione, del governo del territorio, pur essendo di
competenza regionale e pur integrandosi con la tutela della salute,
sia stata ignorata, anche perché il principio giusto della
fissazione di criteri per la localizzazione di impianti di
radiotelecomunicazione - giusto, perché nessuno vuole il "Far West"
- è stato però sovvertito in limitazioni alla localizzazione,
ovvero impedimenti di diritti naturali peraltro riconosciuti da una
direttiva europea, secondo cui gli Stati membri devono assicurare
agli operatori di comunicazione elettronica che intendono procedere
alle installazioni delle necessarie infrastrutture procedure
trasparenti e pubbliche e naturalmente fissare dei criteri che non
siano dei divieti di autorizzazione, che non rendano impossibile la
realizzazione di reti complete di infrastrutture per le
telecomunicazioni.
Crediamo che il legislatore regionale abbia imboccato una via
vincolistica, dirigistica, che è andata in netta collisione con dei
principi propri non solo dello Stato italiano, ma addirittura
dell'Unione europea, che sono stati inosservati e, di conseguenza,
violati. La legge è in "odore" di incostituzionalità, perché sarà
poi la Corte Costituzionale a pronunciarsi, però, leggendo le
motivazioni prodotte, si vede come l'articolo 5, quello relativo ai
progetti di rete o alle varianti ai progetti di rete, sia
considerato un indebito appesantimento di procedure autorizzatorie
che sono già disciplinate puntualmente dal Codice delle
comunicazioni elettroniche, in particolare l'articolo 87. La
Regione cioè ha reso più pesante e più burocratizzato un percorso
che normalmente è già disciplinato con legge dello Stato e che è
peraltro complesso e prevede delle tutele che sono molto precise,
sia per gli operatori, sia per i cittadini, che non devono essere
sottoposti a forme di inquinamento elettromagnetico e d'altro canto
anche il territorio non deve essere saccheggiato con la costruzione
indisciplinata di strutture o infrastrutture di comunicazione. La
Regione ha introdotto anche degli oneri a carico degli operatori
economici che non possono essere introdotti "tout court", anche
perché in materia c'è una riserva di legge statale, ma la Regione
ha voluto percorrere anche qui una via originale che il Governo ha
ritenuto al di fuori della legittimità costituzionale.
Queste sono le due fondamentali censure, alle quali se ne
aggiunge un'altra, che prevede addirittura che per gli interventi
minori sia necessaria una denuncia di inizio attività all'ente
territoriale competente, ovvero per qualunque intervento di
manutenzione o di assistenza ordinaria che deve essere fatto su
tali impianti il legislatore valdostano ha previsto una
comunicazione preventiva alla Comunità montana o al Comune di Aosta
che sono territorialmente competenti. Ritengo che queste fantasie
abbiano trovato una sospensione, sarà il giudice costituzionale a
stabilire la legittimità o meno di tali critiche formulate dal
Governo; sta di fatto che con la nostra interpellanza oggi
chiediamo alla Giunta come pensa di procedere di fronte a questo
atto del Governo, se pensa di resistere innanzi alla Corte
Costituzionale o se pensa di modificare in senso più intelligente
la legge che è stata appena approvata.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Senza entrare nell'aneddotica vorrei ricordare al
collega Tibaldi che gli articoli impugnati dal Governo sono
articoli che erano già contenuti nella precedente legge n. 31/2000
approvata nella passata legislatura, quindi non ho fatto
nient'altro che riportarli e ribadirli all'interno della legge n.
25, perché fino a quel momento quegli articoli non erano mai stati
censurati o imputati di vizio di anticostituzionalità.
Quali sono le iniziative che la Regione ha assunto? Anzitutto si
è cercato di fare una disamina dei motivi sottostanti il ricorso,
quindi procedere all'individuazione del patrocinante cui assegnare
la difesa della Regione avanti alla Corte Costituzionale, con
l'evidente intento di resistere, in quanto abbiamo fondate ragioni
di ritenere che il Governo in questa impugnatura abbia commesso un
errore di valutazione. Tale valutazione peraltro è sostenuta dallo
stesso costituzionalista incaricato, che ha espresso grosse riserve
sulla fondatezza del ricorso in tutte le sue parti, fondatezza che
si poggia su una considerazione: quella che lo stesso ricorrente in
tutte le sue premesse riconosce la competenza della materia normata
dalla Regione alla Regione stessa.
Facendo qualche considerazione di rimando alle censure riprese
dal collega Tibaldi, partirei dall'articolo 5, nella parte in cui
dispone che gli operatori, al fine di garantire una corretta
pianificazione e installazione di nuove stazioni radioelettriche,
debbano presentare progetti di rete e loro varianti, che, in base
al successivo articolo 6, devono essere approvati dai soggetti
tenuti al rilascio... fra cui il Comune di Aosta; gli articoli 6,
comma 4 e 15, dove si dispone che la Giunta regionale stabilisca le
misure dei diritti di istruttoria a carico degli operatori
interessati all'ottenimento dell'approvazione dei progetti e delle
varianti, in relazione all'attività di consulenza svolta dall'Arpa;
infine l'articolo 14 che, a giudizio del Governo, imporrebbe la
denuncia di inizio di attività anche per interventi di ordinaria
manutenzione su altre strutture.
Mi corre l'obbligo di ribadire la competenza della Regione in
materia urbanistica e di tutela del paesaggio, che legittima la
disciplina della localizzazione e dell'attribuzione dei siti, così
come stabilito nella legge regionale n. 25/2005, peraltro nel
rispetto di esigenze unitarie presidiate dalla competenza statale,
che viene rafforzata e non lesa. La legge regionale non si arroga
la presunzione di definire dei tracciati per l'installazione delle
stazioni radioelettriche, come pare desumersi dal motivo del
ricorso, ma semplicemente concretizza, per consentire la più ampia
copertura delle trasmissioni nella Regione, i progetti di rete
delle frequenze stabiliti dal Ministero delle comunicazioni. In
particolare, questa legge regionale sulla base della rete di
trasmissione elaborata dal Ministero, realizza una rete completa di
infrastrutture di telecomunicazione individuando concretamente e
specificatamente i luoghi ove insediare le infrastrutture medesime,
nel rispetto anche delle peculiarità geomorfologiche del territorio
valdostano. Tale compito in capo alla Regione non è in contrasto
con quanto previsto dal Codice delle comunicazioni, in quanto si
deve ritenere che, con l'entrata in vigore di quest'ultimo, la
localizzazione delle infrastrutture per le telecomunicazioni non
possa più essere considerata libera, selvaggia, ma debba sottostare
alla normativa nazionale e regionale in materia di inquinamento
elettromagnetico, oltre che urbanistica, edilizia, ambientale,
igienico-sanitaria, nonché alla disciplina locale approvata dai
Comuni. Su questo indirizzo si è mossa anche la giurisprudenza, che
ha già più volte ribadito la discrezionalità dei Comuni circa la
scelta dei siti sui quali possano e debbano essere allocate le
infrastrutture di rete. È poi da ritenersi che in capo alla Regione
si concretizzi un preciso dovere di intervento anche in riferimento
alle puntuali prescrizioni in materia di tutela della salute e
dell'ambiente dettate non solo dalla legge n. 36/2001, "Legge
quadro sulla protezione dalle esposizioni a campi elettrici,
magnetici ed elettromagnetici", ma dallo stesso decreto legislativo
22 gennaio 2004, n. 42 relativamente al Codice dei beni culturali e
del paesaggio, ai sensi dell'articolo 10 della legge 6 luglio 2002,
n. 137.
Per quanto concerne i motivi del contendere sottostanti
all'impugnativa degli articoli 6, comma 4 e 15, si precisa che la
legge regionale non impone degli oneri o dei canoni aggiuntivi, ma
stabilisce semplicemente che la Giunta regionale, con propria
deliberazione, ne determinerà esclusivamente la misura, la quale
potrà combaciare con quanto stabilito dalla normativa nazionale o
essere pari a zero, non violando in tal modo la riserva di
legge.
L'ultimo motivo di ricorso, infine, non pare tenere in debito
conto la disciplina urbanistica regionale: qualora infatti non
fosse stata introdotta la DIA - questo è l'assurdo del ricorso -,
si sarebbe verificato il caso in cui per uno stesso intervento la
parte relativa alle strutture sarebbe stata autorizzata dal Comune,
mentre la parte radioelettrica dalle Comunità montane, con ovvie
difficoltà a distinguere gli interventi e con un procedimento molto
più complesso. La DIA prevista dall'articolo 14, pertanto, ha di
fatto semplificato il precedente procedimento, che era più
articolato.
Oltre quindi a fare un primo studio dei motivi dell'impugnativa,
come ho detto, e a ribadire la competenza in materia urbanistica e
di tutela del paesaggio della Regione, si è infine provveduto a
chiarire che l'impugnativa medesima non pregiudica la vigenza
dell'intera legge regionale, alla quale quindi la Regione e gli
enti locali - e quindi anche gli operatori - sono comunque chiamati
a dare attuazione fino a che la consulta non si sarà diversamente
espressa.
Presidente - La parola al Consigliere Tibaldi.
Tibaldi (CdL) - Senz'altro la legge è vigente, sappiamo bene che
l'impugnazione da parte del Governo non frena la sua vigenza,
quindi teoricamente sulla carta potrebbe essere applicata. Dico
"teoricamente" perché, Assessore, lei è ben consapevole che la
vigenza di questa legge, se formalmente esiste, sostanzialmente è
difficilmente applicabile perché la Giunta regionale potrà darne
applicazione stabilendo, come prevede l'articolo 6, comma 4, la
misura dei diritti di istruttoria, però diritti di istruttoria che
sono in "odore" di incostituzionalità. L'articolo 14, lo ricordava
lei prima, può stabilire i criteri e le modalità di concessione dei
contributi però, di fatto, siete sempre con la "spada di Damocle"
in quanto, se la Corte poi la respinge, qualunque destinatario di
questa legge potrebbe obiettarvi l'inapplicabilità.
Vorrei tornare su un altro argomento che lei ha toccato, che è
comunque importante, al di là di valutazioni diametralmente opposte
che lei e io diamo su questa materia - alla fine i nostri punti di
vista possono essere opinioni suffragate da pronunce
giurisprudenziali o norme di legge interpretate in un senso
piuttosto che in un altro e sappiamo che di pronunce
giurisprudenziali (lei ne ha citate alcune) ve ne sono moltissime
in materia, addirittura di segno opposto -: lei ha detto
giustamente che la legge n. 25 riprende l'impalcatura della legge
n. 31/2000. È vero, riprende l'impalcatura della legge n. 31/2000
che non è stata impugnata dal Governo; evidentemente il Governo di
Centro Sinistra nel 2000 aveva una sensibilità differente
sull'argomento, ma non dimentichi, Assessore, che fra il 2000 e il
2005 è entrato in vigore il Codice delle comunicazioni
elettroniche, che riprende delle direttive europee che sanciscono
principi che sono differenti rispetto al passato! Questa è la
"cruna dell'ago" da dove dobbiamo passare, perché è vero quello che
lei ha detto: "riprendiamo dei principi del 2000", ma è altrettanto
vero che nel 2003 è cambiata l'impostazione della materia e questo
non va sottovalutato! I progetti di rete e le varianti a tali
progetti di rete, che sono il nucleo centrale di tale legge, di
fatto sono un doppione di oneri che qualsiasi operatore di
comunicazione elettronica consegna al Ministero per ottenere la
concessione. Questo intervento allora si somma, appesantisce quello
che già qualsiasi operatore è tenuto per legge a fare con il
Ministero delle comunicazioni. Questo è stato il "pilastro" della
battaglia che abbiamo fatto a fine ottobre, che purtroppo è stato
ignorato, anche se, sulla base di scelte di schieramento politico,
di materia che forse è squisitamente tecnica, quindi non interessa
alla stragrande maggioranza dei qui presenti... però va ad incidere
su un settore molto importante: quello delle comunicazioni e
dell'esercizio del diritto di informare attraverso delle reti. La
inviterei pertanto, Assessore, a non sottovalutare il Codice delle
comunicazioni elettroniche, perché, a nostro avviso, questo codice
è stato ignorato in larga parte nel momento in cui avete steso la
normativa citata. Apprendiamo dalla sua risposta che la vostra
decisione è quella di resistere avanti alla Corte, scelta politica
rispettabile: sostenete giustamente le ragioni della Regione,
ammesso che siano sostenibili. A nostro avviso forse sarebbe stato
più opportuno, come venne fatto per la Casa da gioco di
Saint-Vincent, recepire, anche se in quel caso solo parzialmente,
le indicazioni del Governo, che impugnò la legge, e modificarla in
un senso che ha fatto dire alla Corte che forse poteva andare bene
anche così. Personalmente e politicamente avremmo preferito che si
provvedesse a delle modificazioni della legge n. 25, avete percorso
un'altra strada, naturalmente a questo punto si tratta di aspettare
la decisione della Corte, che sarà quella alla quale faranno
riferimento non solo gli operatori, ma soprattutto il legislatore
regionale, che dovrà o adeguarsi, o confermare i suoi principi
approvati con la legge n. 25/2005.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK