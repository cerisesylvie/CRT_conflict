Consiglio Regionale della Valle d'Aosta - Oggetto del Consiglio n. 84 del 16 febbraio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 84 del 16 febbraio 1981 - Resoconto
OGGETTO N. 84/81 - ESAME E PARERE DEL CONSIGLIO REGIONALE SULLO
SCHEMA DI DISEGNO DI LEGGE STATALE CONCERNENTE LA REVISIONE
DELL'ORDINAMENTO FINANZIARIO DELLA REGIONE.
Presidente
: Do lettura dell'articolato dello schema di
disegno di legge in oggetto.
Art. 1
La Regione provvede al suo fabbisogno finanziario:
a) con le entrate tributarie, costituite da quote di tributi
erariali, da proprie imposte, sovrimposte e tasse regionali, nonché
da altre consimili entrate di diritto pubblico, comunque
denominate, derivanti da concessioni od appalti;
b) con i proventi derivanti dai suoi beni demaniali e
patrimoniali o connessi con l'attività amministrativa da essa
svolta, nonché con i contributi e le assegnazioni dello
Stato.
Art. 2
Sono attribuiti alla Regione Valle d'Aosta i nove decimi del
gettito delle sottoindicate imposte erariali sul reddito o sul
patrimonio percette nel territorio regionale:
a) imposta sul reddito delle persone fisiche;
b) imposta sul reddito delle persone giuridiche;
c) ritenute alla fonte di cui al titolo III del D.P.R.
29.9.1973, n. 600;
d) imposte sulle successioni e donazioni e sul valore netto
dell'asse ereditario.
Art. 3
Sono attribuiti alla Regione Valle d'Aosta i nove decimi
delle sottoindicate tasse ed imposte erariali sugli affari percette
nel territorio regionale:
a) imposta sul valore aggiunto, compresa quella relativa
all'importazione, al netto dei rimborsi effettuati ai sensi
dell'art. 38 del decreto del Presidente della Repubblica 26 ottobre
1972, n. 633 e successive modificazioni;
b) imposta di registro;
c) imposta di bollo;
d) imposta erariale dovuta per la trascrizione, iscrizione e
annotazione di atti nel pubblico registro automobilistico;
e) imposte ipotecarie;
f) tasse sulle concessioni governative;
g) tasse di pubblico insegnamento;
h) tasse di circolazione sui veicoli a motore;
i) tasse sullo spettacolo e sul gioco.
Art. 4
Sono attribuiti alla Regione Valle d'Aosta i nove decimi del
gettito delle sottoindicate imposte erariali sulla produzione, sui
consumi e le dogane e dei monopoli e del lotto percette nell'ambito
regionale:
a) imposte di fabbricazione sugli spiriti e sulla
birra;
b) imposte sull'energia elettrica e gas;
c) imposte di consumo sul caffè e sul cacao;
d) sovrimposta di confine;
e) proventi del monopolio sui tabacchi per le vendite
afferenti al territorio regionale limitatamente alla parte da
considerarsi come imposta di consumo;
f) proventi del lotto al netto delle vincite.
È altresì attribuita alla Regione una quota commisurata ai
nove decimi del gettito delle imposte di fabbricazione, rilevata
dal competente ufficio tecnico delle imposte di fabbricazione
nell'anno antecedente a quello cui la devoluzione si riferisce,
sulla benzina, sugli olii da gas per autotrazione e sui gas
petroliferi liquefatti per autotrazione erogati non in esenzione
fiscale, dagli impianti di distribuzione stradale situati nel
territorio regionale.
Art. 5
La devoluzione alla Regione delle quote di proventi erariali
indicata nei precedenti articoli viene effettuata al netto delle
quote devolute ad altri enti ed istituti.
Nel relativo ammontare sono comprese anche le entrate
afferenti all'ambito regionale ed affluite, per esigenze
amministrative, dal territorio della Regione ad uffici situati
fuori del territorio medesimo.
L'Intendenza di Finanza di Aosta provvederà mensilmente,
mediante ordinativi su ordini di accreditamento emessi senza limiti
di importo, a corrispondere alla Regione le quote dei proventi ad
essa spettanti a norma degli artt. 2 e 3 e del primo comma
dell'art. 4 della presente legge sulla base dei versamenti in conto
competenza e residui effettuati nella coesistente Sezione di
Tesoreria provinciale delle Stato e dei versamenti di cui al
secondo comma.
La stessa Intendenza provvederà altresì a corrispondere
annualmente alla Regione, mediante ordinativi su ordini di
accreditamento emessi senza limiti di importo, il provento di cui
all'art. 4, secondo comma, determinato con le modalità ivi
indicate.
Art. 6
Fra le entrate devolute alla Regione ai sensi della lettera
c) dell'art. 2 è compresa anche la quota di nove decimi del gettito
delle ritenute alla fonte di cui all'art. 3 del D.P.R. 29 settembre
1973, n. 600, comprese quelle effettuate dalle Amministrazioni
indicate nell'art. 29 dello stesso decreto, sugli emolumenti
corrisposti a soggetti che prestano la loro attività presso
stabilimenti o uffici ubicati nell'ambito del territorio regionale
nonché le ritenute effettuate sui trattamenti pensionistici
corrisposti in Valle d'Aosta ancorché affluite fuori della
Regione.
È escluso dalla devoluzione alla Regione il gettito derivante
dalle ritenute di cui al primo comma operate dai sostituti di
imposta sopra indicati aventi domicilio fiscale nella regione a
carico di soggetti che prestano la loro attività presso
stabilimenti od uffici ubicati fuori dal territorio
regionale.
I sostituti di imposta di cui ai precedenti commi, diversi
dalle Amministrazioni statali, devono versare separatamente le
ritenute operate a carico di soggetti che prestano la loro attività
in stabilimenti od uffici ubicati nella Regione. Per la riscossione
mediante ruoli esattoriali delle ritenute alla fonte operate dai
suddetti sostituti d'imposta, i ruoli devono contenere
l'indicazione separata delle ritenute relative a soggetti che
prestano la loro attività in stabilimenti od uffici ubicati
nell'ambito regionale.
Le Amministrazioni indicate nell'art. 29 del D.P.R.
29.9.1973, n. 600, contabilizzano, per ciascun anno, le somme di
cui ai primi due commi del presente articolo. Fra le entrate
devolute alla Regione, ai sensi della lettera c) dell'art. 2, è
inoltre compresa la quota di nove decimi del gettito delle ritenute
alla fonte di cui all'art. 26, secondo comma, del D.P.R. 29.9.1973
n. 600, relative agli interessi, premi ed altri frutti corrisposti
a depositanti e correntisti da Uffici postali e da sportelli di
aziende ed istituti di credito operanti nella Regione. A tal fine
l'Amministrazione postale o le Aziende ed Istituti di credito
suddetti contabilizzano, per ciascun anno, l'importo delle ritenute
relative agli interessi, premi ed altri frutti corrisposti
nell'ambito del territorio regionale.
Art. 7
Il rimborso dei tributi da parte dello Stato a titolo di
indebito, inesigibilità ed altre cause, a favore di soggetti aventi
il domicilio fiscale nel territorio regionale, fa carico alla
Regione in proporzione alle quote ad essa assegnate e tenuto conto
delle quote devolute ad altri enti ed istituti.
Per la restituzione allo Stato delle somme rimborsate per
conto della Regione ai sensi del comma precedente sono istituiti
nel bilancio regionale appositi capitoli di spesa.
Art. 8
Il provento derivante alla Regione da maggiorazioni di
aliquote e da altre modificazioni dei tributi ad essa devoluti,
disposte successivamente all'entrata in vigore della legge 6
dicembre 1971, n. 1065, ove sia destinata per legge, ai sensi
dell'art. 81, quarto comma, della Costituzione per la copertura di
nuove o maggiori spese che sono da effettuare a carico del bilancio
statale, è riversato allo Stato.
L'ammontare di cui al comma precedente è determinato per
ciascun esercizio finanziario con decreto dei Ministri per le
Finanze e per il Tesoro, d'intesa con il Presidente della Giunta
regionale o, per delega, con l'Assessore alle Finanze.
Art. 9
Per provvedere a scopi determinati che non rientrano nelle
funzioni normali della Regione, lo Stato assegna alla stessa, con
legge, contributi speciali. Tali contributi devono in ogni caso
avere carattere aggiuntivo rispetto alle spese direttamente o
indirettamente effettuate dallo Stato con carattere di generalità
per tutto il proprio territorio e sono assegnati anche in relazione
alle indicazioni del programma economico nazionale.
Art. 10
Le leggi statali vigenti e quelle che saranno successivamente
emanate riguardanti l'attribuzione di tributi, contributi e diritti
alle province, alle camere di commercio, industria, agricoltura e
artigianato, agli enti provinciali del turismo e agli altri enti e
servizi assorbiti dalla Regione, nonché la loro compartecipazione a
tributi erariali ed altre provvidenze con carattere di generalità,
si applicano anche nel territorio della Valle.
Le entrate relative sono versate alla Regione.
Art. 11
La Regione può assumere mutui ed emettere obbligazioni, per
un importo annuale non superiore alle entrate ordinarie,
esclusivamente al fine di provvedere a spese di investimento,
nonché al fine di assumere partecipazioni in società finanziarie
regionali alle quali partecipino anche altri enti pubblici ed il
cui oggetto rientri nelle materie di cui agli artt. 2 e 3 dello
Statuto Speciale od in quelle delegate ai sensi dell'art. 4 dello
Statuto stesso.
La legge regionale che autorizza l'accensione dei prestiti di
cui al precedente comma deve specificare l'incidenza
dell'operazione sui singoli esercizi finanziari futuri, nonché i
mezzi per la copertura degli oneri relativi e deve altresì
disporre, per i prestiti obbligazionari, che l'effettuazione
dell'operazione sia deliberata previo conforme parere del Comitato
interministeriale per il credito ed il risparmio, ai sensi delle
leggi vigenti.
Ai prestiti contratti dalla Regione si applica il trattamento
fiscale previsto per i corrispondenti atti della amministrazione
dello Stato.
Art. 12
La Regione collabora all'accertamento delle imposte erariali
sui redditi.
A tal fine la Giunta regionale ha facoltà di segnalare, entro
il 31 dicembre dell'anno precedente a quello in cui scade il
termine per l'accertamento, agli Uffici finanziari dello Stato
nella Regione, dati, fatti ed elementi rilevanti per la
determinazione di un maggiore imponibile, fornendo ogni idonea
documentazione atta a comprovarla.
Gli uffici finanziari dello Stato nella Regione sono tenuti a
riferire alla Giunta regionale i provvedimenti adottati in base
alle indicazioni dalla stessa ricevute.
Art. 13
Il bilancio di previsione ed il rendiconto generale della
Regione sono approvati con legge regionale. L'esercizio provvisorio
del bilancio può essere autorizzato con legge regionale per periodi
non superiori complessivamente a quattro mesi.
Con la legge regionale di approvazione del bilancio non si
possono stabilire nuove o maggiori entrate né disporre nuove o
maggiori spese. Ogni altra legge regionale che importi nuove o
maggiori spese ovvero minori entrate deve indicare i mezzi per
farvi fronte.
Art. 14
Il Presidente della Giunta regionale provvede - mediante
apposito ufficio per le contabilità erariali speciali ed in
conformità alle vigenti norme - alla gestione dei fondi statali
accreditati sulle contabilità stesse dal Ministero dell'Interno e
da altri Ministeri.
Il Presidente della Giunta regionale può delegare
all'Assessore regionale alle Finanze la firma degli atti relativi
alle contabilità erariali speciali di cui al comma
precedente.
Art. 15
Ai fini fiscali ed amministrativi i contratti dei Comuni e
degli altri Enti locali, che eccedano i limiti di importo entro i
quali è consentito, ai sensi di legge, procedere a licitazione
privata senza autorizzazione, debbono essere presentati per la
registrazione fiscale entro venti giorni dalla data in cui
l'ufficiale rogante ha avuto notizia dell'apposizione sul contratto
del visto di esecutorietà da parte del Presidente della Giunta
regionale; i verbali e gli atti di aggiudicazione preparatori per i
suddetti contratti non sono soggetti a registrazione fiscale. I
contratti dell'Amministrazione regionale della specie di cui
innanzi non sono soggetti in nessun caso a visto di esecutività e
per essi i termini per la registrazione decorrono dalla data di
stipulazione.
Art. 16
Il Governo è delegato ad emanare, entro il termine indicato
dall'art. 72 della legge 16 maggio 1973, n. 196 e successive
modificazioni e con gli stessi principi e criteri direttivi ivi
previsti, norme relative al trasferimento alla Regione Valle
d'Aosta delle funzioni, del personale e dei beni degli enti
soppressi con l'art. 1/bis del decreto-legge 18 agosto 1978, n.
481, convertito con modificazioni nella legge 21 ottobre 1978, n.
641.
Art. 17
Il fabbisogno finanziario della Regione Valle d'Aosta
determinato con la presente legge comprende, oltre agli oneri
derivanti da tutte le funzioni amministrative già attribuite o
comunque anteriormente esercitate dalla Regione, anche gli
ulteriori oneri inerenti alle funzioni già trasferite e da
trasferire alla Regione stessa con legge 16 maggio 1978, n. 196 e
con il precedente art. 16.
Al finanziamento delle funzioni delegate alla Regione con
l'anzidetta legge 196 o con altre leggi si provvede mediante somme
da prelevarsi dagli stanziamenti di spesa del bilancio statale
relativo alle stesse funzioni delegate.
Per lo svolgimento da parte della Regione delle funzioni
amministrative ad essa delegate sarà attribuita alla medesima, per
le spese di funzionamento, una somma pari al 10% dell'ammontare
delle spese operative connesse all'esercizio della delega
stessa.
L'art. 49 della legge 16 maggio 1978, n. 196 è abrogato con
effetto dalla data di entrata in vigore della legge stessa.
Art. 18
Agli oneri derivanti dalla presente legge si fa fronte con il
fondo occorrente per l'attuazione dell'ordinamento regionale delle
Regioni a Statuto Speciale iscritto annualmente nello stato di
previsione della spesa del Ministero del Tesoro.
Il Ministro per il Tesoro è autorizzato ad apportare, con
propri decreti, le occorrenti variazioni di bilancio.
Art. 19
La presente legge ha effetto dalla data di inizio dell'anno
finanziario 1981.
Da detta data è abrogata la legge 6 dicembre 1971, n.
1065.
Dal computo delle somme spettanti alla Regione in base alla
presente legge sono escluse quelle relative ai proventi erariali
dell'art. 2, ad eccezione di quelle relative ai proventi indicati
alla lettera d), e dell'art. 3 lettera a), di competenza di periodi
di imposta o frazione di periodo, anteriore al 1° gennaio
1981.
Le somme comunque corrisposte alla Regione in base alla legge
6 dicembre 1971, n. 1065 successivamente all'inizio dell'anno
finanziario 1981 se riferite all'anno finanziario stesso o agli
anni successivi saranno detratte dall'ammontare delle somme
attribuitele con la presente legge.
Presidente
- È aperta la discussione generale. Illustra
l'argomento il Consigliere Ramera.
Ramera (DC) - Dirò subito che non ho preparato alcun intervento
particolare perché ritengo che di questo provvedimento si sia
parlato più volte in questo Consiglio, dando già ai Consiglieri
conoscenza dei punti principali che sono alla base di questo
riparto fiscale; non ritengo neanche di dover accettare
l'affermazione fatta dal Consigliere Viberti, secondo il quale
questo documento sarebbe stato tenuto nei cassetti chissà per
quanto tempo, dato che fin dalla prima pagina egli potrà rendersi
conto che ci è stato trasmesso il giorno 11 febbraio, quindi
mercoledì scorso, ed è arrivato vie brevi
...(voci dall'Aula,
incomprensibili).
La trattativa per questo riparto fiscale, contrariamente anche a
quanto è stato affermato nei giorni scorsi in occasione del
bilancio, è iniziata a fine gennaio dello scorso anno con una
riunione informale nella quale ci sono stati presentati, dai due
Ministri, i rappresentanti dei Ministeri del Tesoro e delle Finanze
che avrebbero proceduto nei mesi successivi alla stesura di questo
documento. Gli interventi, diciamo, di carattere politico di
entrambi i Ministri sono avvenuti soltanto sui punti di
fondamentale importanza e per sbloccare una situazione che a un
certo momento avrebbe potuto diventare pericolosa; infatti, subito
dopo l'inizio delle nostre trattative si sono fatte avanti per
trattare anche loro il riparto fiscale la Sardegna e la Sicilia, e
mentre in un primo tempo pareva fosse utile conoscere quelle che
erano le intenzioni delle altre due Regioni, l'ancoraggio con le
stesse, soprattutto a riguardo dell'art. 6, che i Ministeri
volevano fosse uguale per tutte e tre le Regioni, ha tenuto poi il
riparto in un periodo di sospensione. Subito dopo, c'è stata la
crisi di Governo, poi il terremoto, per cui il Ministro del Tesoro
si è trovato impegnato a rastrellare, quasi inventandoli, non so
come abbia fatto o come farà, tutti i miliardi necessari al
finanziamento del provvedimento che il Governo ha preso la scorsa
settimana per le zone terremotate. Comunque, posso dire che siamo i
primi, come Regione a Statuto Speciale, ad avere un nuovo riparto
fiscale, e da una quantificazione superficiale possiamo già fin
d'ora dire che sulla base di questo documento, il bilancio che
abbiamo votato lo scorso venerdì, cioè il bilancio per il 1981,
potrebbe essere raddoppiato.
Credo di non aver altro da dire, se non poi chiarire articolo
per articolo quelle che sono eventualmente le domande, le critiche
e i suggerimenti. Come ha già detto bene il Presidente della
Giunta, ogni legge è perfettibile; noi riteniamo però che questa
per il momento vada bene così come è stata redatta.
Presidente
- Colleghi Consiglieri, è aperta la
discussione generale. Chi chiede la parola? La parola al Presidente
della Giunta.
Andrione
(UV)
- Vorrei semplicemente dare alcune
informazioni di carattere tecnico e sottolineare quelle che sono le
scadenze prossime in relazione a questo disegno di legge.
I punti salienti del disegno di legge sono: all'art. 3, la
lettera a) in base alla quale sono attribuiti alla Regione Valle
d'Aosta i nove decimi dell'imposta sul valore aggiunto. Inoltre,
dopo la lettera h) abbiamo aggiunto la lettera i) relativa alle
tasse sullo spettacolo e sul gioco, che mancava nel testo che
abbiamo di fronte perché caduta nella battitura: era un errore
materiale; analogamente, all'art. 4, lettera b) abbiamo aggiunto le
parole "e gas": anche questo mancava per un errore materiale di
battitura.
Estremamente significativo è l'art. 6, 5° comma, il quale
recita: "Fra le entrate devolute alla Regione, ai sensi della
lettera c) dell'art. 2, è inoltre compresa la quota di nove decimi
del gettito delle ritenute alla fonte di cui all'art. 26, secondo
comma, del D.P.R. 29.9.1973, n. 600, relativa agli interessi, premi
ed altri frutti corrisposti a depositanti e correntisti da uffici
postali ..." e via dicendo. Dell'art. 8 parleremo in seguito,
perché presenta diverse possibilità. È inoltre da sottolineare
l'ultimo comma dell'art. 17, che rappresenta una innovazione
fondamentale dal punto di vista finanziario in relazione alla legge
n. 196; in essa, all'art. 49 era previsto un meccanismo complesso
per il quale ogni tipo di trasferimento che lo Stato aveva fatto
alla Regione aveva una sua specifica maniera di essere rimborsato a
questa. I primi tentativi di applicazione dell'art. 49 della legge
16 maggio 1978, n. 196 hanno dato luogo a numerose contestazioni
con vari Ministeri e ci siamo resi conto che anche se formalmente
quell'articolo ha una sua validità e potrebbe in un altro tipo di
ordinamento essere efficace, in pratica rischia di paralizzare la
Regione, rendendo difficoltoso avere questi fondi e richiedendo per
i calcoli una quantità di personale assolutamente eccessiva. Con
l'ultimo comma dell'art. 17 si dispone l'abrogazione dell'art. 49
della legge n. 196.
Infine, in merito all'art. 19, primo comma: per sei mesi abbiamo
chiesto che questo disegno di legge che prevede il nuovo riparto
fiscale e che contiene una importante novità, quella
dell'attribuzione alla Regione dei nove decimi della I.V.A., avesse
come decorrenza il primo gennaio 1980. Come sempre avviene nelle
discussioni nei vari Ministeri, e a livello anche di Consiglio di
Stato, vi è chi sostiene che lo Stato non può impegnare un bilancio
e le somme che sono state percepite in un bilancio trascorso, e vi
è chi invece sostiene che può. Comunque la stesura definitiva porta
la data del 1981, data che per noi è sfavorevole perché decurta in
maniera pesante quelle che possono essere le entrate della
Regione.
Il Consiglio oggi è chiamato a dare un parere; ad avviso della
Giunta, e ad avviso mio soprattutto, questo parere deve essere
formulato nella maniera più stringata possibile, perché al
Consiglio dei Ministri non deve essere presentato qualcosa -
scusatemi se insisto - che possa spingere qualcuno a riaprire la
trattativa; deve essere presentato qualcosa che sia facilmente
illustrabile e che sia accettabile da parte del Consiglio dei
Ministri. Per questo, pregherei il Presidente del Consiglio, quando
i Gruppi avranno espresso la loro opinione, di consentire una breve
interruzione della seduta, perché in separata sede ci si possa
spiegare e trovare d'accordo su come portare avanti certe
trattative.
Ecco, la questione fondamentale è questa. A me è già successo
cinque o sei volte di essere convocato al Consiglio dei Ministri:
sono stato accompagnato dentro da una guardia al portone, ho
salutato, il Presidente del Consiglio dei Ministri ha letto una
breve relazione che è fatta da persone estremamente esperte, dopo
di che è stata data la parola al Presidente della Giunta. Ecco,
quello che questa volta dovrò dire deve essere rigorosamente
pesato, perché mi sembra perfettamente inutile andare a fare
richieste o a porre domande su questioni che già sappiamo sono
state ritenute incostituzionali o non confacenti o ultronee; anzi,
è addirittura dannoso, perché la trattativa potrebbe arenarsi.
Il Presidente della Giunta non vota, però assiste nel caso
dovesse esserci una votazione; il Presidente della Giunta siciliana
invece vota, ma è successo una sola volta nella storia della
Costituzione della Repubblica che il Presidente della Giunta
siciliana abbia votato, perché si è trovato solo contro ventisei e
allora ha capito che ci sono dei diritti che non possono esser
fatti valere in quella sede. È chiaro che il Governo della
Repubblica è sempre unanime, almeno formalmente, poi tra di loro
discuteranno, ma sui disegni di legge deve esistere il famoso "unum
sentire de re publica".
Fatta questa premessa, ancora una volta la Giunta regionale
chiede veramente l'appoggio di tutti i Gruppi perché - lo ripeto
per l'ultima volta - abbiamo iniziato una corsa a cronometro che,
non per chi oggi è in Giunta e domani sarà all'opposizione e
viceversa, ma proprio per l'avvenire della Val d'Aosta, è
estremamente importante.
Presidente
- Ha chiesto di parlare il Consigliere
Minuzzo. Ne ha facoltà.
Minuzzo
(PSDI)
- Mi rendo conto che il disegno di
legge concernente la revisione dell'ordinamento finanziario della
nostra Regione è un fatto quanto mai importante, ed è per questo
che, come Partito, abbiamo votato contro alla proposta del collega
Viberti di rinvio della discussione, perché riteniamo che si debba
avere la capacità di distinguere quelli che sono gli interessi
della nostra Regione, della sua popolazione, ed essere superiori
agli interessi di parte o al gioco delle parti delle varie forze
politiche. Lo stesso Presidente della Giunta ha detto che per
l'art. 19 ci sono stati sei mesi di trattative; ora, io ritengo che
se una bozza di questo disegno di legge, pur bozza che fosse, fosse
stata data prima in esame ai vari Gruppi consiliari, probabilmente
nelle loro modeste capacità essi avrebbero potuto esprimere le loro
osservazioni e dare delle indicazioni anche tecniche - perché
chiaramente in tre giorni non c'è la possibilità di proporre degli
emendamenti tecnici che si integrino a quello che è l'articolato
che ci viene proposto -, avrebbero avuto la possibilità, con più
tempo, di interessare i Gruppi parlamentari in quanto, come
ricordato dal collega Mafrica nel suo intervento sul bilancio, i
partiti che non sono nella Giunta regionale fanno maggioranza a
livello nazionale.
Il Presidente della Giunta ha detto che il Governo è sempre
concorde su quelle che sono le leggi che propone al Parlamento,
però, dico io, il Governo era d'accordo anche sul Decretone, che
poi abbiamo visto quale fine ha fatto e quale fine ha fatto fare al
Governo che le stava discutendo. Io ritengo, senza polemica alcuna,
che se avessimo avuto più tempo per esaminare questo problema
avremmo potuto dare delle maggiori indicazioni.
Alcune osservazioni, comunque, siamo in grado di farle.
Noi condividiamo l'operato del Presidente della Giunta
nell'ultima adunanza consiliare, mi sembra giovedì, quando chiese
al Consiglio l'autorizzazione, nell'eventualità che il Consiglio
dei Ministri intendesse mantenere l'art. 19 così come è stato
stilato, di proporre un articolo aggiuntivo, l'art. 20, per un
finanziamento straordinario alla Regione.
Questo articolo, però - e mi riservo di presentare eventualmente
degli emendamenti, assieme ad altri colleghi - dovrebbe prevedere
dei finanziamenti straordinari per gli anni anche precedenti, non
solo per il 1980.
All'art. 1 - e qui vorrei che il Presidente o l'Assessore Ramera
mi illustrassero la posizione della Giunta - sarebbe intenzione del
mio partito presentare un emendamento con il quale si preveda che i
noce decimi di tutti i tributi erariali - quindi anche di quelli
che non sono stati indicati in questo disegno di legge e di quelli
di nuova istituzione - pagati in Valle d'Aosta allo Stato debbano
essere assegnati alla nostra Regione; ciò per evitare quello che
successe quando ci fu l'abrogazione della legge sull'I.G.E. e per
quel riordinamento fiscale a causa del quale la nostra Regione è
stata per lunghi anni privata di quelle che erano le sue competenze
in materia di tributi fiscali che lo Stato doveva passarle.
Ecco, io penso che al di là delle parti e rinunciando alle
polemiche si debba necessariamente oggi trovare un accordo, e da
parte della Giunta accogliere possibilmente in modo favorevole
tutte le proposte che vengono fatte, sia dai banchi
dell'opposizione, sia dagli stessi colleghi della maggioranza,
appunto perché su una questione come questa gli interessi della
nostra Regione devono essere superiori agli interessi dei vari
partiti e alla collocazione che essi hanno nell'ambito del
Consiglio regionale.
Presidente
- È iscritto a parlare il Consigliere Nebbia.
Ne ha facoltà.
Nebbia
(PSI)
- Proprio a causa della ristrettezza
del tempo concesso per esaminare questo documento, il mio primo
intervento sarà praticamente una richiesta di chiarimenti;
chiarimenti che avremmo potuto chiedere e ottenere prima, se
appunto il tempo fosse stato un po' più ampio. Con ciò, riteniamo
che comunque si debba accelerare l'iter di questo provvedimento,
perché effettivamente ci sono molti rischi.
Ad alcune domande ha già in parte risposto anticipatamente il
Presidente della Giunta; in particolare vorrei ulteriori
delucidazioni circa il significato, da una parte, della proposta e,
dall'altra, della decisione che il Consiglio deve assumere: se ho
capito bene, si tratta di stilare un parere che deve essere
illustrato al Consiglio dei Ministri. Vorrei perciò chiedere se
eventuali emendamenti possono essere apportati, oppure se devono
semplicemente far parte, in modo articolato, del parere.
Esaminando i diversi articoli
... (Interruzione del
Consigliere Andrione).
Andrione
(UV)
- Io ho il terrore di queste cose,
comunque poi ne parliamo con più calma, ma se il Consiglio dovesse
proporre degli emendamenti dovrebbe incaricare o il Deputato o il
Senatore di proporli nell'Aula; non è certo in sede di Consiglio
dei Ministri che si possono proporre da parte nostra degli
emendamenti a un testo che è di competenza di questo organo: noi
diamo soltanto un parere, cioè possiamo dire sì, no o ni.
Nebbia (PSI)
- Per quanto riguarda alcuni aspetti
tecnici, e ad integrazione dei chiarimenti già chiesti dal
Consigliere Minuzzo, vorrei sapere se e come sono compresi o
possono essere compresi in questo provvedimento possibili nuove
imposte e tasse che esulino da quelle previste nell'art. 10; cioè,
si è parlato, ad esempio, di un'imposta sul patrimonio: ecco, se
dovesse essere votata dal Parlamento, come ci porremmo nei
confronti di questa nuova imposta? Un altro aspetto, che però è
marginale, è quello relativo all'INVIM e all'ILOR, imposte che oggi
devono essere devolute ai Comuni, ma sono riscosse dallo Stato e ai
Comuni praticamente vengono devolute in modo forfetario in base
alle vecchie norme.
Vorrei sapere se anche in questo caso non sarebbe possibile
valutare diversamente queste imposte, non per sottrarle ai Comuni,
ma per fare in modo che ci sia un rapporto diretto fra imposta
pagata e imposta devoluta.
E ancora, l'art. 5: vorrei sapere quali sono i tempi medi di
accreditamento previsti; cioè, mi pare che oggi - ne aveva
accennato il Presidente della Giunta - ci siano dei giri viziosi
perché questi accreditamenti possano essere fatti, mentre pare dal
testo proposto che ci sia un abbuono immediato alle casse della
Regione: il 3° comma recita infatti : "L'Intendenza di Finanza ...
provvederà mensilmente, mediante ordinativi su ordini di
accreditamento ...". Vorrei sapere se effettivamente la lettura del
comma è questa; oppure se ci sono dei problemi.
Ci sono poi altri aspetti che toccano un po' tutti gli articoli:
vorrei sapere come vengono riconosciuti i redditi delle società che
hanno sede fuori della Regione. Faccio solo un esempio molto
semplice: nel caso di una società immobiliare che costruisce una
solo unità immobiliare e che ha sede, mettiamo, a Milano, i redditi
come vengono riconosciuti? E come vengono pagati?
All'art. 8, il primo comma, tanto per fare un esempio, potrebbe
riferirsi alla sovrimposta del 5% che attualmente il Governo vuole
imporre per i terremotati; però, così come è formulato il comma,
sembra che ci sia spazio anche per la possibilità che nuove imposte
vengano dichiarate relative a nuove e maggiori spese che sono da
effettuare a carico del bilancio statale, di modo che in realtà ci
sia di nuovo un trasferimento allo Stato di imposte che dovrebbero
essere attribuite alla Regione.
L'art. 11, che è molto importante, sembra però limitativo, nel
senso che il riferimento agli artt. 2 e 3 dello Statuto Speciale e
alle funzioni delegate in base all'art. 4 potrebbe non permettere a
eventuali e possibili società finanziarie regionali di estendere il
loro operato anche a oggetti che costituiscono normalmente il campo
di azione per società finanziarie regionali di altre regioni.
Molto importante - e ho sentito che ci sono state ben cinque
stesure - è l'art. 12 che si riferisce all'accertamento delle
imposte erariali sui redditi da parte della Regione.
Vorrei sapere con quali modalità è previsto questo accertamento
e qual è il significato dell'ultima parte del 2° comma dove si
parla di fatti ed elementi rilevanti per la determinazione di un
maggiore imponibile; evidentemente il maggiore imponibile fa
riferimento a un imponibile precedente che dovrebbe conosciuto; mi
sembra che ci siano delle possibilità di equivoco in questa
stesura. Il 2° comma dell'art. 12 dispone, testualmente: "... la
Giunta regionale ha facoltà di segnalare ... dati, fatti ed
elementi rilevanti per la determinazione di un maggiore imponibile,
fornendo ..."; ora, il "maggiore imponibile" si riferisce
all'imponibile non si sa bene se di una determinata persona fisica
o giuridica oppure del complesso della categoria, ma comunque già
precedentemente determinato e rispetto al quale bisogna dimostrarne
uno maggiore. Cioè, è un accertamento successivo a un accertamento
precedente - se così posso spiegarmi - e non un accertamento
parallelo. Non so se sono stato chiaro.
Vorrei ancora un chiarimento circa il significato in concreto
dell'art. 14; per quanto riguarda, infine, la data da cui ha
effetto questo provvedimento, concordo con quanto già detto dal
collega Minuzzo e dal Presidente della Giunta: la data del 1981 non
ci sembra abbastanza giustificata.
Chiedo scusa per questi chiarimenti che sono noiosi, ma d'altra
parte sono necessari per un'esatta comprensione del documento.
Presidente
- È iscritto a parlare il Consigliere Tonino.
Ne ha facoltà.
Tonino (PCI)
- Dopo tante battaglie in quest'Aula volte
ad impegnare la Giunta ad arrivare rapidamente alla definizione di
una proposta per il nuovo ordinamento finanziario della Regione,
non possiamo che salutare positivamente oggi la possibilità di
discutere finalmente su un testo. Dicevo, dopo battaglie, dopo
polemiche, perché restiamo comunque profondamente convinti che
quello usato è un metodo sbagliato; un maggiore coinvolgimento del
Consiglio e di tutti i Gruppi doveva essere ricercato ben prima,
tanto che per analizzare in modo soddisfacente lo schema di disegno
di legge che oggi abbiamo di fronte, noi abbiamo dovuto sottoporci
a un vero e proprio lavoro straordinario, a un "tour de force", che
ci ha impegnati il sabato e la domenica; nonostante ciò, sono
ancora molte le questioni che dobbiamo sollevare sui vari articoli
per capire completamente, poiché non ci è stato dato effettivamente
il tempo di discuterne.
È questa- credo non sia necessario ripeterlo - una questione di
grande importanza per la nostra regione e anche per le battaglie
che noi abbiamo sempre fatto: ho visto con piacere che nella scorsa
seduta del Consiglio è stato distribuito un volume che abbiamo
stampato sui Comunisti e la autonomia nella Valle d'Aosta e invito
i Consiglieri alla lettura di quelle parti che riguardano proprio
le battaglie fatti anni addietro dai Comunisti su questo problema
della autonomia finanziaria della Regione.
Per quanto riguarda l'articolato, credo che una proposta che può
essere fatta subito è quella di rimandare alla discussione articolo
per articolo gli eventuali chiarimenti, altrimenti saremmo
costretti adesso ad illustrare una massa non indifferente di
richieste e di precisazioni. Tuttavia, va detto subito che è nostra
intenzione presentare due emendamenti; sentite le obiezioni fatte
dal Presidente della Giunta non so se è il caso di inserirli nel
parere del Consiglio, certo è che, secondo la nostra opinione,
questi due emendamenti dovrebbero comunque far parte delle
osservazioni del Consiglio in merito all'articolato, e poi si vedrà
se il Consiglio dei Ministri può accettarli in quel momento - non
credo che sia una cosa impossibile - oppure se su queste proposte
dovrà esser fatta una battaglia in Parlamento. I due emendamenti
riguardano i seguenti problemi: il primo è quello di inserire
nell'articolato le procedure in corso di eventuale revisione o
modifica da parte dello Stato del sistema di imposte e tasse di cui
si parla negli articoli dal 2 al 4. Secondo noi è necessario che
qualora lo Stato proponga delle modifiche a questo sistema di
imposte congiuntamente apporti modifiche all'ordinamento
finanziario della nostra Regione, ed in attesa che il Parlamento
approvi, modifichi le entrate della Regione siano aggiornate
trimestralmente sulla base degli indici ISTAT che determinano
l'aumento del costo della vita. Questa è la prima questione
(intervento dall'Aula, incomprensibile).
Sì, evidentemente
se sono soltanto delle modifiche sulle aliquote o sono poco
consistenti, non ha senso l'emendamento; le modifiche a cui mi
riferisco sono invece del tipo di quelle che ci sono state con la
riforma tributaria degli anni '72-'73, cioè stravolgimenti del
metodo di stabilire le imposte oppure imposizione di nuove tasse.
Il secondo emendamento, che dovrebbe essere espresso nel parere del
Consiglio, riguarda la necessità di sanare, diciamo così, i mancati
introiti degli anni precedenti, destinati alla Regione in seguito
all'entrata in vigore della nuova riforma tributaria. Io credo che
oggi, per sanare queste ingiustizie, si debba chiedere un
contributo speciale per gli anni addietro, un contributo speciale
che dovremmo, secondo noi, finalizzare a interventi per la grossa
viabilità, problema di cui si discute da tanto tempo in questo
Consiglio. Noi crediamo che anche questa seconda richiesta debba
essere espressa dal Consiglio...
(voci dall'Aula,
incomprensibili).
Andrione
-
(fuori microfono)
... viabilità a
competenza regionale o a competenza dello Stato?
Tonino (PCI)
- A competenza anche dello Stato, in
concorso con lo Stato, integrando finanziamenti dello Stato già
decisi.
Secondo noi, le due questioni che dovrebbero essere aggiunte a
questo articolato sono essenzialmente queste. Resta inteso che è
opportuno che su un argomento di questo tipo ci sia la massima
unità del Consiglio, in modo che non ci sino scuse per eventuali
richieste di riapertura della trattativa o, peggio ancora, per
rivedere i contenuti di questo schema di disegno di legge che sono
sostanzialmente positivi.
Presidente
- È iscritto a parlare il Consigliere Viberti.
Ne ha facoltà.
Viberti
(DPROL)
- Nel mio primo intervento in
discussione generale voglio permettermi di esentare i colleghi dal
farmi al momento della votazione qualsiasi appello, perché ho già
spiegato prima quali motivi sicuramente - visto che il rinvio non è
stato accettato - mi imporranno di non votare a favore di questa
bozza di riparto. Ci sono una serie di considerazioni, oltre a
quelle precedentemente svolte dai colleghi che hanno parlato prima
di me, che riguardano piuttosto la parte, diciamo così, tecnica di
questo disegno di legge, e in modo particolare mi riferisco alla
necessità per la Regione Valle d'Aosta di venire in possesso di
quanto non gli è stato dato ma gli spettava negli anni che sono
trascorsi dal '73 fino ad oggi, se non si vuole considerare il
contributo straordinario ricevuto lo scorso anno e che si presume
vada a sanare una ingiusta ripartizione del reddito derivante da
tasse fra la Regione e lo Stato.
Anche noi abbiamo rilevato la carenza di un articolo che
consideri esplicitamente le nuove imposte emesse dallo Stato, e in
particolare ci sembra che l'art. 8, nel quale questa questione
apparentemente è normata, in effetti non la normi. Innanzitutto,
abbiamo dei debbi per quello che concerne il 1° comma dove si fa
riferimento alla legge 6 dicembre 1971, n. 1065; noi vorremmo
sapere se la citazione di questa legge che va a sostituire
l'espressione "Il provento derivante ... dalla presente legge"
contenuta nel vecchio testo è riferita all'ultimo rigo di questo
comma dove è scritto "è riversato", mentre nel precedente era
scritto "è riservato". Questo vuole forse significare che la
Regione Valle d'Aosta deve restituire dei soldi allo Stato?
(Intervento fuori microfono)
... sissignore!
Viberti
(DPROL)
- Ah ecco, benissimo! Allora
stiamo proprio andando nella direzione giusta!
Non ci sembra sufficientemente chiara inoltre la dizione "ove
sia destinata per legge," neanche letta ai sensi del 4° comma
dell'art. 81 della Costituzione, il quale recita: "Ogni altra legge
che importi nuove o maggiori spese deve indicare i mezzi per farvi
fronte."; infatti, nel caso una maggiorazione - faccio un esempio
banale, quello dell'aumento del prezzo della benzina - del prelievo
fiscale sul costo della benzina, fatta per aumentare il gettito
dello Stato, sembra da intendersi che noi non prenderemmo nulla; ma
mentre per un aumento di imposta destinato, come ad esempio il
recente 5% per la ricostruzione delle zone terremotate, ad uno
specifico impiego ci sembra giusto che alla Regione nulla spetti,
non altrettanto ci pare si possa dire per l'esempio precedente,
perché se aumenta il gettito dello Stato ci pare che debba
aumentare, sempre che queste tasse siano valide anche sul
territorio regionale, anche il riparto destinato alla Valle
d'Aosta. Ci preoccupa inoltre la assenza di un articolo che tuteli
la nostra Regione sotto il profilo della compartecipazione a nuove
imposte non specificamente indicate: questo è quanto è già stato
detto da altri precedentemente.
Per l'art. 12, come del resto già il collega Nebbia, anche noi
abbiamo delle preoccupazioni, e oltre a quella espressa dal
collega, ne abbiamo un'altra, quella di sapere come mai non si è
mantenuto il vecchio testo, che per la Regione ci sembrava fosse
più favorevole, innanzitutto perché alla Regione dovevano essere
trasmessi dei dati da parte delle propaggini statali presenti sul
nostro territorio. Vorremmo sapere inoltre in quale modo la Giunta
intende segnalare eventuali fatti ed elementi rilevanti per la
determinazione di un maggior imponibile; tra l'altro, proprio come
diceva Nebbia, ci pare che ci si possa riferire soltanto a quanto
dichiarato precedentemente e non si possano prevedere indagini che
partono - come invece si poteva fare con il precedente riparto -
direttamente dalla Presidenza della Giunta o dalla Giunta tutta.
Inoltre, ci sembra che questo articolo non permetta alla Regione di
tutelarsi nei confronti della evasione; con questo, non vogliamo
dire che l'Amministrazione regionale debba sostituirsi allo Stato,
ma ci sembra opportuno che certi poteri che sono stati dati ai
Comuni possano essere almeno alla pari attribuiti anche
all'Amministrazione regionale; tra l'altro questa, oltre a non
parerci tutelata nei confronti degli evasori, ci pare assai poco
tutelata anche nei confronti dello Stato.
Chiedo scusa al Presidente della Giunta se sono così noioso, e
vedo che il suo è proprio un atteggiamento di insofferenza fisica:
lei ha l'abitudine spesso di uscire quando qualcuno le dà fastidio,
ma io non mi offendo se lei esce un attimo per scaricare le vie
urinarie e quindi l'autorizzo a farlo, se intende. Visto che i
nostri rilievi paiono essere delle cose di poco conto, per il
momento mi permetto di sedermi e di sentire quanto il nostro
esperto Presidente della Giunta è in grado di dirci.
Voglio solo aggiungere alcune cose: che l'Assessore alle Finanze
ha fatto una relazione, se tale si può definire, decisamente
insufficiente; che a questo disegno di legge sul quale dovremo
esprimere un parere non è stata allegata la benché minima opinione
da parte della Giunta; che questa Giunta sicuramente non ha
discusso questo progetto e quello che dice il suo Presidente sono
le solite palle, eh?; sono sicuro che se qualcuno avesse il
coraggio di parlare sapremmo che queste cose sono state ancora una
volta gestite soltanto da Democrazia Cristiana e Union
Valdôtaine...
Presidente
- Ha chiesto di parlare il Presidente della
Giunta. Ma ha finito, scusi, Consigliere Viberti?
Viberti (DPROL)
- No, no, signor Presidente, mi scusi;
voglio aggiungere ancora, a proposito di cassetti, che non ho detto
che avete dormito, ho detto che non ci avete mai tenuto al corrente
di niente, e che a più riprese in questo Consiglio sono state fatte
delle richieste alle quali voi avete risposto in modo evasivo, come
del resto avete fatto ancora oggi, perché tanti problemi volete
risolverli solo voi! Questo non è avere una concezione corretta
della democrazia, signori! Voi non sapete neanche dove stia di
casa!
Presidente
- La parola al Presidente della Giunta.
Andrione (UV)
- Vorrei pregare ancora una volta di usare
le parole secondo il senso che normalmente hanno, e quando si
tratta di discutere di un disegno di legge che è di competenza del
Governo della Repubblica bisogna tener conto che non è di
competenze né della Giunta regionale, né del Consiglio.
Il Consiglio è chiamato a dare un parere su un testo di legge;
evidentemente può dare qualsiasi parere, tanto della figura che
farà sarà responsabile il Consiglio stesso. Ora, per poter dare
questo parere il Consiglio è tenuto ad avere un testo di legge
ufficiale; non si danno pareri da parte della Giunta, non si
discutono prima le cose, perché non serve assolutamente a niente.
Andare a dire: noi vogliamo questo e quello, quando dall'altra
parte non si sa qual è la volontà espressa, vuol dire semplicemente
o giocare alla biglie o perdere del tempo. Lo Stato, il Parlamento
non possono impegnare entrate future - e questo per disposizione
costituzionale - a meno di non fare una legge costituzionale per la
quale la Corte Costituzionale potrebbe poi dichiarare
incostituzionali le leggi che non hanno tenuto conto di questa; è
semplicemente questione di buonsenso, perché se è vero che il
Parlamento è sovrano come fa ad impegnare oggi la propria volontà
futura? Quindi, tutti i riparti fiscali sono sempre fondati sulle
leggi vigenti, che possono, sì, essere modificate e si può domani
dire, per esempio, che l'I.V.A. dal 14% passa al 3%; evidentemente
questo comporta immediatamente il relativo crollo delle entrate
dovute all'I.V.A. per quanto riguarda la Regione. Se in futuro lo
Stato abrogasse l'I.V.A. e inventasse una nuova imposta sostitutiva
- normalmente in questi ultimi tempi le imposte si sono
moltiplicate, ne sono nate di più pesanti e non ne sono mai state
fatte per diminuire la pressione fiscale - sarà obbligo di quella
futura Giunta regionale e di quel Consiglio regionale intavolare
trattative per vedere quale percentuale sarà destinata alla
Regione, a meno che lo Stato non dica già nella prima legge
finanziaria che i sei, sette, otto decimi o i nove decimi saranno
attribuiti alla Regione.
Per quanto riguarda il secondo punto, e cioè sanare
l'ingiustizia, io avevo proposto una sospensione della seduta per
discutere in separata sede di cifre, cioè per discutere di politica
e non di questioni tecniche, perché gli stessi Ministri o i
Parlamentari socialdemocratici vanno poi a chiedere al rag. Milazzo
che cosa tecnicamente si deve fare; non è che questo disegno di
legge sia stato trattato contro lo Stato, contro il Parlamento, è
stato trattato con i funzionari che normalmente fanno anche i
disegni di legge dello Stato, in collaborazione con i Ministri,
sono sempre dei tecnici, ma dico, in definitiva sarà poi sempre
girare intorno alle stesse persone. Noi siamo perfettamente
d'accordo sul fatto che bisogna proporre qualche cosa per il
passato, ma occorre che sia qualcosa di meditato, che sia
congruente, che tenga conto di quanto è previsto nell'art. 8 e di
conseguenza che permetta, nell'illustrazione del breve parere, al
Presidente della Giunta di chiedere al Consiglio dei Ministri di
tenere conto di certi fatti, fatti che devono portare ad una cifra,
perché si parla di soldi, non si parla di democrazia.
Per quanto diceva Nebbia - poi evidentemente discuteremo
articolo per articolo, ma sgombriamo intanto il campo da queste
cose - in merito all'art. 5: oggi, normalmente, con un notevole
miglioramento rispetto ad alcuni anni fa, gli accreditamenti
avvengono ogni quattro mesi; abbiamo avuto dei periodo in cui
c'erano anche dodici, quattordici mesi di ritardo, adesso avvengono
ogni quattro mesi. L'articolo in questione evidentemente è
migliorativo, perché riduce il termine a trenta giorni.
Per l'art. 8, ci possono essere tre o quattro soluzioni
tecniche, che poi vedremo in seguito.
Per quanto riguarda l'art. 12, a nostro avviso - ma qui se ne
dovrà discutere ancora - l'unica maniera seria affrontarlo è quella
di modificare, di ampliare l'organico dell'Assessorato alle
Finanze, di creare degli ispettori che evidentemente facciano gli
accertamenti successivi a operazioni bancarie, finanziarie, di
compravendita, di quello che volete, e trasmettano i risultati di
queste indagini all'Intendenza di Finanza. Questa, per parte sia, è
tenuta a dare una risposta, perché un ufficio statale una volta
ricevute certe indicazioni deve compiere quello che è suo specifico
dovere, fare accertamenti, ma ha pure l'obbligo di riferire sulle
cose che ha fatto in base a quella segnalazione.
L'art. 14 ricalca quello che esiste nella legge 1065, si tratta
dell'ufficio di Guerraz, non so se Nebbia ha presente.
Va bene, credo grosso modo di aver dato le risposte. Se il
Consigliere Tonino vuole procedere articolo per articolo, penso che
si possa poi illustrare maggiormente le varie cose.
Presidente
- È iscritto a parlare il Consigliere
Lustrissy. Ne ha facoltà.
Lustrissy (DP)
- Non voglio entrare in discussioni
tecniche, e accetto la proposta fatta in precedenza dal presidente
della Giunta di trovarci in Commissione ristretta per approfondire
meglio alcuni aspetti dell'articolato che ci è stato presentato. Mi
limiterò qui a fare alcune osservazioni di carattere politico sul
piano generale.
Per quanto ci riguarda, dobbiamo dire che questo costituisce un
primo passo importante nel senso indicato nel programma concordato
dalla maggioranza quando si è allargata con la partecipazione dei
Democratici Popolari. I tempi non sono stati rispettati, ma già
sono stati forniti i motivi di questo slittamento, e cioè le
ricorrenti crisi governative; speriamo almeno che in queste fasi
definitive dell'iter non ci si trovi di fronte a un'altra crisi e
si possa finalmente arrivare alla conclusione di questo
problema.
Per quanto riguarda gli aspetti politici generali di questa
legge, dobbiamo dire che la situazione si è modificata rispetto al
'71, nel senso che la legge sulla riforma tributaria ha introdotto
una innovazione sul piano costituzionale abbastanza importante;
cioè, mentre primo noi avevamo come unica norma di riferimento lo
Statuto regionale, art. 12, il quale prevedeva: "... sentito il
Consiglio regionale sulla proposta di riparto fiscale..." per cui
si trattava praticamente di un atto unilaterale del Governo o del
Parlamento nei confronti del Consiglio regionale, col meccanismo
introdotto dalla legge n. 825 del '71 si stabilisce che il
coordinamento della disciplina tributaria, a seguito dell'entrata
in vigore della riforma, per le Regioni a Statuto Speciale e per le
Province Autonome di Trento e Bolzano è stabilito secondo le
procedure dei rispettivi Statuti, però d'intesa fra Stato e
Regione. Ecco, allora noi riteniamo che questo sia un passo
importante sul piano dell'autonomia, e dobbiamo fare in modo che
questa possibilità sia sfruttata nel modo giusto; l'intesa, che
cosa significa in pratica? Significa un accordo negoziale fra le
due parti; non è più il "...sentito..." ecc., è qualcosa di più
profondo perché se al limite non si raggiunge un'intesa fra i due
organi costituzionali Governo e Giunta regionale, ci può essere
anche il deferimento del problema al Parlamento, affinché esso
assuma le determinazioni e dirima le questioni sorte attorno alla
definizione del nuovo riparto fiscale.
Questo secondo me è importante! Allora, se questa intesa deve
essere raggiunta nel rispetto delle procedura statutarie, siamo al
primo atto di questa procedura: noi ci troviamo di fronte non a un
disegno di legge, perché tale diventa dopo l'approvazione del
Consiglio dei Ministri, ma a uno schema, a una proposta, a una
bozza di accordo negoziale tra Stato e Regione; per questo la
Giunta, dopo aver sentito il Consiglio regionale, potrà con più
autorità e a maggior ragione perfezionare l'intesa - se un'intesa
potrà raggiungersi, ma questo credo che sul piano politico debba
essere ricercato perché è nell'interesse delle parti - e a questo
scopo deve tener conto delle osservazioni che emergono da questa
discussione. E senza entrare nel dettaglio, come dicevo prima, del
meccanismo tecnico del nuovo riparto, per non parlare di cifre e di
situazioni, vorrei dire sul piano generale che questa intesa
dovrebbe permettere alla Regione per gli anni a venire di stabilire
un automatismo nel senso che ci dovrebbe essere una norma di
riferimento che consenta, quando scattino nuovi meccanismi di
imposta, di apportare i conseguenti adeguamenti, e di farlo - ed è
la discussione che è ancora aperta sulla proposta di delega al
Governo delle norme di attuazione - con una procedura più snella di
quella che imporrebbe una legge, al fine di adeguare la normativa
tributaria alle esigenze della Regione. Questo, secondo me,
potrebbe essere un tentativo da farsi, però dobbiamo discuterlo,
approfondirlo, vedere se è necessario inserirlo in questa sede
oppure, come è già stato proposto, rinviarlo al momento in cui
discuteremo della delega per il completamento dell'attuazione
prevista dalla legge n. 196, di modo che questo meccanismo possa
essere inserito anche in quella normativa.
Sempre sul piano generale, oltre alle osservazioni già fatte,
fra cui ritengo abbastanza importante quella espressa dal
Consigliere Viberti all'art. 8 - preoccupa quella formulazione
perché dovrebbe essere meglio definita - ci sono alcune cose che
devono ancora essere chiarite. Io non entro nel merito delle
imposte, oggi sono quelle che sono, vengono tutte ammesse in
riparto dei nove decimi, per cui siamo anche in linea con la
disposizione dell'art. 12 della legge del '71 nella quale si
afferma che la compartecipazione deve essere agganciata a quelle
che sono le norme: le norme attuali prevedono l'attribuzione alla
Regione dei nove decimi, e logica vuole che tutte le nuove imposte
rispondano a questa esigenza fondamentale che è ormai un diritto
acquisito per la Regione - questo lo diciamo noi, d'altra parte
magari l'Assessore Ramera avrà sentito fare altri discorsi -; però
la legge finanziaria del '71 sotto questo profilo ci mette
abbastanza al riparo perché fa riferimento alle norme precedenti e
ci tranquillizza dal punto di vista negoziale per poter a buona
ragione mantenere questo nostro diritto.
Ci sono poi alcune norme che lasciano delle perplessità, parlo
sempre sul piano generale. La prima è quella contenuta nell'art.
16, che fa riferimento all'art. 1/bis del decreto-legge dell'agosto
'78, n. 481; si tratta di una delega al Governo, in base all'art.
72 della legge n. 196. Ecco, per non fare degli atti diversi, credo
che sia opportuno tener conto anche di questo art. 16 nel momento
in cui dovremo fare quella proposta di delega completa per l'art.
72, per ora rinviata al mese di aprile; nei contenuti della delega
dovrebbe essere previsto anche l'inserimento di questa ulteriore
delega al Governo, ripresa tale e quale da questa legge, per il
completamento delle norme di attuazione a modifica del disegno di
legge statale n. 630 che prevede solo la proroga del termine per il
trasferimento. Sarebbe forse opportuno coordinare tutte queste
norme per averne una unica; perché questo art. 16 è abbastanza
importante in quanto si riferisce al famoso allegato B del D.P.R.
n. 616, relativo alla soppressione degli enti inutili che sono
stati poi elencati, nella conversione in legge, nell'art. 1/bis;
sono una serie di enti, alcuni dei quali non presenti nella
regione, altri presenti, che sono in fase di attesa perché ancora
sotto la gestione commissariale nonostante l'imperativo della legge
di provvedere entro il 31 marzo '79 al trasferimento alla Regione
delle funzioni, del personale e dei beni degli enti soppressi;
questa previsione non si è rispettata, è arrivato il D.P.R. n. 616,
non si è rispettata neanche quella previsione; speriamo che almeno
con questa norma dell'art. 16 si dia l'assetto definitivo a quegli
enti, presenti nella regione, che hanno quelle caratteristiche,
così che si possa trasferire beni e personale. In questo momento
penso in particolare alla questione UMA, che rientra in questa
normativa, che è da definire e crea alcuni disagi sul piano della
distribuzione del carburante agricolo; penso all'ENAOLI e ad altri
enti presenti in questa regione.
Un altro aspetto generale che può far nascere preoccupazioni è
l'art. 17. Al 1° comma si fa una dichiarazione abbastanza
importante, e cioè che il fabbisogno determinato con questa legge
sul riparto fiscale, oltre a soddisfare le esigenze delle funzioni
già attribuite, comprende anche gli oneri inerenti alle funzioni
già trasferite e da trasferire alla Regione in base alla legge n.
196. Quello che preoccupa è il riferimento a "gli ulteriori oneri",
perché gli ulteriori trasferimenti disposti dalla legge n. 196 sono
ancora lungi dall'essere completati ...
(voci dall'Aula,
incomprensibili)
... sì, sì, però bisognerebbe precisare
meglio, perché dal momento in cui si fa un punto fermo e si dice
che il fabbisogno determinato con questa legge comprende gli oneri
derivanti dalle funzioni già trasferite e da quelle che lo saranno
in seguito in virtù della legge n. 196, viene da pensare che anche
le successive, quelle che saranno trasferite in virtù del
precedente art. 16 ...
(voci dall'Aula, incomprensibili)
...
no, ma il 3° comma presenta ancora un altro aspetto che è riferito
al 2° comma che non è quello dei trasferimenti e delle deleghe. Il
problema dei trasferimenti è ben preciso: ecco, lì sono fette prese
dal bilancio statale e portate al bilancio regionale in virtù di
nuove funzioni amministrative, che potrebbero essere onerose o meno
onerose ma non lo sappiamo, data anche la difficoltà di recuperare
all'interno del bilancio statale una logica connessa ai
trasferimenti; è molto difficile fare questa cernita e gli uffici
finanziari sanno benissimo che in sede di applicazione dell'art. 49
della legge n. 196 ci sono un sacco di difficoltà nell'individuare
i cespiti da trasferire. Perciò io ritengo che si dovrebbe qui
prevedere un meccanismo di aggiornamento per gli ulteriori
trasferimenti, di modo che non ci si fermi al fabbisogno
predeterminato. E lo stesso dicasi per le funzioni delegate
previste al 2° e 3° comma. Al 2° comma si stabilisce che al
finanziamento delle funzioni delegate si provvede con somme da
prelevarsi dagli stanziamenti di spesa del bilancio statale, ma non
si indicano i tempi di questo prelevamento. Èannuale? O avviene al
momento del trasferimento? Questo non è chiaro, perché quando si
discuterà di questi trasferimenti di funzioni delegate non si saprà
se dovremo far riferimento al momento del trasferimento al bilancio
dello Stato di quell'anno, oppure se lo Stato, dato che sono
deleghe, continuerà a mantenere nei propri capitoli un certo
importo per far fronte a queste incombenze che solo in parte sono
delegate alla Regione. E ancora, il 3° comma stabilisce che sul
piano operativo alla Regione sarà riservato il 10% per far fronte a
queste esigenze; cioè, da una parte si dice che al finanziamento si
provvederà mediante prelievo dal bilancio statale, ma non si indica
se annualmente o se a un anno di riferimento, dall'altra, per lo
svolgimento, si indica un 10% che non si sa bene se sia solo una
forma di indennizzo o sia destinato a coprire solo le spese
operative, nel qual caso esso potrebbe essere sufficiente. Abbiamo
presente la questione della scuola, per esempio: al momento in cui
è stata affidata alla Regione quella competenza - e questo è un
trasferimento globale - nessuno si era posto il problema
finanziario, però ce ne siamo accorti col tempo e ce ne stiamo
accorgendo anche adesso, dopo molti anni, di cosa significa questo
trasferimento, e allora pensiamo a cosa potrebbe significare il 1°
comma con il riferimento a ulteriori trasferimenti che non verranno
finanziati al momento, ma saranno legati al fabbisogno già
predeterminato. Bisogna dunque tener presenti queste cose. Ma anche
l'abrogazione dell'art. 49 della legge n. 196 prevista nel 4° e
ultimo comma ci pare un po' troppo sbrigativa, perché è vero che
nell'art. 49 era prevista una procedura macchinosa, ma per lo meno
si faceva riferimento a un anno preciso e si stabilivano dei
correttivi, dei meccanismi di adeguamento con i soliti indici ISTAT
che pure causano enorme discussione; il passaggio dall'art. 49 di
difficile attuazione a questo tipo di norma dell'art. 17 mi pare
comunque abbastanza pericoloso se non viene meglio precisato tutto
il meccanismo.
Senza i correttivi di aggiornamento, senza individuare l'anno
preciso di riferimento, ci potremmo trovare di fronte a delle
sorprese; adesso bisognerebbe andare a vedere - e lo si può fare
poi in sede tecnica con gli uffici finanziari - cosa ha significato
la legge n. 196 sotto il profilo dei nuovi oneri assunti dalla
Regione per i trasferimenti operati. Ecco, bisognerebbe vedere un
pochino di fare questa discussione.
Per quanto riguarda poi la parte finale, credo di essere
d'accordo col Presidente della Giunta sul fatto che bisogna anche
stabilire il quantum per gli anni pregressi, perché se da una parte
si dice che ci sarà un sistema compensativo per le nuove imposte
non affluite negli anni dal '71 a oggi, dall'altra però non si dice
che per la mancata corresponsione di nuove imposte la Regione deve
recuperare una perdita del proprio bilancio; bisognerebbe cercare
di definire in termini numerici per un anno pregresso, per il 1980,
un quantum di trasferimento sul piano finanziario che valga a
sanatoria di tutte queste lunghe attese, perché ricordiamoci che la
legge finanziaria aveva stabilito i quattro anni, poi prorogati
successivamente di anno in anno con dei contingenti percentuali,
però questi quattro anni dal '71 al '75 sono largamente scaduti e
dal '75 all'80 c'è stato un sistema inflativo abbastanza forte;
questa perdita di capacità del bilancio regionale dovrà essere in
qualche modo, sotto il profilo dell'intesa negoziale, concordata
con lo Stato per chiudere definitivamente la questione.
Ecco, erano queste le cose che sotto il profilo generale volevo
sottolineare affinché se ne tenga conto poi nella stesura
definitiva del parere del Consiglio regionale.
Presidente
- Colleghi Consiglieri, siamo sempre in sede
di discussione generale. Ha chiesto di parlare l'Assessore Ramera.
Ne ha facoltà.
Ramera (DC)
- La mia è semplicemente una proposta; non è
che io voglia stroncare la discussione generale, ma mi pare che la
proposta del Consigliere Tonino sia la più idonea, perché
altrimenti - a parte questo intervento molto buono del Consigliere
Lustrissy sugli aspetti generali - corriamo il rischio di
disperdere le osservazioni su un mucchio di articoli, così che poi
diventa difficile dare una risposta; è molto più pratico, come ha
proposto il Consigliere Tonino, discutere articolo per articolo e
vedere quali sono le innovazioni apportate rispetto alla legge n.
1065 del '71, che la maggior parte degli articoli ricalca in
maniera precisa.
Presidente
- La Presidenza fa presente che qui sono stati
annunciati degli emendamenti. Ora, io vorrei far notare che il
testo è effettivamente un articolato, ma quello che si richiede al
Consiglio è un parere, quindi gli articoli non vanno votati ed è
anche dubbio che si voti il testo nel suo complesso. E proprio
perché si chiede un parere, anzi addirittura nella lettera del
Ministro si chiede una "preventiva adesione di codesta Regione",
proprio nella linea indicata dal collega Lustrissy, la Presidenza
fa presente di ritenere che il Consiglio dovrebbe pronunciarsi poi
su un ordine del giorno o su più ordini del giorno che diano atto
della presa in esame dell'articolato e manifestino il parere
complessivo del Consiglio. Questi poi saranno sottoposti
all'approvazione.
Dico questo per una maggiore chiarezza, proprio perché sono in
dubbio se emendamenti siano presentabili in sede di discussione
generale come se su trattasse di un testo di legge regionale. Mi
sembra che qui siamo tenuti alla manifestazione di un parere
globale e che gli emendamenti valgono come raccomandazioni o come
documenti da allegare semmai in via subordinata a quello che sarà
il parere principale. Questa è un po' una riflessione ad alta voce
che come Presidente ritenevo di sottoporre ai colleghi del
Consiglio.
A questo punto, se non ci sono obiezioni, mi sembra che la
proposta dell'Assessore Ramera sia accoglibile, perché permette di
entrare nei particolari e anche di prendere nota di quelle che sono
le osservazioni presentate dai Consiglieri per quel documento
finale che verrebbe poi redatto in separata sede come proposto dal
Presidente della Giunta.
Seguiamo questo modo di procedere? Allora, sull'art. 1 c'è
qualcuno che chiede la parola?
Ha chiesto di parlare il Presidente della Giunta. Ne ha
facoltà.
Andrione (UV)
- Per una brevissima risposta al
Consigliere Lustrissy, che ha illustrato i meccanismi
costituzionali di certe leggi. Mi sembra estremamente difficile
arrivare ad un automatismo del genere da lui indicato, perché il
Parlamento non rinuncia alla propria competenza in materia
legislativa di imposte; se dà delle deleghe le dà a termine, tant'è
vero che, lo sappiamo tutti, è la quarta volta che una certa delega
deve essere rinnovata. Ora, come è possibile studiare una delega al
Governo in una materia di questo genere che non abbia limiti di
tempo? Questo mi sembra il problema pratico, concreto, e mi
sentirei molto imbarazzato a proporre una cosa di questo genere,
perché non saprei neanche giustificarla: il Governo è delegato ad
emanare norme per una data questione; ebbene, una volta che ha
emanato le norme non ha più la delega perché questa si esaurisce
nell'atto specifico
... (voci dall'Aula, incomprensibili)
...
eh, va bene, allora come la chiameresti, scusa? Comunque,
in caso ne discutiamo poi con più calma.
Presidente
- Allora, sull'art. 1 non sono stati richiesti
chiarimenti nel corso di quella che abbiamo chiamato discussione
generale? Va bene. Art. 2.
Ramera (DC)
- Praticamente qui è sintetizzato il
contenuto già previsto nella legge n. 1065; la lettera a), dove si
dice: "imposta sul reddito delle persone fisiche" sostituisce
naturalmente la ricchezza mobile, complementare che era nella legge
n. 1065; la lettera b): "imposta sul reddito delle persone
giuridiche" sostituisce l'imposta delle società a obbligazioni,
presente nell'art. 3, lettera b) della legge n. 1065; la lettera c)
comprende tutta una serie di imposte specificate nel titolo III del
D.P.R. n. 600 del 29.9.73: si tratta di ritenute alla fonte di
qualunque tributo, di qualunque versamento su redditi di lavoro; la
lettera d) rimane uguale a come era nella legge n. 1065. Di
innovativo qui non ci sarebbe niente, praticamente, se non le nuove
definizioni dei tributi introdotte con la riforma.
Presidente
- L'art. 3 va letto con l'aggiunta della
lettera i) tasse sullo spettacolo e sul gioco.
Ramera (DC)
- Il comma i) mi è stato confermato
telefonicamente stamattina quando mi sono accorto che mancava
confrontando una precedente bozza che avevo in mano, e mi è stato
detto che era veramente una dimenticanza, che veniva ammessa
immediatamente nel documento.
Anche qui di nuovo c'è l'I.V.A. che va a sostituire l'I.G.E., ma
come ammontare voi sapete che l'I.G.E. era al massimo del 4% mentre
qui si arriva addirittura al 36%, e da nostre indagini sappiamo che
questa sola tassa comporta un introito di circa 130 miliardi, per
cui rappresenta la voce, diciamo, principale del nuovo riparto. Per
il resto, tutto è rimasto uguale.
Presidente
- Art. 4. Ha chiesto di parlare il Consigliere
De Grandis. Ne ha facoltà.
De Grandis (PRI)
- Volevo solo fare una domanda ancora
sull'art. 3. Alla lettera a), "imposta sul valore aggiunto,
compresa quella relativa all'importazione, ..." significa che di
tutta la I.V.A. riscossa presso l'autoporto per operazioni
doganali, i nove decimi vengono alla Regione?
... (voci
dall'Aula, incomprensibili)
... No, no, mi fa piacere!
Ramera
(DC)
- Direi che è proprio la voce che ha
fatto stupire, diciamo, gli esperti, ecco, coloro che sono
all'autoporto; la stessa Direzione delle dogane è rimasta
meravigliata che questa voce sia stata interamente recepita nel
nuovo testo di riparto. E dirò che di fronte all'accoglimento di
questa richiesta, personalmente non mi sono sentito di polemizzare
con i rappresentanti dei Ministeri su alcune sfumature, presenti in
altri articoli, che il Consiglio poteva facilmente denunciare e che
potevano magari anche determinare una perdita di qualche centinaio
di milioni, per carità!; però voi sapete che l'I.V.A., definita in
questo modo, determina un ammontare per il quale i nove decimi
ripagano ampiamente di queste dimenticanze.
Presidente
- Ha chiesto di parlare il Consigliere Nebbia.
Ne ha facoltà.
Nebbia (PSI)
- Sempre su questo punto, per un ulteriore
chiarimento: quando si dice: "al netto dei rimborsi effettuati", ci
si riferisce al fatto che quando avvengono le esportazioni c'è un
rimborso e quindi praticamente questo ammontare dipende dal
rapporto importazione-esportazione?
Andrione (UV)
- L'I.V.A., per esempio, ammonta diciamo a
100 miliardi, i versamenti sono già dichiarati con obbligo di
rimborso per chi ha esportato; quindi, la differenza: 100 miliardi
meno immaginiamo 20 miliardi di esportazione, rimangono 80
miliardi. Su questi 80 miliardi si calcolano i nove decimi.
Presidente
- Ha chiesto di parlare il Consigliere
Mafrica. Ne ha facoltà.
Mafrica
(PCI)
- L'Assessore alle Finanze ha più
volte citato l'entità del possibile introito di questo nuovo
riparto. Io vorrei sapere se disponiamo di cifre - per quel che
riguarda l'I.V.A. sia la quota, esclusa quella relativa
all'importazione, sia la quota, compresa quella - per gli ultimi
anni, se esiste una serie storica, per poter avere degli elementi
di giudizio.
Ramera (DC)
- Quello che chiede il Consigliere Mafrica,
in questo momento non ce l'ho, ma potrò farvelo avere appena ne
saremo in possesso anche noi; posso dire comunque che quando
abbiamo iniziato la trattativa ci siamo basati sulla documentazione
relativa al 1979, che era di 125 miliardi. Ma vorrei dire una cosa
che non è ancora stata chiarita: l'I.V.A. è forse l'unica voce che
consente un continuo aggiornamento di bilancio per l'inflazione
galoppante; mi pare che da calcoli, anche se ancora approssimati,
nel 1980 l'I.V.A. sia già aumentata di almeno 10 miliardi rispetto
all'anno precedente, che era quello per il quale noi avevamo le
indicazioni. Direi perciò che serve da pompa per aggiornare sempre
il riparto e le entrate della Regione e per questo ritengo che sia
la voce più importante.
Presidente
- Ha chiesto di parlare il Consigliere
Lustrissy. Ne ha facoltà.
Lustrissy (DP)
- In senso generale è vero quello che dice
l'Assessore Ramera, anche se bisogna tener conto che sul problema
dell'I.V.A., poiché questa imposta varia dal 10% al 23% sul
territorio europeo, è in corso una trattativa a livello della
Comunità Europea per stabilire aliquote uguali per tutto il
territorio. In senso assoluto è vero quello che dice l'Assessore
Ramera, che l'aumento è commisurato al costo della vita e quindi
c'è un incremento continuo; ciò significa che se anche, per la
politica generale economica della Comunità Europea, in sede di
adeguamento delle aliquote I.V.A., ci fosse una diminuzione degli
attuali valori italiani, quello che si perde come importo di
aliquota, si recupera nel valore della merce; ecco, questi sono
meccanismi abbastanza complessi.
Volevo anche dire che il riferimento all'art. 38 del D.P.R. n.
633 non riguarda le importazioni e esportazioni, ma riguarda le
differenze I.V.A. nel territorio regionale
... (voci fuori
microfono incomprensibili)
... No, no, non riguarda i passaggi
di frontiera, riguarda semplicemente l'I.V.A. nel territorio, cioè
tra la dichiarazione mensile e la dichiarazione finale ci possono
essere delle differenze per cui ci sono delle compensazioni in più
o meno; non c'entra in questa voce la questione del passaggio delle
frontiere né le esportazioni e importazioni, ma - lo ripeto - si fa
riferimento soltanto all'I.V.A. trattata sul territorio
regionale.
Presidente
- La parola al Presidente della Giunta.
Andrione (UV)
- Per quanto diceva prima Lustrissy, beh in
questo caso qui viene detratta prima del rimborso perché non c'è
stato pagamento di imposta, perché se c'è il rimborso non c'è
pagamento
... (voci dall'Aula, incomprensibili)
... sì, ma i
vari passaggi all'interno del territorio nazionale sono un'altra
cosa
... (interruzione dall'Aula, incomprensibile) ...
Va bene, lasciami finire e poi discutiamo quello che vuoi,
chiamiamo Piaggio
... (interruzione dall'Aula, incomprensibile)
...
va beh, dico, la legge è la legge per tutti. Comunque, non
bisogna confondere la questione delle aliquote e il fatto che
l'I.V.A. segua l'inflazione, perché l'aliquota può essere ad
esempio del 3%, ma facendo il caso di un bene che costa oggi 10
mila lire e arriva a costarne poi 20 mila, la quota riscossa sarà
del 3% su 20 mila e non più su 10 mila.
Quindi, che ci sia un adeguamento generale delle aliquote sul
territorio della CEE è probabilmente un dato di fatto perché
altrimenti ci sarebbero delle penalizzazioni per certi Paesi in
materia di produzione e cose di questo genere, però rimane che
l'I.V.A. è l'unica imposta che segue passo passo i fenomeni
inflattivi e quindi è l'unica che possa garantire delle entrate
relativamente proporzionate all'aumento continuo delle spese.
Presidente
- Allora, art. 4: alla lettera b) sono state
aggiunte le parole "e gas".
Ha chiesto di parlare il Consigliere Tonino. Ne ha facoltà.
Tonino (PCI)
- Vorrei chiedere come mai ci sono alcune
esclusioni rispetto alla vecchia legge, e in particolare se il
riferimento ai canoni annuali riscossi dallo Stato per le
concessioni di derivazione di acque pubbliche a scopo idroelettrico
è eventualmente normata in modo diverso in altre leggi.
E poi due cose ancora, abbastanza di dettaglio credo, che
comunque sono modificate: manca il riferimento alle imposte di
fabbricazione sui filati, che esisteva nell'art. 3 della legge n.
1065 e il riferimento ai diritti per visite sanitarie del bestiame
e dei prodotti animali.
Ecco, chiedo soltanto come mai non ci sono più questi
riferimenti.
Presidente
- La parola all'Assessore Ramera.
Ramera (DC)
- Per quanto riguarda i tributi per i filati
e le entrate derivanti dalle visite sanitarie, entrambe le voci
sono state soppresse ...
(voci dall'Aula, incomprensibili)
... sì, mentre per quelli sui canoni idroelettrici ci sarà una
normativa differente.
Presidente
- Allora, art. 5. Nessuno chiede la parola?
Art. 6. Alla seconda parte di questo articolo è stata richiamata
dall'Assessore e dal Presidente della Giunta una importante
innovazione.
La parola all'Assessore Ramera.
Ramera (DC)
- Qualcosa non è stato detto in precedenza.
Dunque, l'art. 6 naturalmente sostituisce l'art. 6 della legge n.
1065 del '71 con alcune modifiche integrali e integrative.
Innanzitutto vedete, già subito al 1° comma, che le ritenute alla
fonte sono effettuate sugli emolumenti corrisposti a soggetti che
prestano la loro attività presso stabilimenti o uffici ubicati nel
territorio regionale, e inoltre che sono devoluti alla Regione
anche i nove decimi delle ritenute effettuate sui trattamenti
pensionistici corrisposti in Valle d'Aosta; quindi rientrano come
nuove voci tutti i redditi degli addetti delle Amministrazioni
pubbliche e statali e delle aziende dello Stato che finora erano
esclusi, nonché i redditi pensionistici dei quali finora la Regione
non percepiva nulla.
Nella seconda parte, poi, voi vedete che c'è questo nuovo comma,
relativo agli interessi sui depositi sia presso gli istituti
bancari che presso le Amministrazioni postali; la Regione, cioè,
incasserà i nove decimi di quel 20% che viene trattenuto ogni anno
sugli interessi ai depositanti e ai correntisti.
Presidente
- Ha chiesto di parlare il Consigliere Voyat.
Ne ha facoltà.
Voyat (UV)
- Volevo solo chiedere un chiarimento: sempre
al 5° comma dell'art. 6 è detto: "... è inoltre compresa la quota
di nove decimi del gettito delle ritenute alla fonte di cui
all'art. 26, secondo comma, ..."; non vorrei che fossero escluse le
possibilità di richiamarsi a quanto previsto dal 1° comma dell'art.
26, perché il 2° comma è diverso e si riferisce solo al 15%, non al
10 o al 20 o al 30% cui si riferisce invece il 1° comma.
Bisognerebbe far riferimento all'intero art. 26 del D.P.R. n. 600,
qui invece si parla solo del 2° comma...
(intervento
incomprensibile) ...
Ah, allora è errato parlare del 20%, ed è
più giusto parlare del 15%!
Ramera (DC)
- Ogni deposito bancario a fine anno nel
pagamento degli interessi deve pagare una tassa del 20%.
Voyat
- Del 15%! 2° comma dell'art. 26!
Ramera (DC)
- Attualmente viene applicato il 20% presso
tutte le banche. Su questo 20% che le banche devono trasferire allo
Stato, noi abbiamo diritto ai nove decimi, per cui anche qui
dovremo fare un accertamento ...
Andrione (UV)
- Ho capito qual è il problema di Voyat:
era del 15%, sì, ma è già stato opportunamente aumentato al
20%.
Voyat (UV)
- Ma allora a questo punto penso sia più
giusto rivedere il disegno di legge e richiamare direttamente la
legge che modifica il 15%!
Andrione (UV)
- No, no, l'adeguamento è automatico.
Presidente
- Ha chiesto di parlare il Consigliere Tonino.
Ne ha facoltà.
Tonino (PCI)
- Questo art. 6 è molto chiaro nel caso di
soggetti che prestano la loro attività presso stabilimenti o uffici
ubicati nell'ambito della regione. Nel caso però di trattenute alla
fonte fatte da stabilimenti che sorgono fuori dalla regione su
cittadini della Valle d'Aosta - il caso della Olivetti è esemplare
- le trattenute sono fatte alla fonte dalla Olivetti ed interessano
una grossa parte di abitanti della Valle d'Aosta. Voglio chiedere:
il problema è stato discusso? È escluso?
Andrione (UV)
- Chiedo scusa. Questa è la forte
differenza fra noi e la Sicilia, che noi conformemente a quanto ho
detto abbiamo riconosciuto che quel reddito spetta al Piemonte,
perché prodotto - sempre nel caso della Olivetti - in Piemonte. I
Siciliani volevano che si facesse un'indagine sul reddito di ogni
cittadino siciliano esistente in Italia per poi avere i nove decimi
delle loro ritenute alla fonte. Questo diventa praticamente
impossibile anche solo dal punto di vista pratico.
Presidente
- Il Consigliere Tonino ha concluso? Allora,
art. 7; nessuno chiede la parola? Sull'art. 8 chiede la parola il
Presidente della Giunta.
Andrione (UV)
- Solo per dire che le preoccupazioni
espresse dai Consiglieri Viberti, Lustrissy e altri sono anche
quelle della Giunta regionale; una proposta che vorrei fare - poi
vorrei farne altre dopo, quando discuteremo - è quella di dire:
"... ad essa devoluti, disposte successivamente all'entrata in
vigore della presente legge..." e cioè facendo chiaro che gli
eventuali rimborsi allo Stato avvengono dopo il 1° gennaio del 1980
o del 1981, secondo la data di partenza che sarà stabilita per
questa legge di riparto. Infatti, l'art. 8 pone effettivamente un
problema di interpretazione relativamente a somme già percepite
dalla Regione negli anni precedenti.
Quella che ho detto potrebbe essere una soluzione, poi quando ne
parleremo vorrei proporne anche altre.
Presidente
- Ha chiesto di parlare il Consigliere Tonino.
Ne ha facoltà.
Tonino
(PCI)
- Volevo anche chiedere qual è il
significato, in questo caso, dell'intesa tra i Ministri delle
Finanze e del Tesoro e il Presidente della Giunta. Che cosa succede
se il Presidente della Giunta non è d'accordo?
Presidente
- La parola al Presidente della Giunta.
Andrione (UV)
- Qui la questione è stata impostata sul
piano costituzionale: il Presidente della Giunta non può
dichiararsi non d'accordo sul fatto che lo Stato ha, per esempio,
stabilito di aumentare il prezzo di una certa merce del 5% pro
alluvionati i pro terremotati i pro Calabria. Se questi soldi sono
stati versati alla Regione Valle d'Aosta, mentre avrebbero dovuto
essere versati alla Calabria, ecc., il Presidente della Giunta non
può dire che non è d'accordo; "d'intesa", vorrà dire che cercherà
di trattare in modo tale che questi soldi non escano dalle casse o
escano dalle casse regionali.
Presidente
- Altri chiedono la parola sull'art. 8? Art.
9. Art. 10. Nessuno chiede di intervenire? Sull'art. 11 ha chiesto
di parlare il Consigliere Tonino. Ne ha facoltà.
Tonino (PCI)
- Interessava anche a noi quella
osservazione che ha fatto il Consigliere Nebbia, e a cui credo sia
stata data risposta, sul significato in certo senso limitativo del
1° comma, laddove si fa riferimento ai soli artt. 2 e 3 dello
Statuto e alle funzioni delegate ai sensi dell'art. 4 dello Statuto
stesso.
Presidente
- Cioè trattasi della possibilità di contrarre
mutui.
La parola al Presidente della Giunta.
Andrione (UV)
- Sì, Consigliere Tonino, quella è una
legge costituzionale. Datemi lo Statuto, lo rileggo ancora una
volta. L'art. 2 recita: "In armonia con la Costituzione e i
principi dell'ordinamento giuridico dello Stato e col rispetto
degli obblighi internazionali e degli interessi nazionali, nonché
delle norme fondamentali delle riforme economico-sociali della
Repubblica, la Regione ha potestà legislativa..."; l'art. 3 concede
potestà integrativa, ecc.; sì, è vero che anche noi avremmo
preferito avere la possibilità di accedere a mutui e obbligazioni
per altre materie, però il Governo della Repubblica dice che la
nostra competenza è limitata a queste.
Presidente
- La parola all'Assessore Ramera.
Ramera (DC)
- Vorrei far notare che abbiamo lasciato
uguale l'articolo anche perché ci siamo accorti che mentre noi
possiamo assumere mutui e emettere obbligazioni fino a una cifra
pari alle entrate ordinarie del bilancio, le altre Regioni a
Statuto Speciale hanno come limite una cifra inferiore e ben
determinata; noi invece, come ho detto, possiamo andare proprio
fino all'ammontare delle entrate ordinarie.
Ma io penso che, se non ho frainteso, molto probabilmente il
Consigliere Nebbia voleva accennare all'eventualità di una
finanziaria, no?, per la quale gli artt. 2, 3 e 4 dello Statuto
potrebbero essere limitativi. Ma io non credo, perché gli artt. 2,
3 e 4 mi pare che contemplino proprio tutte le materie nelle quali
possa interessarsi una eventuale finanziaria.
Presidente
- Ha chiesto di parlare il Consigliere Voyat.
Ne ha facoltà.
Voyat (UV)
- Su quanto è stato chiesto dal Consigliere
Tonino anche noi in un primo momento avevamo avuto perplessità,
però ritengo che evidentemente la Regione non possa fare dei mutui
per opere per le quali non ha competenza.
Un'altra cosa che volevo chiedere al Presidente della Giunta e
alla Giunta tutta è questa: cioè, la possibilità di emettere
obbligazioni era già prevista nella legge n. 1065, no?, ma non è
mai stato fatto! Ecco, quali possibilità ci sono per la Regione di
poterlo fare in seguito, visto che non potuto farlo prima?
Presidente
- La parola al Presidente della Giunta.
Andrione (UV)
- La possibilità di emettere obbligazioni
consiste prima di tutto nel fare una legge regionale che preveda la
emissione di obbligazioni, e fin qui non è neanche molto difficile;
ma il secondo punto è quello di trovare i sottoscrittori di
obbligazioni, e qui comincia a diventare più difficile. Normalmente
da parte dello Stato o di qualsiasi ente le obbligazioni vengono
emesse d'intesa con gli istituti di credito, i quali sottoscrivono,
come si dice, lo scosso per il riscosso, e cioè: immaginiamo che si
emettano obbligazioni per 50 miliardi per l'ENEL; 50 miliardi di
lire sono garantiti e così pure i costi. Se vengono comperati 25
miliardi di lire da parte del mercato, l'istituto di credito che ha
fatto quell'operazione si accolla 25 miliardi di obbligazioni.
Ecco, finora non abbiamo mai approfondito il problema con gli
istituti di credito esistenti in Valle d'Aosta, perché una volta
avevamo provato a parlarne ma ci hanno fatto capire che avrebbero
considerato la cosa come concorrenza sleale e non è che fossero
molto favorevoli; può darsi che nel futuro le cose cambino.
Presidente
- Ha chiesto di parlare il Consigliere Nebbia.
Ne ha facoltà.
Nebbia (PSI)
- Solo per chiarire ancora l'argomento di
cui ha parlato ultimamente Tonino. Cioè, io effettivamente mi
riferivo a società finanziarie e avevo pensato a due applicazioni,
che la Regione in parte sta già facendo, cioè nel campo
dell'edilizia sociale e nel campo dell'industria o degli impianti
di risalita. Mi pare che sia l'uno che l'altro settore non
rientrino negli artt. 2 e 3 dello Statuto, non ho ben presente se
rientrano fra le materie delegate in base allo art. 4; per
l'edilizia c'è solo la possibilità di integrazioni della legge n.
457, mi sembra , ma adesso non voglio affermare delle cose in senso
assoluto, perché non ho ben presente i riferimenti. Ora, se si
volessero fare delle finanziarie che si occupassero prevalentemente
di questi argomenti, questo sarebbe possibile o no, in base a
questo art. 11? Ecco, la domanda era questa.
Presidente
- La parola al Presidente della Giunta.
Andrione (UV)
- Per quanto riguarda l'edilizia penso che
anche ai sensi della legge n. 457 rientri pienamente nell'art. 4,
perché le funzioni amministrative sono esercitate dalla Regione.
Per quanto riguarda la questione più complessa dei trasporti a fune
e cose di questo genere, è in atto una tendenza molto accentuata,
che sta anticipando la giurisprudenza, di assimilare gli impianti a
fune ai trasporti; ci sono già delle sentenze interessanti in
materia e d'altra parte la Regione ha fatto un esproprio,
motivandolo in quella maniera, che è passato, cioè è stato trovato
conforme.
Quindi, penso che anche in quel campo lì una finanziaria
potrebbe operare senza dei grossi problemi.
Presidente
- Art. 12: c'erano state, nel corso della
discussione alcune richieste di chiarimenti. Ci sono altri
interventi? La parola al Consigliere Viberti.
Viberti (DPROL)
- Forse il Presidente della Giunta pensa
di aver risposto; io mi chiedo se gli ispettori cui si riferisce
sono i famosi fratelli Dupont del fumetto Tintin di Hergé; nel caso
gli ispettori fossero questi, non so come se la potrebbe cavare
l'Amministrazione regionale. E poi perché non si è lasciato il
vecchio testo nel quale ci sembrava che fossero maggiori le
possibilità per l'Amministrazione di incidere sull'accertamento dei
redditi? Come mai c'è questa modifica? L'articolo attuale è
migliorativo?
Presidente
- La parola al Presidente della Giunta.
Andrione (UV)
- In questo campo può essere una questione
di opinioni. Noi non diciamo che in Italia l'accertamento del
reddito sia fatto in maniera tale da dare ogni garanzia ai
cittadini, questo io credo che nessun membro della Giunta l'abbia
mai detto, ma l'art. 12, da quando esiste, non ha dato prova di
possibilità pratiche, in quanto la trasmissione di dati o fatti non
ha provocato presso gli uffici competenti le conseguenti indagini e
ricerche, e del resto lo Stato stesso ha cercato con ben altri
mezzi di colpire l'evasione: con il tirare a sorte in certe
categorie, con accertamenti specifici e cose di questo genere. Se
poi gli ispettori in questione saranno dei Tintin, questo
evidentemente non dipenderà da noi; io ho semplicemente risposto su
quale è l'intenzione, attraverso quali strumenti, quali mezzi
vorremmo arrivare all'applicazione concreta di questo articolo che,
a nostro avviso, costringendo a portare casi specifici e ben
definiti può essere migliorativo. Perché è molto facile dire che
gli avvocati evadono il fisco, ed è anche abbastanza vero - ma
questo non lo dite a nessuno! - è molto facile dirlo, però non è
che così dicendo uno dia una indicazione particolare; invece, se si
può dire l'avvocato tale, l'imprenditore tale, è senz'altro
meglio.
Comunque questa è una questione di opinioni.
Presidente
- Altri intendono prendere la parola? Ha
chiesto di parlare il Consigliere Voyat. Ne ha facoltà.
Voyat (UV)
- L'art. 12 fa riferimento soltanto a imposte
erariali sui redditi; non sarebbe il caso di collaborare anche
all'accertamento dell'I.V.A.? Io non ho i dati per dire se l'I.V.A.
sia evasa da molti, ma visto che sono competenze anche nostre, non
ci sarebbe la possibilità di collaborare con l'Ufficio I.V.A. per
questo tipo di controlli?
Presidente
- La parola al Presidente della Giunta.
Andrione (UV)
- Non sono un esperto in materia, ma questo
è un problema tecnico molto difficile, perché l'I.V.A. si paga su
fatture e si paga a passaggi. Ora, provare che una fattura è falsa,
caro mio, diventa una questione di ben altra portata. No, qui si fa
proprio riferimento all'evasione fiscale normale, cioè quella della
persona che ha tanto di reddito e denuncia la metà, un quarto,
secondo i casi.
Presidente
- Altri colleghi vogliono intervenire? Allora,
art. 13. Art. 14. Art. 15. Sull'art. 16, la parola al Presidente
della Giunta.
Andrione (UV)
- Per una risposta a Lustrissy. Il
Consigliere Lustrissy, e probabilmente con ragione, ha fatto una
ipotesi di maggiore organicità nei rapporti fra Stato e Regione
proponendo che uno stralcio di questo art. 16 sia inserito poi in
una serie di deleghe a parte. Potrebbe anche essere una buona idea
sotto il profilo teorico, io però chiederei che la si lasciasse
qui, proprio per le ragioni connesse a una rapida conclusione - io
spero - dell'iter di questo disegno di legge, perché questa
situazione si trascina da troppo tempo e sta diventando scandalosa,
non dico di più.
Presidente
- Art. 17. La parola al Presidente della
Giunta.
Andrione (UV)
- Anche qui una risposta al Consigliere
Lustrissy. Credo che l'interpretazione che ha dato sia quella
giusta, cioè: il fabbisogno finanziario della Regione è calcolato
sulla base di questo riparto e sulla base degli oneri derivanti
dalla legge n. 196 già trasferiti e ancora da trasferirsi - poi
magari le questioni tecniche le vediamo di là a parte -; per
l'allusione che il Consigliere Lustrissy ha fatto alla scuola,
allusione che viene fatta molto sovente, io dico: rendiamoci conto
che se non avessimo la scuola non avremmo questo riparto. Non è che
si possa dire: ci date il riparto in questa maniera dopo di che vi
riprendete la scuola e ve la pagate voi!
Presidente
- Ha chiesto di parlare il Consigliere Tonino.
Ne ha facoltà.
Tonino (PCI)
- Innanzitutto, secondo la nostra opinione,
non è m molto soddisfacente la risposta data dal Presidente della
Giunta. Ma a parte questo, vorrei chiedere alcune altre
precisazioni.
Intanto, qui si parla degli oneri inerenti alle funzioni già
trasferite con la legge n. 196 e col precedente art. 16 e che
riguardano gli enti soppressi. C'è stata già una valutazione
dell'ammontare di questi oneri trasferiti? E poi non abbiamo ben
capito come questo importo venga aggiornato anno per anno. Non
abbiamo neanche ben chiaro il 3° comma dell'art. 17 ove si fa
riferimento a "funzioni amministrative ad essa delegate": essendo
una norma di carattere generale che vale anche per il futuro non si
comprende perché sia specificato qui che soltanto una somma parti
al 10% delle spese operative viene attribuita alla Regione.
Cioè, nel complesso ci sembra un articolo molto confuso; ci sono
riferimenti ambigui, nel 2° comma ad esempio le parole "o con altre
leggi"; di tutto questo chiediamo spiegazione.
Presidente
- La parola al Presidente della Giunta.
Andrione (UV)
- Innanzitutto, per quanto riguarda il
primo punto, è specificato che si tratta di funzioni già attribuite
e comunque anteriormente esercitate dalla Regione e degli ulteriori
oneri inerenti alle funzioni già trasferite e da trasferire alla
Regione stessa con legge 16 maggio 78, n. 196 e con il precedente
art. 16. Quindi si conosce quali sono e quali possono essere questi
trasferimenti, non è che ci siano leggi future, perché vige la
legge n. 196.
In secondo luogo, l'ufficio programmazione ha fatto uno studio
in materia ed ha ottenuto una somma di 22 miliardi; lo Stato - cioè
il Ministero della Pubblica Istruzione e gli altri Ministeri - non
solo non ha accettato la nostra proposta di liquidazione, ma ha
sostenuto delle cifre che sono pari a un quarto, a un quinto
...
(Intervento fuori microfono)
- ... il passaggio dalla
scuola materna ...
Andrione (UV)
- ... il passaggio dalla scuola materna
ecc., ma poi entriamo nei particolari e possiamo discuterne voce
per voce.
Per quanto riguarda il 3° comma, quando si delegano le funzioni
la spesa rimane a carico dell'ente delegante, quindi dello Stato, e
l'aggiornamento deve farlo lo Stato perché il 10% previsto è in
pratica l'indennizzo dato alla Regione che esercita queste
funzioni. Non è che il delegante si spogli anche dell'onere del
pagamento, il grosso delle spese rimane a carico suo, ma
attribuisce un indennizzo alla Regione per le spese di
organizzazione di queste deleghe.
(... interruzioni ...)
Deve essere scritto sul bilancio dello Stato!
Facciamo, per esempio, un'ipotesi assurda: se venisse delegata
alla Regione l'Arma dei Carabinieri o, che so, le ferrovie, gli
stipendi, l'armamento, ecc., li paga lo Stato, perché con la delega
mantiene la competenza a pagare. La Regione per esercitare le
funzioni che le vengono delegate, cioè fare gli orari e tutto
quanto, avrà bisogno di personale, di un ufficio e tutto quello che
volete. Per queste funzioni svolte dalla Regione, lo Stato deve
riconoscere il 10% delle somme che iscrive sul proprio bilancio.
Quindi, nel nostro esempio, del miliardo e cento milioni che è la
spesa prevista dallo Stato per la ferrovia Aosta-Pré St. Didier
sono destinati alla Regione 110 milioni per organizzare le proprie
funzioni su quella tratta.
Presidente
- Altri chiedono la parola? Ha chiesto di
parlare il Consigliere Martin. Ne ha facoltà.
Martin (UVP)
- Solo per chiarire meglio questo concetto;
io ho una domanda specifica da fare al presidente della Giunta e
lui sa perché faccio questa domanda: i Vigili del Fuoco rientrano
in questo comma?
Andrione (UV)
- Al trasferimento dei Vigili del Fuoco
deve precedere una legge che disciplini una differente
organizzazione dell'intero servizio di protezione civile e di
prevenzione anti-incendio, con la chiamata di volontari
dell'organizzazione sul posto. Ora, questa legge non è ancora
entrata in vigore, come il Consigliere Martin sa; ma nel caso
specifico dei Vigili del Fuoco, da quanto ho capito, si tratterebbe
piuttosto di un trasferimento, non di una delega. Nel caso si
trattasse di una delega, caserma, stipendi e tutto quanto
rimarrebbero a carico dello Stato: immaginiamo che per questo
servizio lo Stato preveda una spesa di 10 miliardi, la Regione
avrebbe 1 miliardo per organizzare le proprie funzioni relative a
questo servizio.
Presidente
- Ha chiesto di parlare il Consigliere Tonino.
Ne ha facoltà.
Tonino (PCI)
- Pongo un'ultima questione: chi determinerà
di anno in anno l'ammontare degli oneri conseguenti alla
delega?
Andrione (UV)
-
(fuori microfono)
Il bilancio
dello Stato!
Tonino (PCI)
- Il bilancio dello Stato. E in che modo la
Regione partecipa a questo accertamento? Questa è la domanda.
(Il Presidente della Giunta risponde fuori microfono,
incomprensibile) ...
Sì, però siccome i pagamenti si fanno qui,
gli oneri si pagano qui e lo Stato deve trasferirci i fondi. Chi
determina l'ammontare degli oneri? L'art. 49 della legge n. 196
prevedeva un certo meccanismo, ma adesso questo articolo viene
abrogato. È questo il punto!
Andrione (UV)
- Adesso non so quale esempio fare, ma
immaginiamo che ci vengano delegate opere di seconda categoria come
le opere idrauliche. Evidentemente, dovremo mantenere i rapporti
con il Magistrato del Po. Allora, le possibilità sono due: o lo
Stato mette anche i fondi e allora sappiamo quanto deve lo Stato e
quanto la Regione - in questo momento, per esempio, la Regione
mette il 30% - oppure lo Stato non mette i fondi e allora, in quel
caso, siamo nell'impossibilità di fare le opere. La delega vuol
dire questo! Lo Stato delegando, specifica! Se la Regione è
delegata ad appaltare certe opere, nella delega è indicata la
percentuale di ripartizione delle spese, per esempio 10% alla
Regione 90% allo Stato, o altre percentuali che sono comunque
indicate nella delega.
Presidente
- Art. 18. Art. 19: per questo articolo si è
posta la questione della data: 1° gennaio 1980 o 1° gennaio
1981.
Colleghi Consiglieri, ritenete a questo punto che la discussione
si sia svolta in modo ampio e sufficiente a chiarire le questioni
che sono state poste? La Presidenza allora ritiene che si possa
sospendere la seduta e che il Presidente della Giunta con i
Capigruppo possa concordare il testo di un parere su cui poi il
Consiglio sarà chiamato a pronunciarsi.
Nel frattempo, per i Consiglieri che non sono interessati a
questa riunione ristretta e anche per gli altri, successivamente,
distribuiamo la convocazione per il prossimo Consiglio.
La seduta è sospesa alle ore 11,50
La seduta riprende alle ore 12,14.
Presidente
- Riprendono i lavori dopo la sospensione. La
parola al Presidente della Giunta.
Andrione (UV)
- Penso che grosso modo sia stato trovato
un accordo sul comportamento, diciamo, politico. La discussione al
Consiglio dei Ministri verterà su questi temi: per quanto riguarda
la legge in generale, la possibilità di vedere inserita - e di
questo parlerò con i costituzionalisti - una norma per la quale, in
caso di soppressione di imposte, il Consiglio dei Ministri debba
congiuntamente proporre le opportune modifiche all'ordinamento
finanziario della Valle d'Aosta. Poi, verrà negoziata nella misura
del possibile la soppressione delle parole: " e da trasferire al 1°
comma dell'art. 17". Verrà inoltre richiesto in maniera formale un
articolo che ricalcando l'art. 14 della legge 1971 compensi quelle
che sono state chiamate le perdite, insomma la non erogazione
fiscale corretta avvenuta fra il 1977 e il 1980 o 81, a seconda di
quello che sarà l'anno finanziario a partire dal quale questa legge
avrà effetto. Sono state fatte differenti proposte sulla entità
della cifra: evidentemente la Giunta terrà informato il Consiglio
delle possibilità reali di negoziazione politica e di
quantificazione di questa richiesta che sul piano giuridico è
perfettamente fondata.
Il testo della lettera di trasmissione del parere della Regione
Valle d'Aosta, sul quale il Consiglio dovrà pronunciarsi, suona
così:
"Risposta a nota AL MINISTERO DEL TESORO
dell'11.2.1981 RAGIONERIA GENERALE DELLO STATO
prot. 10221 ISPETTORATO GENERALE DEL BILANCIO
00100 - ROMA
e, p.c. ALLA PRESIDENZA DEL CONSIGLIO
DEI MINISTRI
00100 - ROMA
AL MINISTRO DELLE FINANZE
DIREZIONE GENERALE DELLA
FINANZA LOCALE
00100 - ROMA
OGGETTO: schema di disegno di legge concernente la revisione
dell'ordinamento finanziario della Regione
In relazione a quanto previsto dall'art. 12, punto 3, della
legge 9.10.1971, n. 825, si comunica che il Consiglio regionale
nella seduta del 16 febbraio 1981, si è espresso favorevolmente
sullo schema del disegno di legge in oggetto con la riserva che il
1° comma dell'art. 19 abbia ad essere modificato nel senso che la
decorrenza della legge venga anticipata al 1° gennaio
1980."
Presidente
- È aperta la discussione sulle dichiarazioni
del Presidente della Giunta che riguardano l'intesa di carattere
politico concernente il parere sullo schema di disegno di legge
statale. C'è qualcuno che chiede di parlare? Per sanzionare con un
atto ufficiale il parere del Consiglio, penso che si possa mettere
in approvazione sia la relazione del Presidente della Giunta sia il
testo della lettera, che si identifica con il parere del Consiglio
e che la Giunta fa proprio.
Ha chiesto di parlare il Consigliere Mafrica. Ne ha facoltà.
Mafrica (PCI)
- Noi voteremo favorevolmente a questo
testo proposto dal Presidente della Giunta, perché ci interessa che
ci sia una espressione unanime del Consiglio. Abbiamo dato al
Presidente della Giunta le nostre osservazioni scritte e ci pare
che nella sua dichiarazione egli le abbia accolte; in particolare
mi riferisco alla richiesta, nell'ulteriore trattativa, di cercare
dei meccanismi che evitino per il futuro il verificarsi di
situazioni in cui vengono soppresse quelle imposte e quelle tasse
di cui noi otteniamo i nove decimi, e alla richiesta di una
compensazione per gli anni precedenti. Se verrà poi accettata la
proposta - l'unica espressa nel testo della lettera - di far
decorrere la legge a partire dal 1° gennaio 1980, evidentemente
l'introito sarà sufficiente anche a coprire le somme che sono state
perdute negli anni precedenti; altrimenti, credo che si dovrà tener
presente la proposta che noi abbiamo fatto per il riconoscimento
delle perdite pregresse.
Colgo l'occasione per dire che, pur rimanendo valide dal punto
di vista politico della nostra discussione in Valle tutte le
osservazioni che abbiamo fatto in merito a questa vicenda, per quel
che riguarda il nostro impegno nei confronti del Parlamento, perché
siano accelerati i tempi e siano ottenute le condizioni migliori,
esso sarà pieno e credo che la Giunta su questo potrà contare.
Presidente
- Altri chiedono la parola? Ha chiesto di
parlare il Consigliere Viberti. Ne ha facoltà.
Viberti (DPROL)
- Questa mattina ho fatto una
dichiarazione per la quale adesso dovrei astenermi dalla votazione,
ma ancora una volta cambio atteggiamento dopo una discussione: non
è che mi sia convinto che quanto ho detto prima sia sbagliato,
resto anzi fermamente dell'opinione che le modalità con cui è stata
portata avanti la trattativa riguardante il nuovo riparto fiscale
non sono state corrette perché il Consiglio non è stato tenuto al
corrente dello svolgimento delle cose.
È dunque soltanto perché questo riparto può permettere alla
Valle d'Aosta di ricevere delle somme che gli sono indispensabili -
visto anche il bilancio che questa maggioranza ha presentato,
bilancio che ha dovuto fare i conti con una diminuzione addirittura
delle entrate - che voterò a favore di questo parere che il
Consiglio regionale esprime.
Devo dire che oltretutto rimangono dei dubbi circa, per esempio,
una parte dell'art. 8 e precisamente le parole: "ove sia destinata
per legge, ai sensi dell'art. 81, quarto comma,"; secondo noi non è
stata data una spiegazione e riteniamo che per questo motivo la
Regione si troverà spesso in lite con lo Stato e riuscirà, ancor
più difficilmente che non in questa occasione, a farsi ascoltare.
Di conseguenza io condanno, e con me credo tutti coloro che alla
Nuova Sinistra fanno riferimento ...
(interruzione dall'Aula,
incomprensibile)
... ah, non solo i giudici, e poi non sempre i
giudici sono quelli vestiti di nero, per fortuna! Comunque, dicevo,
condanno l'atteggiamento che questa Giunta ha tenuto e, lo ripeto,
è soltanto perché noi ci consideriamo dei Valdostani - e io in
particolare, l'ho già detto altre volte - che voterò a favore di
questo parere.
Non creda questa maggioranza di aver piegato quelle che sono le
nostre opinioni e quelli che sono i nostri principi; se ho deciso
di mutare la mia posizione è soltanto in considerazione di un
principio più grande, quello del bene della nostra Regione, di un
principio che tutti quanti ci vede lavorare all'interno del
Consiglio.
Ho dimostrato, nel passato, per esempio, sul problema del Parco,
l'atteggiamento che la Nuova Sinistra tiene; ultimamente,
nell'occasione in cui si trattava di chiedere del soldi allo Stato
per una scelta operata a maggioranza da questo Consiglio, noi
abbiamo tenuto un atteggiamento contrario, proprio perché non era
in gioco l'interesse della regione. Questa volta, il principio è,
come ho detto, quello del bene della regione, di conseguenza
modifico quanto detto stamattina. Non si pensi però che noi siamo
persone che da un momento all'altro cambiano idea: la nostra idea
resta quella che ho espresso stamattina e in questo senso invito la
Giunta, per il futuro, su qualunque argomento, a non mantenere più
questo atteggiamento, perché altrimenti ci costringerà a non poter
più dare il nostro assenso anche su questioni di vitale importanza
per la regione.
Quindi, si tenga ben presente, questa è l'ultima volta, almeno
finché io sarò in questo Consiglio, che la Nuova Sinistra tiene
questo comportamento.
Presidente
- Colleghi Consiglieri, prima di dare la
parola ad altri che lo richiedano per dichiarazione di voto, come
promesso questa mattina e come è mio dovere fare, comunico al
Consiglio che il collega Pedrini ha fatto pervenire una lettera con
la quale annuncia l'impossibilità di essere presente oggi, e
comunica al Consiglio di essere perfettamente d'accordo con
l'impostazione data al problema dal Presidente della Giunta; di
questo, ritiene necessario che la Presidenza dia comunicazione al
Consiglio regionale. La frase è diventata un po' contorta, perciò
la riassumo: il Presidente del Consiglio è richiesto dal collega
Pedrini di informare i Consiglieri che lui è perfettamente
d'accordo sull'impostazione data al problema dal Presidente della
Giunta.
Ci sono altri interventi per dichiarazione di voto?
(intervento dall'Aula, incomprensibile).
A questo punto,
allora, è chiaro che il Consiglio esprime sullo schema di disegno
di legge statale il parere di cui il Presidente della Giunta ha
dato lettura e che costituisce il testo della comunicazione che lo
stesso Presidente della Giunta invia al Ministero del Tesoro e agli
altri indirizzi che sono riportati nella lettera che abbiamo sotto
mano.
Presidente
- Metto in approvazione il testo del parere
del Consiglio regionale sullo schema di disegno di legge statale
concernente la revisione dell'ordinamento finanziario della
Regione.
Esito della votazione:
Presenti: 28
Votanti: 28
Maggioranza: 15
Favorevoli: 28
Approvato all'unanimità.
Presidente
- La seduta è tolta. Il Consiglio, come da
ordine del giorno, è convocato per i giorni 25 e 26 c.m..
La seduta termina alle ore 12,27.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK