Consiglio Regionale della Valle d'Aosta - Oggetto del Consiglio n. 1147 del 9 febbraio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1147 del 9 febbraio 2005 - Resoconto
OGGETTO N. 1147/XII - Approfondimento relativo all'esigenza di
approntare modifiche normative per non vanificare la lotta contro
qualsiasi tipo di terrorismo. (Reiezione di risoluzione)
Risoluzione
Appreso della recente sentenza di un GUP di Milano di
assoluzione, dall'accusa di terrorismo internazionale, di tre
reclutatori islamici della cellula milanese di "Al Qaeda" accusati
di aver organizzato l'invio di kamikaze in Iraq, sostenendo che
fossero guerriglieri in un contesto bellico;
Considerato che tale provvedimento ha suscitato vivaci
reazioni politiche e una forte indignazione nell'opinione
pubblica;
Atteso che tale pronuncia rischia di legittimare atti di
destabilizzazione del nostro ordinamento civile, vanificando la
preziosa azione di prevenzione e di sicurezza che le istituzioni
nazionali e internazionali stanno portando avanti con grande
impegno e offendendo altresì la memoria di coloro che hanno perso
la vita nella lotta contro qualsiasi tipo di terrorismo o azione
eversiva;
Esprime
sdegno per le motivazioni addotte a giustificazione del
provvedimento emanato dal GUP milanese;
Invita
il Parlamento ad approfondire se vi sia l'esigenza di
approntare modifiche normative finalizzate ad evitare il ripetersi
di siffatte sentenze.
F.to: Frassy - Tibaldi - Lattanzi - Viérin Marco - Comé -
Stacchetti - Lanièce
Président - La parole au Conseiller Frassy.
Frassy (CdL) - Questa risoluzione è stata determinata da un
fatto di cronaca che è noto. Per certi versi i fatti successivi a
quella cronaca giudiziaria hanno confermato la bontà di questa
risoluzione. Il fatto noto è la sentenza di un GUP di Milano che
aveva assolto dall'accusa di terrorismo internazionale tre
reclutatori islamici fiancheggiatori di "Al Qaeda", che
partecipavano ad un'organizzazione terroristica nell'ambito della
zona irachena e comunque di quel settore dove attualmente
dall'Afghanistan all'Iraq sono forti le tensioni con le forze
europee occidentali, che cercano di riportare la libertà in quei
Paesi. A distanza di pochi giorni il GIP di Brescia ha ribaltato
quella sentenza e ha sostenuto che non era pensabile che ci potesse
essere una distinzione fra il terrorista di casa, le "Brigate
Rosse", rispetto al terrorista guerrigliero, così come era stato
descritto dal GUP di Milano, che poteva essere legittimato a fare
azioni terroristiche, perché le faceva in un contesto diverso
rispetto a quello nazionale. Non possiamo neppure dimenticare che
la terra in cui andavano ad operare i "kamikaze" reclutati è la
terra in cui sono impegnati contingenti militari fra cui anche il
contingente italiano, perciò c'era più di una considerazione che ci
porta ad esprimere sdegno e indignazione per le motivazioni del GUP
milanese, che sono state superate dalla pronuncia del GIP di
Brescia.
Riteniamo che probabilmente a fondamento della sentenza, seppure
non se ne conoscano ancora le argomentazioni che spiegano il
dispositivo della sentenza, ci possa essere anche l'appiglio a un
quadro normativo non completamente chiaro. È per questo che nella
seconda parte del dispositivo della risoluzione riteniamo sia
importante che il Parlamento verifichi se, a fronte di quello che è
successo, sia necessario approdare a una rivisitazione del quadro
legislativo che possa evitare situazioni equivoche come quelle che
hanno dato origine alla sentenza del GUP milanese. Penso che altre
parole su questa risoluzione possono essere inutili, salvo che il
dibattito imponga degli interventi di maggior approfondimento.
Président - Je déclare ouvert le débat.
La parole au Conseiller Curtaz.
Curtaz (Arc-VA) - Abbiamo anche noi assistito a questo dibattito
mediatico feroce concernente questa sentenza e altri provvedimenti
giudiziari in questo periodo, che fanno discutere più sulle
televisioni e sui giornali che nelle aule giudiziarie.
Crediamo che in uno Stato democratico sia legittimo, sia
corretto che ciascun cittadino possa esprimere le proprie opinioni
nei confronti di un provvedimento giudiziario, crediamo anche che
questa espressione delle opinioni debba avvenire in termini urbani
e senza fare processi in piazza, nei confronti di persone che hanno
ritenuto di applicare la legge, che possono averlo fatto
correttamente, come possono aver ovviamente sbagliato.
Quello che per quanto ci riguarda non intendiamo fare, è
affrontare in quest'aula un dibattito su un tema delicato, che ha
riguardato un provvedimento giudiziario, senza avere tutti gli
elementi a disposizione per conoscere quel provvedimento, perché lo
stesso illustratore ha riconosciuto una cosa molto importante: che
oggi non conosciamo le motivazioni del provvedimento e questo
contraddice, se il collega mi consente, quanto è scritto sulla
risoluzione.
Il primo dispositivo della risoluzione dice che il Consiglio
esprime sdegno per le motivazioni addotte a giustificazione del
provvedimento emanato dal GUP milanese; non so se qualcuno di noi è
a conoscenza delle motivazioni, noi no. Quindi se c'è qualcuno dei
proponenti che ha in mano la sentenza, che ce la faccia vedere, la
leggeremo, potremo esprimere le nostre critiche.
Ripeto, è legittimo discutere un provvedimento giudiziario, ma
non commettiamo più - se mai lo abbiamo commesso - l'errore di
giudicare un atto giudiziario senza leggerlo. Quindi allo stato noi
non affrontiamo il dibattito su questo tema se non previa
conoscenza formale e approfondita dell'atto in questione, perché,
trattandosi di materia così delicata, non si può fare dei
ragionamenti e dare dei giudizi anche pesantissimi, dati "per
sentito dire". Per "sentito dire" un corno! Noi vogliamo leggere
cosa è scritto in quell'atto e se secondo le nostre convinzioni il
giudice avrà giudicato male, potremo dirlo liberamente.
Peraltro nei confronti delle sentenze, delle ordinanze, dei
provvedimenti dei giudici, c'è l'appello. Ci sono gli organi
giurisdizionali perché se una sentenza in primo grado o
un'ordinanza del GUP sono meritevoli di essere impugnate state pure
tranquilli che l'ordinamento italiano dà tutte le possibilità di
ridiscutere la cosa, perché sotto questo profilo abbiamo
l'ordinamento più garantista del mondo. Tant'è vero che gli
imputati ricchi riescono spesso attraverso tutta una serie di
tattiche, di capacità strategiche, anche perché hanno bravi
avvocati, ad impugnare ripetutamente anche gli stessi provvedimenti
in modo da far andare tutto in prescrizione! Ormai non si fanno più
in Italia i processi per accertare la verità, si fanno i processi
per evitare un giudizio che sia di colpevolezza o di innocenza.
Quindi noi ribadiamo che siamo disposti ad ascoltare il merito
della questione, che è serio, però a "carte viste", non a carte che
nessuno conosce e tanto meno la stampa, che ha messo sul crocefisso
questo giudice, che potrà anche aver sbagliato, il quale peraltro
sta già reagendo con querele nei confronti di chi, a suo giudizio,
lo ha diffamato.
Per quanto riguarda la normativa e quindi al secondo punto della
risoluzione, questa mi sembra un'indicazione utile, perché non
abbiamo bisogno di conoscere una sentenza e le motivazioni; la
normativa c'è, abbiamo letto anche sui giornali delle opinioni di
autorevoli giuristi anche contrastanti rispetto alle
interpretazioni di questa normativa, sicuramente è una normativa
che va chiarita. Quindi questo secondo punto della risoluzione ci
sembrava interessante, saremmo d'accordo a che si chiarisse, però
non siamo d'accordo a proseguire il dibattito se non c'è l'atto che
è oggetto di critica.
Président - La parole au Conseiller Viérin Marco.
Viérin M. (SA) - Il collega Curtaz fa l'avvocato, quindi è
perfettamente capace di confondere o mettere fuori strada i
colleghi su quanto da noi proposto. Vorrei solo leggere ai colleghi
quanto diciamo nell'"Invita", possiamo anche togliere le parole
"esprime sdegno"
, quello che l'Avvocato Curtaz ha
sottolineato, non è un problema, ma abbiamo solo detto:
"Invita
il Parlamento ad approfondire se vi sia l'esigenza di approntare
modifiche normative finalizzate ad evitare il ripetersi di siffatte
sentenze"
. Prendiamo visione di dichiarazioni di chi ha fatto
questo ragionamento, virgolettato trovo:
"il giudice sostiene
infatti da chi insieme agli altri due imputati non aveva
programmato attività terroristiche che miravano a seminare terrore
indiscriminato fra i civili, ma semmai attività di guerriglia"
.
O il giudice denuncia il giornale o le ha dette! Preso atto di
questo, poi posso anche accettare che qualcuno dica che il
giornalista ha detto cose diverse, ma qui sono virgolettate.
Personalmente come cittadino provo sdegno per queste affermazioni,
come gran parte della comunità valdostana, quella italiana, ma
anche estera; è questo il ragionamento.
Non posso accettare che si dica: "siamo contrari". Qui la gente
sta verificando che si finisce in galera per aver rubato due polli,
che si hanno condanne penali per un'infrazione stradale e poi si
liquida una questione del genere in maniera molto tranquilla? Noi
chiediamo solo di invitare il Parlamento a verificare se bisogna
apportare delle modifiche in merito a questo discorso; è molto
chiara la risoluzione. Siamo anche con gli altri firmatari
disponibili a togliere le parole "
esprime sdegno"
, perché
nella parte dell'"Invita" diciamo cose molto coscienziose. Tanto
per essere chiari possiamo ridefinire alcune considerazioni, ma
oggi il Vicepresidente della Commissione europea, responsabile
della giustizia, ha commentato:
"Mi limito a dire che l'Europa
ha già parlato con la decisione quadro del 2002"
, quindi la
Commissione europea ha già detto sull'argomento con la decisione
quadro 2002 cosa pensa su questo argomento, e continua:
"Abbiamo
detto cos'è il terrorismo, abbiamo detto che il terrorismo non può
avere giustificazioni di nessun genere, gli stati membri la devono
immediatamente ratificare, alcuni di questi stati sono un po'
indietro"
. Questo significa che probabilmente il Parlamento è
indietro anche sul prendere atto di cos'è la normativa europea
quadro. Qui siamo a sollecitare il Parlamento italiano che
approfondisca se c'è l'esigenza di apportare modifiche normative
finalizzate ad evitare il ripetersi di siffatte situazioni.
Vogliamo togliere sentenze e mettere situazioni? A noi va bene
comunque, ma i colleghi hanno potuto constatare che nell'opinione
pubblica questo fatto ha veramente creato sdegno, io ho richiamato
alcune situazioni che si ripetono su piccole vicende giudiziarie o
fatti non leciti, dall'infrazione stradale all'aver prelevato due
polli per necessità o altre cose ancora, quindi mettiamo al bando
delle persone per fatti ben più leggeri mentre queste situazioni
cerchiamo di liquidarle, come ha fatto il collega Curtaz -
atteggiamento che non posso condividere - dicendo che di questo
argomento dibattono solo le tivù e i giornali. Collega, di queste
cose dibatte la gente! Non si possono fare processi in piazza,
siamo d'accordo, bisogna avere tutti gli elementi a disposizione e
non bisogna dare giudizi prematuri, siamo d'accordo, lo diciamo,
chiediamo solo che si approfondisca questo argomento proprio
nell'ambito della normativa europea. Quando il collega Curtaz
sottolinea una differenziazione fra imputati ricchi e poveri, credo
che forse il collega abbia voluto deviare tutto il ragionamento,
dimostrando così che lui stesso ha dei dubbi sull'attuale
situazione e non dico altro.
Président - La parole au Conseiller Fiou.
Fiou (GV-DS-PSE) - Non entro nel merito di un dibattito che ci
porterebbe molto lontano. La discussione sulla mozione dell'Iraq
credo che abbia evidenziato la nostra difficoltà di discutere
seriamente di certi problemi. Voglio affrontare la questione con un
altro taglio. Ritengo estremamente inopportuno che un organo
istituzionale come il nostro esprima giudizi sull'operato di un
altro organo istituzionale, creando su questo piano dei conflitti
che vengono appunto chiamati conflitti istituzionali. Ogni
cittadino ha il diritto di criticare sentenze, ma ritengo che ci
siano dei limiti per un organo istituzionale come il nostro.
Abbiamo già ricevuto una "tiratina di orecchi" qualche tempo fa,
quando in maniera disattenta ci siamo lasciati andare su giudizi
inopportuni su un'altra sentenza, per questo motivo chiedo
caldamente ai gruppi che hanno presentato questa mozione di
ritirarla, perché il votare su una mozione di questo tipo ritengo
sia inopportuno da un punto di vista istituzionale.
Président - Je ferme la discussion générale.
La parole au Conseiller Frassy, pour déclaration de vote.
Frassy (CdL) - Penso che sia un po' strano il modo in cui questo
Consiglio si possa appassionare su questioni che forse possono
avere dei riflessi fra organi istituzionali, ma che hanno anche dei
riflessi politici, di costume soprattutto. Qualche ora fa mi sembra
che si siano spesi più di 5 minuti e un dibattito abbastanza
appassionato sulla risoluzione che il gruppo "Arcobaleno" aveva
presentato per il ritiro del contingente militare italiano all'Iraq
e forse anche quello è un conflitto istituzionale, perché non
compete a questo Consiglio prendere decisioni in quella materia.
Dando per un momento seguito al ragionamento che ha fatto il
collega Fiou, che è forse l'unico ragionamento che è stato svolto
dai banchi della maggioranza perché non abbiamo avuto il piacere di
sentire né la Giunta, né il partito di maggioranza, su un argomento
che pensiamo non abbia lasciato così indifferenti gli elettori e i
cittadini, perché ha occupato le pagine dei giornali e le cronache
dei telegiornali per parecchi giorni, l'intervento del collega Fiou
aveva un suo filo logico che forse non è stato sviluppato come
avrebbe meritato. Anche l'intervento che ha fatto il collega Curtaz
tutto sommato poteva avere un suo fondamento e il fondamento è
quello che questa situazione ha del paradossale, perché penso che
sia difficile non arrivare alla conclusione che questa sentenza, al
di là del fatto che se ne possano conoscere le motivazioni che sono
state scritte ad argomentazione di quel dispositivo, non abbia
creato sconcerto. Perciò quando interveniva il collega Viérin nel
dire che la parte dell'"Esprime" poteva essere modificata o
soppressa, non esprimeva solo un punto personale, ma una
disponibilità politica a far sì che il Consiglio si potesse
esprimere più in sintonia con i sentimenti delle persone che sono
fuori da questo Palazzo.
Prendiamo atto che oggi forse, poi può darsi che il risultato
della votazione mi smentisca, me lo augurerei, il Consiglio ha
dimostrato di essere sempre più in difficoltà non solo a gestire la
realtà valdostana, l'economia "in primis", ma tutto quello che
dipende dalle scelte politiche di questa amministrazione, ma di
essere sempre più scollegato dalla sensibilità del paese reale, per
riassumerlo con un luogo comune ma al tempo stesso significativo.
Infatti, sulla presenza dei militari in Iraq e sulla sentenza
oggetto di questa risoluzione penso che il sentimento degli
italiani sia completamente diverso rispetto alla votazione che è
stata espressa poc'anzi sul ritiro delle truppe e diversa anche
dalla votazione che nel silenzio dell'"Union" questo Consiglio si
appresta ad esprimere sulla risoluzione. Se questo da un certo
punto di vista ci preoccupa, da un altro punto di vista ci
conforta, perché constatare che chi ha avuto delega per
rappresentare la maggioranza dei Valdostani sta perdendo il
collegamento con il comune sentire dei Valdostani ci porta a dire
che le cose sono pronte per cambiare. Di conseguenza riteniamo che
questo voto sia l'ennesima "cartina di tornasole" della difficoltà
politica evidente di interpretare la realtà valdostana, ma in
questo caso non solo la realtà valdostana.
Manteniamo con convinzione la risoluzione, anche se la
disponibilità a cambiarla c'era, ma è stata una disponibilità che
non mi sembra che abbia accolto consenso alcuno, di conseguenza, al
di là dei distinguo che hanno fatto sia il collega Fiou che il
collega Curtaz, la realtà è che abbiamo una diversa sensibilità
rispetto a questi argomenti. Con questa considerazione confermiamo
il nostro voto positivo sul documento ed è significativo il titolo
del documento, Presidente, la ringraziamo perché ci esprimiamo
sulla lotta al terrorismo e vedremo chi si esprime per la lotta e
chi contro la lotta.
Président - Je soumets au vote la résolution:
Conseillers présents: 29
Votants: 17
Pour: 7
Contre: 10
Abstentions: 12 (Caveri, Cerise, Charles Teresa, Fey, Fosson,
Maquignaz, Marguerettaz, Pastoret, Perrin, Perron, Praduroux,
Rini)
Le Conseil n'approuve pas.
Président - Avec ce point nous terminons nos travaux.
La séance est levée.
---
La réunion se termine à 20 heures 43.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK