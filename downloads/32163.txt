Consiglio Regionale della Valle d'Aosta - Oggetto del Consiglio n. 977 del 13 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 977 del 13 gennaio 2010 - Resoconto
OGGETTO N. 977/XIII - Approvazione del piano di dismissioni
per l'anno 2010 e seguenti di beni immobili regionali inservibili
per uso pubblico (articolo 13, legge regionale 10.4.1997, n. 12 e
successive modificazioni).
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente.
L'argomento, anche più nel dettaglio, è stato oggetto di un
approfondito esame all'interno delle commissioni competenti. Volevo
solo dare alcuni elementi di carattere generale, poi sono a
disposizione per quesiti più puntuali e specifici sui singoli
oggetti. Anzitutto l'impostazione del provvedimento prevede il
mantenimento, all'interno dei beni da dismettere, di tutti quegli
immobili che facevano già parte del precedente piano di dismissioni
che non hanno, allo stato delle cose, trovato attuazione
nell'effettiva cessione. Quindi nel provvedimento che andiamo ad
esaminare i nuovi immobili che sono oggetto di novità nel piano di
dismissioni che andiamo ad approvare sono i primi 18; dal n. 19 al
n. 36 permane, completa l'elenco delle dismissioni, ma sono beni
che sono già stati approvati nel precedente piano che - mi pare -
sia del 2007. Sostanzialmente, il piano di dismissioni inserisce
nell'elenco di questi beni da dismettere i beni che oggettivamente
non risultano utilizzati o non sono di interesse per
l'Amministrazione.
Come il Consiglio sa, mettiamo questi beni nel piano di
dismissioni... dando comunque sempre la precedenza, in attuazione
della legge n. 68/1994, agli enti locali, qualora essi richiedano
di poterli utilizzare per fini istituzionali. Nel caso in cui ci
siano degli enti locali che ne facciano richiesta la legge n. 68
prevede le modalità di trasferimento dei beni. Gli enti locali
hanno prelazione rispetto alle procedure normali; le procedure
standard prevedono due possibilità di intervento: o la permuta
(infatti per alcuni di questi beni che sono inseriti vi sono già
in itinere
delle trattative per eventuali permute oppure,
anche nel caso in cui non ci siano esplicite richieste, gli uffici
fanno delle perizie di valutazione dei beni da dismettere che
vengono poi utilizzate come base di partenza per delle aste
pubbliche. Queste sono le procedure.
Partiamo da questi primi 18 immobili, presenti in questo elenco
che andiamo ad integrare, Casa Lagnafietta: è un vecchio immobile
che dal 1966 è di proprietà regionale; c'erano state delle ipotesi
negli anni di crearvi una sede museale, oppure per destinazioni ad
attività di carattere giovanile. La difficoltà della
localizzazione, i ridotti spazi fanno sì che l'Amministrazione sia
giunta alla conclusione di dismettere questo immobile.
Per quanto attiene la "Casa per ferie La Baita", questo era un
immobile che era stato acquistato con un fine ben preciso che poi
successivamente è venuto meno. Era stato richiesto dall'Assessorato
dell'agricoltura, Dipartimento risorse naturali, Corpo forestale -
non ricordo ora l'anno preciso - di potere eventualmente utilizzare
quest'area per finalità legate a questo settore; successivamente
queste esigenze sono venute meno. Allo stato delle cose vi è una
trattativa aperta con la Curia per una permuta di questo immobile
con beni di proprietà della stessa. Indipendentemente da questo
viene inserito nel piano di dismissioni, in modo che si possa fare
una valutazione dell'immobile per metterlo eventualmente
all'asta.
Vi è poi tutta una serie di reliquati che non sto a menzionare,
alcuni di questi hanno già una destinazione, nel senso che sono
stati richiesti, esempio quelli del Comune di Brissogne da parte
del Consorzio L'"EVE "...; ci sono reliquati marginali tipo quello
di Châtillon, un piccolo appezzamento marginale nell'area della
biblioteca comprensoriale. Vi è poi una serie di beni che quando
sono stati acquisiti da parte dell'Amministrazione... facevano
parte di una trattativa più complessa. Faccio riferimento ai beni
di Cogne e La Thuile, che sono diventati di proprietà regionale nel
1995 nell'ambito degli acquisti del patrimonio della "Nazionale
Cogne", quindi ce li siamo trovati in un discorso più complessivo.
Allo stato delle cose questi beni non hanno delle destinazioni e
delle finalizzazioni istituzionali, quindi correttamente vengono
inseriti in questo elenco.
Vi è poi il fabbricato di Gaby, che a suo tempo era stato
richiesto sempre dall'Assessorato dell'agricoltura, Dipartimento
risorse naturali, che rientrava nel discorso della riorganizzazione
delle caserme; purtroppo, appena questo bene è stato acquisito, ci
fu - non so se per valanghe o per frane - il suo inserimento in
zona rossa. Allo stato delle cose questa zonizzazione che vincolava
al non utilizzo di questo bene pare che sia stata riposta; nel
momento attuale, però, lo stesso Assessorato, nel piano di
riduzione delle caserme, non ritiene questo bene più indispensabile
per quel tipo di finalizzazione. Stesso discorso per i due alloggi
posti nel Comune di Verrès, che a suo tempo dovevano essere
utilizzati per il Corpo forestale valdostano, ma, proprio
nell'ambito del progetto di riorganizzazione, questo fabbisogno
viene meno e correttamente vengono inseriti nell'elenco.
Sostanzialmente mi pare di aver fatto una fotografia di
carattere generale sulle scelte che stanno alla base dell'elenco;
voglio ancora sottolineare i due beni di Valgrisenche che facevano
parte del patrimonio ENEL, quindi sono stati acquisiti nel momento
in cui la Regione ha acquisito le proprietà dell'ENEL.
Président
- La parole au Vice-président Chatrian.
Chatrian (VdAV-R)
- Grazie, Presidente. Qualche
considerazione di ordine generale.
In questi anni l'Amministrazione regionale si è dotata, grazie a
delle modifiche legislative importanti, di automatismi che
semplificano l'iter e le procedure.
Chiederemmo però, Assessore, dal momento in cui la scelta
politica avviene come in questo caso (e come è avvenuta nei passati
anni, 2007-2005-2003, dato che questo non è un nuovo piano, ma è
un'integrazione di piano come l'Assessore ci ha dettagliato in
maniera corretta) se ci sia la volontà politica e procedurale di
creare le condizioni per dare gambe alle scelte che il Consiglio
oggi darà e che in passato ha dato, quindi gambe possibilmente
continuative.
Conosciamo gli iter, le procedure, però insieme ci va anche una
volontà politica e non solo del Consiglio, di seguire questa
volontà di alienare questi beni inservibili. Dico questo perché
l'ultima asta è del 2008; oggi siamo nel 2010... ben 18 lotti erano
ancora inseriti nel piano vigente, questi beni scelti dalla
politica, inservibili, quindi si potevano alienare. Quindi
chiediamo che si dia gambe a delle scelte avvenute in
Consiglio.
Oggi la proposta è di ulteriori 18 lotti, che modificano un po'
certi assetti che l'Amministrazione si era data. Le necessità sono
cambiate, l'Assessore ci ha dettagliato soprattutto i lotti più
importanti. È curioso l'inserimento di certi lotti che fanno capo
all'Assessorato dell'agricoltura, in quanto l'Assessore, nel 2007,
era lo stesso; peccato che - se c'erano già delle strategie -
fossero già stati inseriti nel piano 2007 e quindi, a questo punto,
fosse già messo in moto l'iter procedurale non semplice, non breve,
proprio per alienare questi beni inservibili. Cito anche il lotto
di Hône, che è stato acquisito non tanti anni fa, quindi la
strategia è diversa e, ripeto, nel momento in cui si modifica la
volontà, chiediamo realmente che ci sia anche la seconda parte:
quella di concretizzare la scelta fatta in Consiglio.
Grazie.
Presidente
- Colleghi, vi informo che in sede di
coordinamento formale l'oggetto di cui al punto 19 porterà:
"Approvazione del piano di dismissioni per l'anno 2010...", e non
2009.
Il Consiglio
Richiamato il 1° comma dell'articolo 13 della legge regionale
10 aprile 1997, n. 12, e successive modificazioni, recante regime
dei beni della Regione Autonoma Valle d'Aosta, che impegna la
Giunta regionale a sottoporre all'approvazione del Consiglio
regionale un elenco di beni immobili del patrimonio disponibile
della Regione, per i quali non risulta concretamente perseguibile
la destinazione ad un pubblico servizio o ad una pubblica funzione,
da alienare ai sensi e secondo le modalità previste dalla legge
stessa;
Ravvisata quindi la necessità di approvare il Piano di
dismissioni per l'anno 2010 e seguenti;
Vista la relazione concernente il precedente Piano di
dismissioni del patrimonio immobiliare e la presentazione del Piano
di dismissioni per l'anno 2010 e seguenti, facente parte della
proposta di Piano allegata al presente atto;
Dato atto che gli immobili del patrimonio della Regione, di
cui all'allegato alla proposta sopra richiamata, possono essere
dichiarati inservibili per uso pubblico e per pubblica
funzione;
Atteso che per tali beni non sono state, al momento, avanzate
richieste di cessione ai sensi della legge regionale 23 novembre
1994, n. 68, recante "Alienazione di beni immobili di proprietà
regionale a favore dei Comuni", per le quali ad oggi vi sia la
certezza dell'accoglimento dell'istanza;
Fatto presente che per gli immobili in questione l'Azienda
regionale per l'edilizia residenziale (ARER) non ha sinora
inoltrato richieste di cessione ai sensi dell'articolo 8 della
legge regionale 21 agosto 2000, n. 27;
Rilevato che i beni immobili di cui all'allegato elenco
devono essere alienati mediante le procedure stabilite dalla legge
regionale n. 12/1997 e successive modificazioni;
Richiamata la deliberazione della Giunta regionale n. 3830 in
data 30 dicembre 2008 concernente l'approvazione del bilancio di
gestione per il triennio 2009/2011, con attribuzione alle strutture
dirigenziali di quote di bilancio e degli obiettivi gestionali
correlati, e di disposizioni applicative;
Visto il parere favorevole rilasciato dal Direttore della
Direzione espropriazioni e patrimonio, ai sensi del combinato
disposto degli articoli 13, comma 1, lettera e), e 59, comma 2,
della legge regionale 23 ottobre 1995, n. 45, sulla legittimità
della presente deliberazione;
Con le correzioni al testo apportate in sede di coordinamento
formale ed annunciate dal Presidente Alberto CERISE;
Visto il parere della II Commissione consiliare
permanente;
Delibera
1) di approvare il "Piano di dismissioni per l'anno 2010 e
seguenti di beni immobili di proprietà regionale per i quali non
risulta concretamente perseguibile la destinazione ad un pubblico
servizio o ad una pubblica funzione", che si compone della
"Relazione concernente il precedente Piano di dismissioni del
patrimonio immobiliare e la presentazione del Piano di dismissioni
per l'anno 2010 e seguenti", nonché dell'allegato elenco degli
immobili da alienare, che costituisce parte integrante della
presente deliberazione e che sostituisce il precedente Piano di
dismissioni approvato nell'anno 2007 (deliberazione del Consiglio
regionale n. 2892/XII del 12 luglio 2007);
2) di approvare l'alienazione di beni immobili di cui
all'allegato elenco, da effettuarsi secondo le procedure previste
dalla legge regionale 10 aprile 1997, n. 12 e successive
modificazioni;
3) di stabilire che, qualora per i beni di cui all'allegato
elenco, siano avanzate delle richieste di cessione ai sensi della
legge regionale 23 novembre 1994, n. 68, con esito istruttorio
favorevole, la Giunta regionale possa darvi corso nelle more
dell'approvazione dei provvedimenti di indizione dell'asta ovvero
della trattativa privata con evidenza pubblica;
4) di stabilire, altresì, che, qualora per gli immobili di
cui all'allegato elenco, siano avanzate, in accordo con le
competenti strutture regionali, delle richieste di cessione da
parte dell'Azienda regionale per l'edilizia residenziale (ARER), ai
sensi dell'articolo 8, della legge regionale 21 agosto 2000, n. 27,
la Giunta regionale possa darvi corso nelle more dell'approvazione
dei provvedimenti di indizione dell'asta ovvero della trattativa
privata con evidenza pubblica;
5) di disporre che la Giunta regionale, anche specificamente
delegando propri servizi, predisponga i lotti raggruppando o
suddividendo i beni compresi negli elenchi secondo quanto sarà
ritenuto conveniente per il buon esito della gara e rettifichi e/o
precisi le indicazioni catastali riportate, nel caso in cui
risultassero incomplete o inesatte.
Allegati
(omissis)
Presidente
- La parola al Consigliere Donzel.
Donzel (PD)
- Tre brevissime considerazioni.
Come appreso in aula dall'Assessore, è vero che alcuni di questi
beni arrivano alla Regione per attività non dirette, cioè in modo
indiretto, quindi è chiaro che sono dei
surplus
di cui, in
qualche modo, ci si deve liberare, altrimenti hanno unicamente
costi di gestione. A me invece piacerebbe che, nel momento in cui
si presentano questi piani, ci fosse... per quelli che invece sono
stati acquisiti perché c'era un progetto in merito... avere sempre
dettagliato vicino la spesa che fu realizzata per acquisire tali
immobili, rivalutata ad oggi e capire poi, nel momento in cui lo
andiamo a dismettere, quale disastrosa operazione fu fatta in quel
caso lì, perché anche queste cose sono operazioni fatte con i soldi
dei cittadini e bisogna anche capire se l'operazione ha un ritorno
o se - come si capisce dal fatto che le aste vanno deserte - il
ritorno non c'è. Questa è la prima considerazione.
L'altra considerazione riguarda il fatto che alcuni edifici...
le chiedo, Assessore, siccome è previsto che ci sia ancora una
possibilità di sentire l'ARER per valutare eventuali interessi, mi
parrebbe importante, di fronte al fatto che abbiamo più volte
rilevato, che esiste un'emergenza abitativa, valutare fino in fondo
se non sia proprio l'ARER il soggetto che potrebbe essere
interessato ad alcuni alloggi, anche se magari sono siti nel Comune
di Verrès che non conosco, ma che potrebbero rispondere ad esigenze
di emergenza abitativa, oppure nel caso di edifici non più
utilizzabili potrebbero essere ristrutturati, e quindi andare a
rispondere a quel bisogno che abbiamo visto essere impellente della
casa nel Comune di Aosta. Queste sarebbero delle procedure
naturalmente rapide e immediate per l'acquisizione di questi
edifici, che poi potrebbero essere portati a ristrutturazione.
Infine un'ultima considerazione. Mi piacerebbe che ci fosse un
impegno rispetto al recupero di risorse ottenute con queste
dismissioni e che queste risorse aggiuntive venissero investite
immediatamente in tutti i provvedimenti che riguardano
l'anti-crisi, perché, ne discuteremo fra poco, importanti
provvedimenti vengono presi, ma riteniamo che ne servano degli
altri aggiuntivi e queste risorse, se avessero una destinazione di
questo tipo... ci farebbe davvero piacere.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente.
Più che altro per fare propri alcuni suggerimenti, alcune
suggestioni, in particolare quelle del collega Chatrian: la
macchina, lui, la conosce molto bene ed effettivamente la
sollecitazione a far sì che questi elenchi non rimangano dei meri
elenchi, ma trovino applicazione in tempi brevi nelle procedure per
la dismissione, è una sollecitazione che senz'altro ci trova
d'accordo.
Per quanto attiene l'osservazione puntuale del collega Donzel, è
ovvio che il problema dell'emergenza abitativa, soprattutto se
legato all'ARER, entrerebbe in quelle procedure accelerate e
prioritarie di cessione agli enti locali, perché in quel caso il
Comune... infatti, ad esempio per i fabbricati ex uffici di Cogne
della frazione Boutillière, c'era stata nel passato una
segnalazione di interesse da parte del Comune, per destinarlo ad
abitazione edilizia residenziale pubblica. Allo stato delle cose,
su reiterate sollecitazioni anche degli uffici, non c'è stata la
definizione di questa richiesta, però la porta non è chiusa, quindi
diciamo che noi, usando il termine "il tempo è scaduto", li
mettiamo nell'elenco dei beni da dismettere, fatto salvo che le
procedure della legge n. 68 hanno sempre la priorità. Noi siamo a
disposizione, qualora ci siano queste richieste.
Peraltro, sulla sollecitazione di prestare attenzione ai
problemi dell'anti-crisi, penso che siamo sulla stessa lunghezza
d'onda, quindi concordiamo.
Président
- Je soumets au vote l'acte:
Conseillers présents: 30
Votants: 23
Pour: 23
Abstentions: 7 (Benin, Bertin, Giuseppe Cerise, Chatrian,
Lattanzi, Louvin, Patrizia Morelli)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK