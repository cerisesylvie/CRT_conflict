Consiglio Regionale della Valle d'Aosta - Oggetto del Consiglio n. 3624 del 16 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3624 del 16 luglio 1992 - Resoconto
OGGETTO N. 3624/IX Realizzazione del progetto di ampliamento
del servizio di Medicina preventiva per l'età evolutiva.
(Interpellanza)
Interpellanza Visto il disegno di legge approvato dal
Consiglio regionale nella seduta del 5 febbraio 1992 concernente
"finanziamento del progetto materno-infantile di cui alla legge
regionale 23 giugno 1983, n. 66 e successive modificazioni ed
integrazioni";
Visto il progetto (1992-1994) per l'ampliamento del servizio di
medicina preventiva rivolto all'età evolutiva (da 0 a 14 anni)
tendente a potenziare sull'intero territorio regionale le attività
di educazione sanitaria;
Rilevata l'importanza che riveste la salute del bambino in età
scolare al fine di favorire l'armonico sviluppo psicofisico del
bambino e l'acquisizione di conoscenze ed atteggiamenti idonei al
mantenimento del proprio stato di salute;
il sottoscritto Consigliere regionale
Interpella
l'Assessore competente per conoscere:
- quali iniziative sono state prese per la realizzazione del
progetto nell'anno scolastico 1992/93;
- quali iniziative sono state assunte per la messa in atto della
prima fase dello schema e quali sono i distretti prescelti per
l'avvio sperimentale dell'educazione sanitaria in modo da
realizzare il progetto definitivamente a decorrere dall'anno
scolastico 1993/94.
F.to: Beneforti
Presidente
Ha chiesto di illustrare l'interpellanza il
Consigliere Beneforti, ne ha facoltà.
Beneforti (DC)
Il progetto di educazione sanitaria
realizzato nella nostra Regione e per il quale è stata presentata
l'interpellanza, è un'ampliamento di medicina rivolto all'età
evolutiva. Si tratta di ripristinare la medicina scolastica. Con la
realizzazione di questo progetto la prevenzione viene elevata da 0
a 14 anni. In precedenza veniva esercitata nei Consultori soltanto
da 0 a 3 anni.
Gli obiettivi del progetto, come ebbi a dire nelle commissioni
consiliari e al Consiglio regionale in occasione dell'approvazione
della legge di finanziamento del progetto stesso, oltre a quello di
coinvolgere i servizi dei distretti sanitari compresi i medici
degli stessi, che dovranno effettuare le visite e operare per
potenziare ed estendere sull'intero territorio le attività di
educazione sanitaria. Gli obiettivi sono i seguenti:
- Tutela della salute del bambino in età scolare, al fine di
favorire l'armonico sviluppo psicofisico del bambino e
l'acquisizione di conoscenze e di atteggiamenti idonei al
mantenimento del proprio stato di salute;
- la promozione della prevenzione dell'handicap;
- l'acquisizione di dati epidemiologici sullo stato di salute
dei soggetti in età evolutiva;
- la verifica e valutazione dell'attività e del funzionamento
dei servizi di assistenza sanitaria di base;
- lo sviluppo e l'organizzazione dei servizi e la loro attività
in funzione delle esigenze della popolazione infantile
interessata.
Mi preme sottolineare l'importanza data a questo progetto dallo
stesso Consiglio regionale in occasione dell'approvazione della
legge di finanziamento. Infatti, in quell'occasione si ritenne di
istituire un nuovo capitolo di bilancio finalizzato proprio alle
spese per il progetto materno-infantile.
Questa interpellanza è stata presentata per l'importanza che
abbiamo dato, e diamo, al progetto e per conoscere le iniziative
assunte per gli anni scolastici 1992-93 e 1993-94.
Inoltre, per conoscere quali iniziative sono state assunte per
mettere in atto la prima fase riguardante l'informazione e la
sensibilizzazione della popolazione e delle famiglie, nonché degli
insegnanti, tramite gli organi di informazione, riunioni,
assemblee, materiale informativo, aggiornamento personale medico ed
infermieristico, assistenti sanitari e sociali e la messa in atto
del progetto a titolo di sperimentazione presso due o tre Distretti
per poi iniziare con l'anno scolastico 1993-94.
Concludendo questa esposizione, mi auguro che l'importanza che è
stata data da noi e dallo stesso Consiglio regionale, sia stata
compresa e portata avanti da questo Assessorato alla Sanità.
Presidente
Ha chiesto la parola l'Assessore alla Sanità
ed Assistenza Sociale Cout.
Cout (PCI-PDS)
Vorrei dire che noi siamo d'accordo ad
attuare le iniziative valide che sono state intraprese
dall'Assessore precedente e speriamo di averne nuove. Non va
dimenticato però che abbiamo ereditato anche una serie di carenze
che vanno colmate. E' nostra intenzione quindi occuparci di tutte e
due le questioni. Chiediamo di avere il tempo necessario.
Come per la precedente interpellanza anche su questa esistono
dei piani ed una deliberazione di Giunta del 3 aprile 1992 con la
quale si impartiva una direttiva sulle modalità organizzative per
l'effettuazione delle vaccinazioni obbligatorie e facoltative.
Nell'ambito di questo piano però ci sono stati, e ci sono, problemi
di personale. Mancano dei pediatri che sono stati sostituiti da
medici condotti e mancano assistenti sanitarie.
Pur avendo tutte le intenzioni affinché questo piano venga
realizzato dobbiamo ricordare che deve essere attuato uno studio su
ogni iniziativa da intraprendere.
Presidente
Ha chiesto la parola il Consigliere
Beneforti, ne ha facoltà.
Beneforti (DC)
Sarò breve perché nella relazione avevo
già illustrato gli scopi di questo progetto.
Prendo atto degli impegni che l'Assessore Cout ha assunto e per
la volontà dimostrata.
Io mi soffermavo prima sull'importanza di iniziare la prima fase
del progetto proprio perché riguardava l'opera di informazione e di
divulgazione dell'iniziativa e di formazione da parte degli
operatori.
Se questa prima fase non viene realizzata si rischia di saltare
dall'anno scolastico 1992-93 a quello successivo e ci sarebbe un
anno di ritardo.
La fase che ricordava l'Assessore sulla vaccinazione,
nell'incontro avuto con l'USL a suo tempo, si era predisposto come
doveva essere realizzata.
Per quanto riguarda il richiamo che mi è stato fatto sulle
carenze ereditate, ogni Assessore, caro collega Cout, che va alla
Sanità (forse come anche altri), eredita delle carenze ed è
normale. Comunque, dato il breve tempo avuto a disposizione non è
stato possibile eliminarle tutte. Ritengo però che occorre dare la
priorità alle carenze più vicine alla collettività.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK