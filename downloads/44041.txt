Consiglio Regionale della Valle d'Aosta - Oggetto del Consiglio n. 1115 del 14 dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1115 del 14 dicembre 2021 - Resoconto
OGGETTO N. 1115/XVI - Inizio della discussione generale
congiunta sulle relazioni della Sezione regionale di controllo
della Corte dei conti, sul DEFR per il triennio 2022/2024, sul D.L.
n. 46 (Legge di stabilità regionale per il triennio 2022/2024), sul
D.L. n. 47 (Bilancio di previsione per il triennio 2022/2024) e sul
D.L. n. 48 (Disposizioni collegate alla legge di stabilità
regionale per il triennio 2022/2024).
Bertin (Presidente) -
Alla presenza di 32 Consiglieri
possiamo dare avvio ai lavori del Consiglio regionale di oggi.
Siamo in discussione generale per i disegni di legge n. 46, n. 47 e
n. 48. La discussione generale è aperta. Chi vuole intervenire è
invitato a prenotarsi. Qualcuno intende intervenire nella
discussione generale dei punti n. 4.01, n. 4.02, n. 4.03 e n. 4.04
dell'ordine del giorno del Consiglio regionale di oggi? Si è
prenotata la consigliera Spelgatti, ne ha facoltà.
Spelgatti (LEGA VDA) -
Ci aspettavamo che qualcuno della
maggioranza intervenisse ma prima della chiusura della discussione
generale, allora a questo punto cominciamo a dire qualcosina.
Ieri è stata una giornata particolarmente surreale perché è
passato ormai più di un anno e, come ha detto l'assessore Marzi, il
bilancio traduce la volontà politica. Benissimo.
E quale sarebbe la vostra volontà politica? Perché è oltre un
anno che stiamo aspettando di capire quale sia la vostra volontà
politica, aspettavamo questo bilancio e, come detto più che
correttamente dal collega Aggravi, questo bilancio è
sostanzialmente una fotocopia del bilancio dell'anno scorso che
comunque poteva avere una sua giustificazione in quanto bilancio
tecnico perché vi eravate insediati da poco, ma ad oggi non è
cambiato assolutamente nulla. Qual è quindi la vostra volontà
politica? Ma non solo. Abbiamo assistito all'assessore Marzi che ha
fatto tutto un discorso sull'individuo, sulla persona, sulla
comunità e poi ha chiuso dicendo: "abbiamo il dovere di essere
buoni". Bello, non sapevo se commuovermi o se perdere la pazienza
ma, siccome faccio meditazione tutte le mattine all'alba e tutto
quanto, porto tanta pazienza, tanta pazienza con tanta
meditazione.
Il problema è che è oltre un anno che anche noi dell'opposizione
siamo così buoni, mi sento spuntare l'aureola tra un po', ogni
tanto ho fastidio dietro le scapole e ho paura quasi che mi
spuntino le ali da angioletto perché a furia di essere buoni,
buoni, buoni, perché in un momento del genere cos'altro vuoi fare?
Porti pazienza, cerchi di essere collaborativo, speri che chi porta
avanti il transatlantico nell'oceano sappia che cosa sta facendo,
cerchi di dare una mano, anche perché, nel momento in cui affonda
chi governa la nave, affondiamo tutti, ma affondiamo tutti come
Valdostani e, di conseguenza, cerchi di essere collaborativo e lo
fai. L'abbiamo dimostrato, infatti, come diceva il consigliere
Malacrinò, le parti sociali comunque stavolta sono stati contenti
rispetto ai provvedimenti che sono stati posti in campo per le
misure economiche. Peccato che le misure economiche sono quelle che
sono state il frutto del lavoro di maggioranza e di opposizione e
sostanzialmente quindi con l'aiuto e la collaborazione nostra... ma
poi, quando dovete decidere voi dove andare, cosa fare e tutto
quanto, completamente fermi, non c'è nulla, nulla!
Abbiamo assistito al presidente Lavevaz che diceva: "quando
metteremo due piedi oltre l'ostacolo allora...". Scusate, una
piccola domanda, ma chi è che porta la comunità a mettere i due
piedi oltre l'ostacolo? State aspettando la divina provvidenza, per
carità, appelliamoci alla divina provvidenza fa sempre bene,
pregare fa sempre bene. Sono assolutamente concorde su questo,
peccato che vi siete assunti il compito di traghettare la Valle
d'Aosta fuori da questa crisi e stando fermi non si mettono due
piedi oltre l'ostacolo, i due piedi oltre l'ostacolo a chi tocca
metterli? Ah beh certo ma probabilmente non vi siete accorti
evidentemente che tocca a voi. Non ve ne siete accorti
sostanzialmente perché se noi guardiamo l'esempio più palese e più
concreto di questo immobilismo totale, è il fatto che
sostanzialmente ormai da 7 mesi non abbiamo un assessore ai
trasporti, all'ambiente, non stiamo parlando di cose da poco,
stiamo parlando di Assessorati fondamentali, ma se il ricoprire
determinate cariche viene interpretato semplicemente come un "mi
siedo sulla poltrona, tanto gli uffici vanno avanti da soli" e non
si dirige, non si fa assolutamente niente, quindi posso fare
assolutamente tutto perché tanto significa semplicemente avere la
targhetta davanti, beh, tutto si può fare. Chiediamo all'assessore
Minelli quanto abbia lavorato nei mesi in cui ricopriva
quell'incarico e se, secondo lei, la carica di Presidente della
Regione si può cumulare senza nessun problema insieme a quello di
Assessore ai trasporti, all'ambiente e quant'altro con tutte le
problematiche che ci sono.
Poi assessore Marzi, parlava di comunità, ma parlate voi della
differenza tra individuo e persone, di senso di comunità? Voi siete
quelli che governano e allora dovreste avere il senso della
comunità e qual è il senso della comunità all'interno di una
squadra di Governo? Prima di tutto quello di essere squadra. Nel
momento in cui non si è squadra, non si va da nessuna parte! Siete
voi i primi individui rispetto alle differenze che faceva tra
individuo e persona, siete proprio voi che non avete la più pallida
idea di che cosa sia una squadra e, di conseguenza, di quella che
sia una comunità, anche perché c'è una confusione di ruoli
terrificante. Sappiamo tutti, lo vediamo tutti, che nessuno capisce
tra voi quale sia il proprio posto perché ve l'ho già fatta una
volta una metafora calcistica, non perché io segua il calcio, ma
perché comunque lo sport di squadra invece è una lezione di vita,
qualunque sport di squadra, per vincere bisogna essere squadra e
vuol dire che ognuno deve avere dei ruoli ben definiti e tutti
devono andare dalla stessa parte. Nel momento stesso in cui i ruoli
ben definiti non ci sono, tutti fanno tutto, nessuno fa niente,
tutti aspirano a fare qualcos'altro rispetto a quello che stanno
facendo, non si va da nessuna parte, c'è solo confusione e c'è solo
caos.
Ritornando alla metafora del transatlantico, se si ferma il
transatlantico in mezzo all'oceano, si spengono i motori, si passa
il tempo a litigare e c'è chi vuol fare il capitano, tutti vogliono
fare il capitano, però ognuno ha il suo ruolo, ci si ferma e si
aspetta semplicemente che la provvidenza ti porti in porto da
qualche parte, perché nel frattempo ci si mette addosso la divisa e
si dice: "che bello, io faccio il capitano, io faccio questo, io
faccio quest'altro". "Non lo voglio fare io", non si va da nessuna
parte.
La scuola è nel caos più totale, il turismo...
(intervento dell'assessore Caveri, fuori microfono)
... Assessore, il problema è che non se ne rende conto, è
inutile che si arrabbi. Vada a fare un giro nelle scuole, parli con
gli insegnanti, quando poi prenderà il microfono, mi potrà anche
rispondere. Sono contenta che io la diverta, lei un po' meno, lei
mi diverte un po' meno.
L'Assessorato dell'agricoltura dove sta andando? L'Assessorato
della sanità? L'Assessorato del turismo? "Eh, questa ha fatto anche
il Presidente", sì, questa - sottolineiamo "questa" - ha fatto
anche il Presidente. Sa, le spiego una cosa, la differenza tra me e
lei è che lei passa il tempo a raccontare: "quando io fui... quando
sono stato...", noi non parliamo mai di... e soprattutto non
passiamo mai il tempo a fare il vittimismo e a rimembrare quello
che abbiamo fatto.
Quando noi eravamo al Governo, sostanzialmente in cinque mesi di
cui due di sospensione estiva, avendo subito deciso il punto di non
cedere chiaramente ai ricatti sulla questione Casinò...
sostanzialmente in tre mesi e senza una maggioranza abbiamo fatto
azioni concrete ma molto forti: la questione Casinò, l'accordo con
lo Stato, la questione Tzamberlet, bando affitti, mille cose che
abbiamo portato avanti, giuste o sbagliate che fossero non sta a
noi decidere, però abbiamo dato una direzione. Questo permetteva,
tra l'altro, anche all'opposizione di svolgere il suo ruolo perché
fai delle scelte molto forti, vai in una direzione, perché questo è
il compito di chi governa: di assumersi delle responsabilità e di
andare avanti e fare delle scelte, poi non sta a chi governa
decidere se ha fatto bene o male, quando si governa - perlomeno
così era per me - non si dorme di giorno, non si dorme di notte, si
sente un senso di responsabilità enorme, non c'è nessun
divertimento a ricoprire dal mio punto di vista, per come l'ho
vissuta io, quel tipo di carica nel momento in cui non sei appagato
nel tuo ego. Nel momento in cui non sei appagato nel tuo ego e non
ti senti importante nel momento che fai certe cose e ricopri certi
incarichi, sai solo che rinunci alla tua vita, la metti da parte e
ogni volta che vai in giro, con ogni persona con cui parli, senti
il senso di impotenza nel momento in cui non riesci a dare delle
risposte. Il problema è dare le risposte alle persone che hai
davanti, anche se dovresti sentirti anche il peso di tutto ciò che
non sei in grado di fare non per colpa tua, ma perché semplicemente
non hai gli strumenti per poter risolvere le situazioni perché non
hai la bacchetta magica. Questo dovrebbe essere il ricoprire quel
ruolo, non semplicemente lo stare fermo, andare in giro e il
semplicemente aspettare che gli altri decidano e che le cose si
risolvano da sole. Questo permette anche all'opposizione poi di
svolgere il suo ruolo, perché sostanzialmente anche noi, come
opposizione, è oltre un anno che facciamo delle proposte che non
vanno chiaramente da nessuna parte, cerchiamo di essere propositivi
ma, non essendoci temi sul tavolo, non possiamo neanche dire la
nostra su quello che pensiamo.
Le uniche che ho visto qui dentro fare politica sostanzialmente
sono state le due colleghe Minelli e Guichardaz, che stanno
dall'altra parte della barricata, hanno una visione del mondo molto
ma molto, molto differente rispetto a quella che ho io e che
abbiamo noi ma le rispetto, perché chi combatte comunque per un
ideale va sempre rispettato e poi meno male che ci sono anche idee
diverse e pensieri differenti perché questo è il sale della
democrazia. Questo è ciò che permette il dibattito, questo è ciò
che permette il confronto perché nessuno ha la verità in tasca. È
chiaro che però bisogna credere in qualche cosa, si viene eletti
perché si dice che si vorrebbero fare determinate cose, si ha tutto
il diritto di cambiare idea cammin facendo nel momento in cui si
hanno altri elementi in mano, ma si deve essere poi anche in grado
di dare una spiegazione del perché si è cambiata idea, anche perché
la politica è l'arte del compromesso, però c'è compromesso e
compromesso.
Nel momento in cui si cambia idea rispetto a un obiettivo,
perché ci si è resi conto magari che le cose possono essere fatte
meglio, guardando le cose da un punto di vista differente perché
qualcun altro ti ha portato a capire che c'è una strada magari
differente da percorrere o che magari un obiettivo può essere
migliore di un altro rispetto all'idea che tu avevi inizialmente,
va benissimo, e poi perché bisogna mettere d'accordo tutti
chiaramente, è anche questo il limite di chi governa, che magari
vorrebbe fare determinate cose ma poi deve trovare una quadra con
il resto della maggioranza. È giusto che sia così altrimenti
saremmo in una dittatura, però questo non significa tradire gli
ideali in nome del fatto di dire: "basta ricoprire determinate
cariche, determinate poltrone, quindi tradisco ciò che ho detto e
quindi tradisco le persone che hanno riposto fiducia in me nel
momento in cui mi hanno votato".
C'è quindi una sostanziale differenza tra il cambiare idea
mentre si è al Governo e avere la giusta malleabilità rispetto a
quello che si vorrebbe fare, calcolando appunto che nessuno è un
dittatore e quindi bisogna trovare comunque una quadra di
maggioranza ed è giusto che sia così, rispetto al semplicemente a
"ah beh, cambio idea, cambio casacca, non faccio nulla di ciò che
avevo detto che avrei fatto, tanto l'importante è ricoprire una
carica di governo" e soprattutto. visto che poi il
leitmotiv
di tutta questa situazione qual è stato? L'importante è che la Lega
stia all'opposizione.
La ragione di tutta questa roba è "l'importante è che la Lega
stia all'opposizione". Vi siete assunti queste responsabilità ma
sono responsabilità che devono portare dei risultati.
Io vi ricordo che voi in realtà sapete quello che dovreste fare,
e me ne sono accorta nel momento stesso in cui mi è stato
consegnato quel foglio portato alla riunione di maggioranza in cui
il Presidente della Regione, quindi la maggioranza, nell'ennesima
crisi della maggioranza portava come obiettivi da fare rispetto a
tutti i vari Assessorati e quindi anche tutte le scadenze. Dico:
bene, allora le cose che si dovrebbero fare le sanno ma a fronte
del fatto che però non state portando nessun risultato, nessun
obiettivo e della stessa vostra tabella di marcia non state
rispettando non solo nessuna scadenza, ma siete ancora al palo, ai
blocchi di partenza, questo non vi crea nessun tipo di problema?
Non ve ne preoccupate? Beh, aspettate che arrivi la provvidenza e
vi faccia mettere le due gambe oltre l'ostacolo, chiedete a tutti
di essere più buoni, siamo tutti più buoni, parlate del senso della
comunità quando voi siete i primi a non saper mettere in campo
tutto questo, però così affondiamo tutti, così è un dramma ma è un
dramma per tutti. È un dramma per voi che siete al Governo, è un
dramma per noi che siamo all'opposizione che non abbiamo temi su
cui fare opposizione perché, di fronte al nulla e all'immobilismo,
puoi continuare a fare proposte e dire: "facciamo così", però a
ogni Consiglio porti una cinquantina-sessantina di proposte e poi
ti aspetti che arrivino i temi sul tavolo di cui discutere e i temi
non arrivano, quindi non facciamo manco noi opposizione, poi la
gente fuori in realtà ti dice: "ma voi siete a governare". No, noi
non siamo a governare, non scegliamo niente, quindi cosa fai? Fai
un'opposizione dura? Crei ulteriori problematiche in un momento di
questo tipo? No, cerchi di essere collaborativo, speri che delle
soluzioni vengano messe in campo anche perché non è una questione
di Palazzo, è una questione appunto, assessore Marzi, di comunità,
perché, quando chi sta qua dentro affonda, affondano tutti, affonda
tutta la Regione, e adesso dovrebbero essere messe in campo tutte
le misure, scegliete dove andare, scegliete cosa fare, scegliete
nel bene e nel male, assumetevi però le vostre responsabilità!
Tracciate una linea, voi fate la maggioranza, noi scegliamo di
aiutare nel momento in cui concordiamo con quello che state
facendo, vi diciamo come nostro ruolo corretto di opposizione: "no,
su questo non siamo d'accordo", facciamo il nostro ruolo di
opposizione ma andate da qualche parte, accendete i motori del
transatlantico, perché siete fermi in mezzo all'oceano a litigare
tra di voi per trovare una quadra su chi fa il capitano, su chi
svolge tutti gli altri ruoli e aspettate la provvidenza e poi dite:
"bisogna essere buoni".
Chiaramente il suo discorso era tutto riferito al discorso del
vaccino e tutto quanto e si dovrebbe aprire tutto un altro capitolo
e lasciamo stare, non tocca a noi decidere, ma insomma, ci sono
tanti altri temi. Occupatevi di quello di cui vi dovete occupare,
fate quello che dovete fare, assumetevi le vostre responsabilità
che noi di essere buoni possiamo, possiamo eccome, noi
dell'opposizione, i cittadini lo sono, però poi tutto questo porta
a degli scompensi perché c'è un limite che non può essere valicato
e lo abbiamo già valicato una quantità infinita di volte. Fate le
vostre scelte, decidete dove andare, andate però, fate qualche
cosa.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Partirò per questo intervento in
discussione generale sul DEFR e sulla manovra di bilancio dalla
frase di Eisenhower citata ieri dal consigliere Aggravi: "le cose
davvero importanti sono raramente urgenti e le cose urgenti sono
raramente davvero importanti. Le cose poco importanti diventano
urgenti per mancanza di pianificazione". Il concetto è chiaro e, a
mio avviso, ben si attaglia anche alla situazione valdostana e
anche a questa manovra di bilancio. L'anno scorso abbiamo discusso
un bilancio tecnico, l'anno prima un bilancio di emergenza nel
mezzo di una grave crisi politica, quest'anno si parla di un
bilancio di transizione. Insomma da noi la normalità non esiste
perché è sommersa dalle emergenze e dalle urgenze e non è certo
solo un problema di Covid.
Il problema di fondo, a nostro avviso, è che manca una cultura
di programmazione per cui ci si barcamena con le soluzioni di
giornata e con le urgenze ed è anche sorprendente il fatto che il
dibattito di queste settimane ruoti attorno più alle cifre delle
entrate e delle uscite, ma venga trascurato il documento che pure
dovrebbe ispirare la manovra di bilancio. Non si parla del DEFR,
mentre quello è il documento di pianificazione. Il fatto che sia
tenuto ai margini della discussione è la conseguenza di
un'impostazione che confonde le cose urgenti con le cose
importanti, allora io farò il contrario, mi soffermerò ben poco
sulle cifre di bilancio e parlerò invece in modo più dettagliato
del DEFR, che costituisce il fondamentale strumento della
programmazione dell'attività amministrativa di utilizzo delle
risorse regionali. Com'è noto, questo documento è stato introdotto
a partire dal 2016 a seguito di una disposizione normativa statale
che è entrata in vigore il 9 settembre di quell'anno, che recita
testualmente: "le Regioni, le Province autonome di Trento e di
Bolzano e gli Enti locali determinano gli obiettivi dei propri
bilanci annuali e pluriennali in coerenza con gli obiettivi
programmatici risultanti dal documento di economia e finanza". Ai
sensi di legge, quindi il DEFR regionale dovrebbe essere approvato
entro il mese di giugno, un'approvazione che dovrebbe avvenire con
largo anticipo rispetto alla predisposizione del bilancio, perché
la manovra dovrebbe basarsi proprio sugli orientamenti politici
definiti dal DEFR ed è ciò che fa la maggioranza delle Regioni. Per
fare qualche esempio, l'Emilia Romagna, la Lombardia, la Liguria
hanno approvato il loro DEFR a inizio estate e ora sono in fase di
discussione di bilancio.
In Valle d'Aosta questa metodologia non è mai stata ancora
rispettata, siamo al sesto anno di applicazione della norma e il
DEFR è sempre stato approvato o a ridosso, o contestualmente al
bilancio di previsione ed è un'impostazione che, a nostro avviso,
vanifica in gran parte il ruolo di quel documento perché si
sovrappone la discussione dello stesso a quella del bilancio e
questo evidenzia un difetto che caratterizza la politica regionale
e che è proprio, a nostro avviso, la mancanza di un'adeguata
programmazione. Noi viviamo in una Regione che a più livelli è
sorda e io direi anche in certe situazioni ostile alla
programmazione. Si preferisce l'ordinaria amministrazione, decidere
giorno dopo giorno. Non è un'affermazione che faccio a caso, ma è
un'affermazione che si può documentare. Siamo infatti una Regione
che è senza piani aggiornati per la tutela delle acque, in materia
sanitaria, di gestione dei rifiuti, di gestione dell'aeroporto. È
una Regione che è del tutto priva di un piano regionale dei
trasporti, eppure c'è da 24 anni una legge che lo prevede, e di un
piano per la mobilità ciclistica. Una Regione che ha impiegato 38
anni per approvare il piano territoriale paesistico previsto da una
legge regionale urbanistica degli anni Sessanta e che è ancora
senza un piano di contrasto all'emergenza climatica. Osservo
soltanto che la Provincia autonoma di Bolzano ha il suo piano clima
dal 2011.
Anche il consigliere Aggravi ieri nel suo intervento ha espresso
preoccupazione per l'affastellamento di piani da approvare da parte
della Regione; in effetti sono tanti quelli che mancano all'appello
come ho appena detto. Ci sono degli anni, in alcuni casi dei
decenni, di ritardo e ciononostante si sceglie spesso ancora di
andare piano, di procrastinare, come ho purtroppo avuto modo di
constatare di persona. Si tratta per noi invece, al contrario, di
andare avanti e di decidere per cui negli emendamenti che abbiamo
presentato proponiamo dei tempi precisi per l'approvazione di piani
importanti che sono in lista di attesa.
Come dicevo, non sorprende ma, anzi, è la conferma di una
situazione un po' sconsolante che anche il DEFR da strumento
fondamentale centrale di programmazione sia ridotto a un
adempimento burocratico di una legge dello Stato, invece ci sarebbe
bisogno di analizzarlo bene perché le modifiche sono spesso
opportune, lo dimostra il fatto che sul testo scaricato dalla
Giunta poche settimane fa c'è stato un fiorire di emendamenti dello
stesso Governo.
Fatta questa premessa, che serve un po' a inquadrare la
discussione che portiamo oggi, voglio comunque entrare nel merito
di alcuni punti del documento, perché anche se nessuna decisione di
oggi potrà avere un'influenza sull'impostazione del bilancio di
previsione, che è già definita e in gran parte blindata, rimane
comunque un documento che contiene delle affermazioni significative
sia laddove dice qualcosa, sia laddove non dice niente.
Progetto Civico Progressista presenta una trentina di
emendamenti al DEFR e si tratta di proposte costruttive per
migliorare il documento, emendamenti che in vari casi abbiamo
formulato anche con una certa difficoltà, perché il testo scaricato
in alcune parti è stato notevolmente modificato non solo dalle
osservazioni che sono emerse in Commissione, ma anche da ampie
riformulazioni che ci sono pervenute dal Governo: ad esempio, tutta
la parte sui trasporti è stata riformulata completamente ed è
questo un modo di procedere che non ha certo aiutato a capire e a
proporre.
Il primo degli emendamenti che abbiamo presentato al DEFR
riguarda la questione della necessità di una riforma elettorale
istituzionale. E' il primo emendamento e non a caso, perché si
ricollega a quanto dicevo poco fa sulla mancanza di programmazione.
Le due cose sono strettamente collegate, non si programma perché
non c'è una stabilità di azione di governo, perché non c'è
l'abitudine a pensare alle strategie di lungo corso ma solo alle
tattiche, alle convenienze del momento. Il sistema elettorale e la
qualità dell'amministrazione, a nostro avviso, viaggiano in modo
strettamente collegato e sono cose di cui siamo tutti consapevoli,
ne abbiamo parlato anche più volte, però poi non si fa un passo
avanti. L'emendamento ripropone del resto tale e quale un punto
qualificante che era contenuto nel programma di legislatura
presentato e approvato nell'ottobre dello scorso anno. Non abbiamo
trovato questo punto nel nuovo DEFR che ci è stato proposto, un
DEFR che si proietta fino al 2024, quindi a ridosso delle elezioni
del 2025, perciò crediamo che sia da riproporre, considerata la sua
importanza.
Quando dopo la discussione generale arriveremo all'illustrazione
degli emendamenti, dirò per quale motivo, secondo noi, non si può
più aspettare e bisogna realizzare questa riforma per la quale
peraltro non partiamo da zero, c'è stato un lavoro considerevole
che è stato fatto nel passato e che deve essere ripreso. Troviamo
quindi sorprendente che il primo capitolo della terza sezione del
DEFR che affronta il tema cruciale sotto il titolo "Amministrazione
e governo della Regione" ignori totalmente questo punto e vediamo
se il buco sarà colmato con l'approvazione dell'emendamento.
Sempre nel capitolo "Amministrazione e governo della Regione" è
assente un altro punto che era importante ed era qualificante nel
programma della legislatura così come era stato approvato, cioè
quello riguardante la necessità di una maggiore sobrietà nei costi
della politica regionale. Si afferma spesso nel dibattito
consiliare nella discussione della manovra di bilancio, lo abbiamo
fatto anche le altre volte, che la Regione si trova in una
situazione di emergenza a causa della pandemia che ha danneggiato
lo sappiamo molti settori dell'economia regionale e ha determinato
un fenomeno di impoverimento complessivo che occorre contrastare
con tutti gli interventi di sostegno e recuperando delle risorse
finanziarie ovunque sia possibile. È anche per questo, ma non solo,
che nell'ottobre del 2020, quando si discuteva di quel programma
per formare il Governo, PCP aveva chiesto un gesto di attenzione
con una riduzione delle indennità dei Consiglieri, degli Assessori,
dei Presidenti di Giunta e di Consiglio. Ci era stato detto di no,
che non andava bene in quel momento, ma era stata concessa la
disponibilità ad affrontare la questione e ad adottare rapidamente
una prima misura: quella dell'equiparazione degli emolumenti del
Presidente del Consiglio a quelli degli Assessori e non come
avviene ora a quello del Presidente della Regione. Tutti erano
d'accordo su questa cosa, poi però non si è fatto nulla e ora
quella previsione non viene riproposta nel DEFR, che appunto è un
DEFR che guarda fino al 2024, e a noi pare che quel concetto vada
ribadito.
Sul capitolo sanità e salute interverrà più dettagliatamente la
collega Guichardaz, mi limito a sottolineare che i nostri
emendamenti vanno in due direzioni: il potenziamento della sanità
territoriale e le scelte in materia di Ospedale. Manteniamo tutte
le nostre riserve sull'opportunità e la realizzabilità
dell'ampliamento dell'Ospedale nell'attuale zona. Sono scelte che
sono state fatte nei mesi scorsi senza quegli approfondimenti che
erano stati previsti nel programma concordato a ottobre 2020.
Anche per quello che riguarda il campo ambientale, abbiamo
analizzato il documento e proposto alcune modifiche. Come ho
accennato prima, la Provincia autonoma di Bolzano si è dotata fin
dal 2011 di un piano clima e ha fatto bene perché la sfida che
abbiamo di fronte è di enorme portata, si tratta di riconvertire
tutto il nostro sistema di consumi energetici abbandonando
l'utilizzo dei combustibili fossili per usare invece le energie
pulite e rinnovabili, E' un cambiamento radicale, epocale, che
occorre fare con metodo e con dei tempi rapidi. Non è vero che noi
siamo una piccola Regione che non può fare nulla, ognuno nel suo
piccolo deve poter fare qualcosa, ma siamo fermi, non facciamo
quello che nelle indicazioni c'era e non sono nemmeno delle
indicazioni all'altezza della sfida. Il documento dà per acquisiti
dei documenti e delle strategie che invece sono ancora da
approvare. A dicembre 2018 il Consiglio regionale all'unanimità
aveva approvato un ordine del giorno che conteneva l'impegno ad
arrivare alla fine del 2019 all'approvazione di una
road
map,
per addivenire all'obiettivo
fossil full free
entro
il 2040. Sono passati tre anni e quella road map non è ancora stata
approvata dal Consiglio, esiste una bozza adottata dalla Giunta da
quasi un anno, però poi non è approdata al voto del Consiglio.
Eppure è solo un documento che indica un percorso, non è già "il
percorso", perché poi bisognerà fare la strategia per la
decarbonizzazione a cui gli uffici stanno lavorando, ma noi non
abbiamo approvato nemmeno il passo iniziale.
Un altro nodo rilevante in campo ambientale è quello della
gestione dei rifiuti, in particolare della questione delle
discariche per rifiuti speciali. Sappiamo tutti la vicenda, non
stiamo a ripercorrerla. Sono state autorizzate, a nostro avviso
incautamente, due discariche inizialmente concepite come per
rifiuti da demolizione e costruzione e poi trasformate in
discariche per rifiuti speciali con tante tipologie di codici
ammessi, che non hanno certo la finalità di rispondere a
un'esigenza di smaltimento di carattere locale, ma sono un invito a
portare i rifiuti speciali da varie parti d'Italia per interrarli
in Valle d'Aosta. Questa situazione, con il problema delle due
discariche, che è una situazione negativa, si è potuta sviluppare
anche a causa della carenza della normativa regionale. La legge n.
31/2007 è datata ed è palesemente inadeguata, occorre rivederla
rapidamente e non basta certo quello che c'è scritto nel DEFR, cioè
di avviare una revisione della legge. C'è depositata una recente
proposta di legge che abbiamo presentato, noi chiediamo che le
modifiche alla legge n. 31/2007 vengano approvate contestualmente
al nuovo piano di gestione dei rifiuti.
Ci siamo poi soffermati sul tema delle acque, un buon piano di
tutela delle acque è importante per la Valle d'Aosta vista la
rilevanza che questo elemento naturale ha nell'economia e in tutto
ciò che riguarda la Regione Valle d'Aosta. Il PTA è scaduto da
cinque anni, nel DEFR che era stato scaricato non era nemmeno preso
in considerazione. È stato fatto un lungo iter partecipativo, il
nuovo piano che ha già fatto anche la procedura di VAS che si è
conclusa nel febbraio del 2020, quindi due anni fa, è lì, è pronto,
però è ancora tutto fermo, il piano non è approdato in Consiglio,
quindi noi chiediamo che questo avvenga rapidamente e che tutto si
concluda entro il mese di marzo.
Sulla questione del collegamento intervallivo che si progetta di
realizzare a Cime Bianche, questo argomento non vede certo un'unità
di consensi nella comunità valdostana, ci sono delle visioni molto
diverse e dei nodi da sciogliere. A nostro avviso, non basta più
dire, come abbiamo fatto nello scorso DEFR, che deciderà il
Consiglio e che nel frattempo gli studi commissionati devono andare
avanti comunque, perché, rispetto alle discussioni che ci sono
state in passato su questo punto - e mi riferisco alla discussione
del 2019 per la formulazione del DEFR del 2020 e alla stessa
discussione che è stata fatta per il programma di legislatura
-  rispetto ad allora ci sono due novità che devono indurre, a
nostro avviso, a una scelta di maggiore chiarezza. La prima è che
lo studio che è stato affidato lo scorso maggio dalla società Monte
Rosa non si limita agli approfondimenti sulla sostenibilità e la
realizzabilità finanziaria, ambientale, urbanistica, come avrebbe
dovuto essere, ma contiene già anche una parte di progettazione
definitiva; e per noi questa è una contraddizione palese. In
secondo luogo c'è una novità: la netta presa di posizione del
Ministero della transizione ecologica che ha bocciato i progetti di
ampliamento del comprensorio sciistico del Terminillo già esistente
perché si trova in una zona di protezione speciale della rete
"Natura 2000", la stessa situazione che abbiamo nel Vallone di Cime
Bianche. Allora ci chiediamo che senso ha andare avanti con gli
studi senza prioritariamente aver verificato, tramite
un'interlocuzione ufficiale e formale con il Ministero della
transizione ecologica, se questo intervento è compatibile o meno
con le norme europee, nazionali e regionali che disciplinano gli
interventi nelle zone ZPS e vietano la realizzazione di impianti a
risalita e piste di sci. Quindi chiediamo una maggiore
chiarezza.
C'è poi tutto il capitolo dei trasporti che ho lasciato per
l'ultima parte nella mia esposizione perché non si è capito bene
fino all'ultimo qual era il testo su cui si doveva ragionare. Il
testo scaricato in Giunta era del tutto superato e non teneva conto
dei cambiamenti importanti che si erano verificati nel corso del
2021. È stato detto che si era trattato di un errore materiale e ci
è stato consegnato
brevi manu
un testo nuovo, ma poi gli
emendamenti veri e propri sono arrivati al momento
dell'approvazione del DEFR in Commissione. Comunque, anche tenendo
conto dell'evoluzione che ha avuto il testo e dei tentativi di
attualizzarlo, emerge un'impostazione che non ci appare
accettabile. Faccio alcuni esempi sugli argomenti per cui
presenteremo degli emendamenti.  Sul piano regionale dei
trasporti il DEFR dice che dobbiamo procedere alla sua attuazione.
È un'affermazione stupefacente per il semplice motivo che il piano
non è mai stato approvato, quindi se non è stato approvato, è
impossibile procedere all'attuazione. Il piano regionale dei
trasporti è uno strumento di programmazione per tutto il settore
dei trasporti, come ho detto è previsto da una legge ormai datata:
la n. 29/1997, e siamo sempre lì! Illustrando l'emendamento
ricostruirò un po' l'iter di questa storia, che è diventata
infinita, ma quello che è certo è che la formulazione attuale del
DEFR non va bene perché, parlando di attuazione, si salta un
passaggio decisivo: quello dell'approvazione, un'approvazione che
richiede vari passaggi, prima una consultazione pubblica sulla
bozza, cioè l'avvio della procedura di VAS, poi il parere di VAS,
la rielaborazione del testo, un voto in Giunta, infine
l'approvazione del Consiglio. Questa è una cosa urgente, poi dopo
si parlerà dell'attuazione.
Sull'elettrificazione: la Valle d'Aosta ha ottenuto nell'aprile
di quest'anno un importante risultato con l'inserimento del
progetto nel PNRR, il che significa, da una parte, dei fondi per
elettrificare; dall'altra, delle procedure più rapide e una
tempistica che il PNRR impone dovrebbe essere conclusa entro il
2026. Io sono lieta di aver operato attivamente, con il sostegno
anche della Deputata, per l'ottenimento di questo risultato che non
era scontato. Mi rammarico dell'assenza di impegno in questo da
parte delle forze autonomiste e dello scetticismo, della
sufficienza, quando non dell'ostilità dichiarata, con cui questo
risultato è stato considerato da molta parte della politica
valdostana. Mi spiace che nel primo testo del DEFR scaricato dalla
Giunta non ci fosse nessun riferimento a questa cosa. Nel secondo
testo c'è un cenno all'elettrificazione della tratta ma, a mio
avviso, non si coglie la portata di quegli interventi che ci
saranno nei prossimi anni sulla tratta ferroviaria. Fra i fondi per
l'elettrificazione e i finanziamenti del contratto di programma tra
Ministero delle infrastrutture e Rete Ferroviaria Italiana ci
saranno complessivamente degli investimenti per circa 150 milioni
ed è credo da quando è stata costruita la ferrovia che non siamo in
una situazione del genere, ma la Regione, a nostro avviso, non può
limitarsi a fare da spettatore, deve operare attivamente in
sinergia con Rete Ferroviaria Italiana.
Veniamo all'Aosta/Pré-Saint-Didier: quello che c'è scritto nel
DEFR non è accettabile, i lavori per la riapertura della tratta
sono previsti da una legge regionale, dal programma strategico
degli interventi approvato dal Consiglio, dall'accordo quadro fra
Regione e RFI nel 2017. Rete Ferroviaria Italiana ha anche
progettato degli interventi per l'incremento della portata assiale
e per la riattivazione della linea, ha previsto anche delle risorse
da destinare e deve cercare quelle che mancano, è un suo dovere
istituzionale, non credo che possa venirne meno. Quello però che
manca è una chiara e precisa volontà politica e l'iniziativa della
Regione, infatti nel DEFR ci si limita ad affermare che occorre
fare degli approfondimenti e che in buona sostanza si passerà nei
prossimi tre anni a valutare i possibili scenari.
Sui treni bimodali: entrerò nel dettaglio su questo punto
nell'illustrare l'emendamento che proponiamo, ma la scelta dei
bimodali, in alternativa all'elettrificazione della linea, è stata,
a nostro avviso, una scelta sbagliata fatta dieci anni fa, che
pure, a quel tempo, aveva delle giustificazioni, poteva avere delle
giustificazioni, che indicherò più avanti, ma decidere oggi di
acquistare altri tre treni bimodali, che costeranno circa 10
milioni l'uno e che non potranno poi essere utilizzati con quella
caratteristica lì di essere dei bimodali, è una cosa che a noi
appare insensata in questo momento. Ad aprile l'elettrificazione è
stata inserita nel PNRR, che ha dei tempi che sono stati definiti.
Entro il 2026 le opere dovrebbero essere ultimate e probabilmente a
partire dal 2024 la linea non potrà essere utilizzata perché ci
saranno i lavori in corso, quindi è una questione matematica: i
bimodali una volta ordinati dovranno essere costruiti, portati in
Italia, collaudati, omologati, dovranno ottenere i permessi di
circolazione e, quando arriveranno in Valle d'Aosta, non potranno
essere utilizzati come bimodali veri e propri ma solo come treni
con la parte elettrica. Allora perché non acquistare ora dei treni
elettrici che sono disponibili subito, costano meno, ce ne sono di
ogni tipo e dimensioni e potranno essere utilizzati per vari
decenni?
L'aeroporto della Valle d'Aosta ha dei costi di gestione elevati
e svolge un servizio limitato, non è mai diventato quell'aeroporto
commerciale per 100 mila passeggeri all'anno che erano previsti nel
masterplan
sconsiderato del 2004. I passeggeri sono poche
centinaia all'anno ormai da molto tempo, tant'è vero che nel 2015,
con una risoluzione votata da 32 Consiglieri regionali, è stato
approvato un obiettivo, un ordine del giorno, una risoluzione
appunto che chiedeva di accantonare l'opzione commerciale del 2004
e di elaborare un nuovo masterplan. Sono passati sei anni da
quell'ordine del giorno e il masterplan non c'è ancora e non è
stata rispettata fino in fondo la richiesta del Consiglio perché
non si è arrivati alla conclusione di quel percorso e nel DEFR non
si accenna a tutto questo. Avere un nuovo masterplan significa
semplicemente definire in modo chiaro e attraverso un atto formale
che tipo di aeroporto si vuole, ma bisogna dirlo chiaramente.
Mentre ero in Giunta io ho proposto quanto meno un atto di
indirizzo sul ruolo dall'aeroporto, da proporre al Consiglio, ma su
questo non c'è stata disponibilità.
Mi sono soffermata soltanto su una dozzina dei 31 emendamenti
che abbiamo presentato rispetto al DEFR, un documento, come ho
detto, che nella formulazione attuale ci pare poco adeguato a
guidare le politiche regionali nei prossimi tre anni in una
prospettiva di cambiamento reale di un sistema che non funziona
più.  Non è presente, secondo noi, nel testo attuale del DEFR,
il segno di una volontà di innovare la politica valdostana quale si
era cercato di inserire nel programma di legislatura concordato a
ottobre 2020 ed è un'affermazione che abbiamo documentato facendo
dei riferimenti precisi e proponendo dei testi alternativi. Se il
Consiglio recepirà le nostre proposte di emendamento, lo
interpreteremo come un segnale di volontà di abbandonare una china
discendente che durante il 2021 ha caratterizzato le scelte della
maggioranza regionale e che ha indotto Progetto Civico Progressista
a uscire da tale maggioranza. Se viceversa i nostri emendamenti non
saranno accolti, sarà per noi una conferma delle preoccupazioni che
abbiamo espresso nella scorsa primavera e nei mesi successivi
invocando una verifica programmatica, verifica che non si è voluta
fare, motivo per cui abbiamo tratto naturalmente le doverose
conclusioni e le conseguenze.
Dalle ore 09:42 assume la Presidenza il vicepresidente
Marguerettaz.
Marguerettaz (Presidente) -
Sempre in discussione
generale... prego i colleghi di prenotare. Se non ci sono
prenotazioni... il collega Carrel si è prenotato, ha facoltà di
parlare.
Carrel (PA) -
Noi speravamo in un bilancio di ripartenza
e invece ci troviamo con un bilancio di transizione, che, come è
già stato detto, dal nostro punto di vista manca di programmazione,
manca di una visione complessiva, a partire dalle norme sulla
gestione del personale, una gestione su cui ci siamo soffermati
come gruppo consiliare in diversi interventi durante l'anno, una
gestione che continua a derogare alle scadenze senza andare a
prevedere una vera e propria riorganizzazione e questo è
sicuramente uno degli aspetti che ci preoccupa particolarmente.
Dico questo perché deroghiamo le strutture che sono attualmente in
vacanza e che quindi non saranno sostituite e non saranno
modificate, quindi con dirigenti nominati per un intero anno
ancora, deroghiamo a tutta una serie di norme dettate ovviamente
dall'emergenza Covid, però senza andare ad aggiungere dei fattori,
secondo noi, fondamentali, come, ad esempio, la possibilità di
partecipare ai concorsi anche per chi risulta positivo al Covid ed
è iscritto regolarmente al concorso ma non può partecipare per
questo motivo. Su questo quindi torneremo sicuramente dopo ma la
questione che ci preoccupa e su cui notiamo che manca
programmazione è la legge sugli uffici stampa, una legge approvata
il 27 aprile del 2021 da questo Consiglio e che oggi non vede
assolutamente né il concorso e nemmeno avviata la contrattazione di
secondo livello, quindi sono passati sette mesi da quando abbiamo
approvato questa legge e ad oggi non abbiamo ancora avviato la
contrattazione necessaria per poi arrivare al concorso. Questo,
secondo noi, simboleggia un po' l'immobilismo di questa Giunta e la
difficoltà poi di dare programmazione, di dare una nuova visione
alla macchina amministrativa che non si ferma solamente ed
esclusivamente alla macchina regionale, ma è molto di più: gli Enti
locali, la
Chambre
, l'
Office
, tanti altri aspetti che
sicuramente abbiamo ben analizzato anche in Commissione. Non è
dunque sufficiente prevedere l'esclusione dei limiti assunzionali
per il Corpo forestale e i vigili del fuoco, questa è una misura
tampone, ma non è una misura che mira a risolvere i problemi
strutturali della macchina amministrativa. Manca programmazione e
ce l'ha confermato anche l'Assessore al turismo quando, parlando
dell'Ente unico turistico in Commissione, gli abbiamo chiesto qual
è il cronoprogramma per arrivare a questo ente unico, andando a
ricordare anche che la Giunta regionale nel 2019 aveva già
scaricato un disegno di legge, quindi avevamo già un testo, che
personalmente non mi convince a fondo, ma comunque è un testo da
cui si può partire e si può lavorare e la risposta dell'Assessore è
stata che allo stato attuale dell'organizzazione degli Assessorati
e anche di una visione ereditata dai tempi passati dove ciascun
Assessore si occupa di promozione e fa degli esempi, prima di
imporre in maniera organizzativa, occorre il tempo di ridefinire le
deleghe e occorre valutare anche le forme preventive di
collaborazione.
Non entro ovviamente nella discussione di ridefinire le deleghe
perché non mi compete e sicuramente ne parlerete tra di voi ma
credo che le forme preventive di collaborazione debbano già essere
state messe in campo in quest'anno di legislatura perché se l'anno
scorso questo discorso poteva reggere, oggi dopo un anno ormai e
quattro mesi di Governo diventa difficile credere che non abbiate
iniziato a lavorare e collaborare. Le forme di collaborazione sono
la Giunta, sono i progetti di lavoro, sono i gruppi di lavoro, sono
gli obiettivi dirigenziali e su questo ci riserviamo e ovviamente
andremo ad approfondire su cos'è stato fatto, perché se è vero che
non possiamo imporre l'ente unico, è anche vero che se lasciamo la
situazione così com'è, difficile è arrivare all'ente unico, quindi
se nulla si fa, non si arriva assolutamente da nessuna parte e
continuiamo a fare promozione spezzettata tra i vari Assessorati
senza avere un'idea di Valle d'Aosta. Questo è esclusivamente un
altro esempio dove, dal nostro punto di vista, manca
programmazione.
Ieri l'assessore Marzi nella sua relazione ha detto che è un
bilancio che mette al centro i più bisognosi. Forse si riferiva
anche all'abrogazione dell'addizionale IRPEF regionale per il primo
scaglione, quindi quello da 0 a 15 mila euro ma nella stessa legge,
nel DL 46, troviamo all'articolo 37 la sospensione o, meglio, la
proroga della sospensione ancora per un anno del
bon
chauffage
, proprio oggi che abbiamo un caro bollette
impressionante e un caro vita che sta colpendo tutte le famiglie
valdostane, su questo sicuramente ritorneremo con un emendamento ad
hoc, ma qual è la
ratio
, dov'è la programmazione? Se
mettiamo realmente al centro i più bisognosi, non possiamo andare a
sospendere la misura del bon de chauffage perché è un
controsenso.
Potremmo continuare parlando ovviamente di quello che è il PNRR
e della giusta attenzione che si dà al bilancio prevedendo di
andare ad assumere anche a tempo determinato il personale che si
dovrà occupare di PNRR, PNRR di cui però ci è stato detto,
ovviamente chiaramente non solamente per colpa nostra perché sono
scelte che dipendono anche da altri, non sappiamo né quando, né
come e né quante siano le risorse che arrivano, ma ciò che ci
preoccupa e che ci fa rimarcare anche qui un'assenza di
programmazione e anche qui un immobilismo in questo anno è che ad
oggi non abbiamo ancora un Coordinatore del Dipartimento
innovazione e Agenda Digitale, uno degli elementi fondamentali per
la gestione del PNRR, perché è inutile che aspettiamo i fondi se
non siamo pronti a spenderli perché il PNRR funziona e può essere
efficace esclusivamente se la macchina amministrativa è pronta e
organizzata a gestire questi fondi e non è sufficiente prevedere di
assumere delle persone a tempo determinato per far fronte a questa
ondata di soldi che è positiva, ma può essere confluita nella
giusta direzione esclusivamente se abbiamo una programmazione e
un'organizzazione che, dal nostro punto di vista, attualmente non
c'è assolutamente.
Lo ha detto ieri il collega Aggravi nella relazione di
minoranza, il vero vincitore di questo bilancio è sicuramente
l'Assessore alla sanità, l'Assessorato che porta a casa importanti
risorse su cui ovviamente ci trova anche d'accordo da un certo
punto di vista di investire sulla sanità in questo momento, ma
dobbiamo capire come vogliamo investire perché è anche pur vero che
con tutte le risorse che abbiamo erogato all'USL negli ultimi anni,
anche l'USL ha avuto degli avanzi importanti, quindi non è
sufficiente aumentare a bilancio le risorse se poi anche lì dietro
non vi sono le strutture per poterle spendere e per poter rendere
efficaci questi interventi.
La misura dell'articolo 17, che è una misura chiamata di
attrattività dei medici e degli infermieri è una misura che, dal
nostro punto di vista, presenta tre problemi: il primo sicuramente
è il rischio di impugnativa, che è stato ben declinato sia
dall'Assessore prima in audizione in II Commissione e poi da
un'audizione specifica con gli uffici competenti; il secondo
aspetto è che riguarda esclusivamente i medici e gli infermieri e
quindi non coinvolge i dirigenti delle professioni sanitarie, gli
assistenti sanitari, il dietista, gli educatori professionali, le
OSS e tante altre figure che lavorano nel comparto della sanità ma
che non si vedrebbero coinvolte in questa misura; il terzo aspetto
che abbiamo dedotto dai dati che ci ha consegnato l'Assessore alla
sanità in audizione è che su 4.942.080 euro destinati ai dirigenti
medici esclusivamente il 4,54 percento riguarda l'attrattività e
quindi riguarderà dei nuovi medici, tutti gli altri soldi vengono
destinati a dei medici che già lavorano in USL. È questo il
problema dell'USL? I medici non si trovano e non riescono a
lavorare e a essere efficienti in Valle d'Aosta perché non
guadagnano abbastanza o ci sono altri problemi? Forse è questo su
cui dobbiamo realmente interrogarci.
L'articolo 19 dello stesso disegno di legge prevede poi la
possibilità di andare ad affidare a delle strutture competenti
esterne private, ovviamente tutte vagliate, dei settori della
sanità e quindi stiamo cercando di rafforzare l'USL, pertanto una
gestione pubblica della sanità, e nello stesso tempo, nello stesso
disegno di legge, prevediamo di poter esternalizzare delle risorse
a terzi. Questo ci lascia alquanto stupefatti perché non capiamo se
allora il problema è di gestione interna oppure ci sono delle
inefficienze, ci sono dei problemi che non si possono risolvere con
800 euro in più al mese. Presenteremo poi un emendamento in cui
andiamo addirittura ad incrementare questa misura a patto che
ovviamente si ampli la platea e si vadano a distribuire a tutti
coloro che sono i lavoratori della sanità.
Ci sembra dunque, e ho portato solamente tre esempi, che questo
bilancio non sia assolutamente un bilancio di ripartenza e
purtroppo forse neanche un bilancio di transizione, bensì è un
bilancio tanto attendista, tanto fermo, poco lungimirante e il cui
unico obiettivo reale è quello forse di trovare un punto di
equilibrio tra i vari Assessori e i vari Assessorati. Questo lo
scopriremo sicuramente nella votazione dei vari emendamenti e nella
discussione generale, però questo è sicuramente molto
preoccupante.
Noi, come opposizione, abbiamo sempre cercato di essere buoni,
assessore Marzi, e portare il nostro contributo, lo abbiamo
dimostrato in tutte quelle leggi che ha citato anche il presidente
della II Commissione Malacrinò, la legge n. 15 su tutte, dove
abbiamo lavorato e portato il nostro contributo, ma su questo
documento proveremo a portare degli emendamenti, che, secondo noi,
sono costruttivi e vanno in una direzione: quella di mettere le
persone al centro, i più fragili realmente al centro, le neomamme e
le famiglie al centro di questa finanziaria, però questo dipenderà
anche dal vostro atteggiamento e dalla vostra attitudine e dalla
vostra disponibilità ad accettare anche le nostre proposte. Oltre a
questo, non possiamo fare perché il nostro ruolo è un ruolo diverso
e diciamo che questo bilancio manca assolutamente della base
dell'Amministrazione: la programmazione.
Presidente -
La parola alla collega Erika Guichardaz, ne
ha facoltà.
Guichardaz E. (PCP) -
La riforma dell'ordinamento
contabile ha profondamente innovato il processo di programmazione
degli enti territoriali, Regione e Comuni
in primis
attribuendogli un'importanza fondamentale. Il documento di economia
e di finanza è il più importante atto di programmazione
finanziaria, uno strumento di programmazione generale che dovrebbe
dare sostanza al programma di legislatura consentendo di
programmare sulla scorta delle esigenze del territorio, delle
disponibilità di risorse finanziarie, delle priorità e delle scelte
politiche gli obiettivi da perseguire nel prossimo triennio. È
quindi evidente - e lo ha detto bene la mia collega Minelli -
l'importanza di concepire questo documento e la sua approvazione
non come un mero adempimento formale necessario malgrado tutto
perché lo prevede una norma, ma farlo avendo ben presente la sua
importanza per un'Amministrazione efficiente e che cerca di
rispondere ai bisogni delle persone.
Ho fatto questa premessa perché rispetto al documento che
discutiamo oggi, PCP esprime grosse perplessità in quanto,
trascorso un anno da inizio legislatura, questo documento avrebbe
il compito di programmare i prossimi tre anni di attività ed
esplicitare con chiarezza l'azione di governo, mentre né il DEFR,
né i disegni di legge della manovra di bilancio presentati dalla
maggioranza autonomista hanno contenuti convincenti e rassicuranti.
Sembrano una brutta copia del bilancio tecnico approvato l'anno
scorso che naturalmente aveva una sua ragion d'essere visto che la
legislatura era appena iniziata. È evidente che non ci sia stata
nessuna attenzione e lo si capisce dal fatto che, pur essendo stato
consegnato in ritardo rispetto ai tempi previsti, dopo la sua
approvazione in Giunta oggi presenta in aula la Giunta stessa
tredici emendamenti, l'intero capitolo dei trasporti completamente
riscritto e modifiche di peso, come quella sull'Ospedale o sulla
regionalizzazione del contratto della sanità, che denotano idee
confuse e una non condivisione nemmeno delle linee programmatiche
all'interno della Giunta e di questa maggioranza.
Si nota poi una mancanza di coerenza rispetto al programma di
legislatura dell'ottobre 2020, che sicuramente potrà emergere nella
discussione dei vari emendamenti che come Progetto Civico
Progressista abbiamo depositato. Insomma, una mancanza di visione
di individuazione delle priorità e di idee appare piuttosto
evidente e tutto questo in un momento di grave crisi economica e
sociale. Le misure che abbiamo messo in campo negli scorsi mesi
grazie al coinvolgimento di tutti i gruppi, e di questo dobbiamo
ringraziare anche l'assessore Bertschy per il suo ottimo lavoro di
coordinamento, hanno evidenziato un peggioramento della situazione
di benessere nella popolazione valdostana, oltre alla crescita di
un sentimento negativo sulle prospettive di medio periodo, che
porta con sé conseguenze economiche e sociali a cui in questo
documento si dovevano cercare di dare delle risposte nonostante le
tante variabili. Gli effetti sociali ed economici, per quanto già
rilevanti, al momento possono essere solo parzialmente colti e
valutabili appieno nella loro gravità. Accanto all'esigenza quindi
di delineare un cambiamento vi è la necessità di sostenere i tanti
bisogni critici che l'emergenza ha prodotto. La debolezza del
tessuto produttivo, i temi ambientali, gli aspetti demografici,
l'istruzione, la sanità, il lavoro e l'inclusione sociale sono solo
alcuni degli aspetti su cui doveva concentrarsi maggiormente questo
documento.
La tutela della salute è sicuramente la voce di bilancio che
ottiene un maggior incremento di risorse e speriamo, come ha detto
il collega Aggravi, che questo possa invertire la rotta rispetto al
declino della sanità che è sotto gli occhi di tutti, che ci è stato
ben rappresentato in audizione dalle forze sindacali, dai medici e
operatori sanitari o che ritroviamo in maniera lampante nei dati
della premessa del piano della salute del benessere, che
evidenziano eccessivo consumo di alcolici, maggiore tasso di
mortalità per suicidi, maggiore mortalità per Covid, maggior tasso
di ospedalizzazione, maggior tasso di ospedalizzazione per disturbi
psichici, peggiore indice di
performance
di attività
ospedaliere, mobilità ospedaliera passiva superiore a quella
attiva, maggiore spesa sanitaria pro-capite sia pubblica, sia
privata. Ecco, questo emerge nelle premesse del piano della salute
citato nel DEFR e dal Presidente che abbiamo potuto analizzare con
molta attenzione all'interno del Tavolo sanità di PCP e in cui ci
ritroviamo una totale assenza di condivisione, di programmazione,
di pianificazione, un approccio a silos, a comparti stagni, macro
aree separate, Ospedale, territorio, prevenzione e sistema sociale
con al centro il luogo di cura come discriminante del tipo di
prestazione e di presa in carico, con un approccio semplicistico
alle singole patologie, una visione dell'Ospedale come fabbrica di
prestazione come dicevo e una mancanza di risposte organizzative e
pratiche per la riorganizzazione del territorio, attenzione solo
alla copertura oraria. Anche la piattaforma partecipata che viene
citata nel DEFR è di difficile accesso e molto limitata rispetto
alle varie osservazioni che potranno pervenire dai portatori di
interessi, portatori di interessi che dovevano essere coinvolti
prima e non in questa fase. Vi sono già le prime risoluzioni nei
Consigli comunali per prendere le distanze da alcune scelte e
questa la dice lunga. Avremmo voluto un piano con un approccio
trasversale, con al centro la persona e i suoi bisogni, un
approccio a percorso integrato con il sociale, attento alle risorse
umane, quindi alla carenza del personale sanitario, alle forme di
attrattività, all'incentivazione di medici e infermieri, con la
pianificazione delle azioni da intraprendere, le priorità e un
calendario della successione delle fasi attuative identificandolo
anche un periodo di transizione per la riforma del territorio che è
piuttosto importante.
Anche qui manca la programmazione e la visione e questo ci
preoccupa molto, è inutile pensare a indennità per non far scappare
medici e infermieri quando il problema riguarda tutte le figure
professionali operanti nel sistema sanitario e socio-sanitario e
non solo legato alla retribuzione, ma soprattutto alla qualità del
loro lavoro. Oltre ai riconoscimenti economici che, ripeto, devono
essere previsti per tutti, bisogna prevedere contestualmente altre
azioni a breve e lungo termine per rendere migliore il lavoro di
chi già opera e attrarre anche professioni dall'esterno. Questa
sarà una delle altre proposte che faremo di modifica al DEFR. Viste
le importanti risorse messe in campo, riteniamo inoltre si debba
porre attenzione al nuovo sistema di garanzia al fine di valutare
l'equità, l'efficacia, l'appropriatezza delle cure e delle
prestazioni rientranti nei livelli essenziali di assistenza e degli
interventi posti in atto di cui il DEFR nemmeno parla, come non
parla dell'Osservatorio epidemiologico, nodo critico di questi
anni.
Rispetto alla sanità, non si comprende infine come si possa
pensare di avviare le procedure di appalto dell'Ospedale Parini se
ancora sono in corso i relativi studi sulla realizzabilità e
fattibilità dell'opera. Abbiamo avuto rassicurazioni rispetto alla
cantierabilità, alla viabilità, alla conformità dell'elisuperficie?
A noi non risulta.
Degno di nota è invece il progetto presentato ieri e pubblicato
da Vallée Santé, una restituzione grafica di una possibile
alternativa all'Ospedale museo attuale incastrato nel traffico
cittadino fatto di tre edifici senza parcheggi e verde, il cantiere
perenne a cui ormai tutti noi siamo abituati e che sembra non dover
finire mai.
PCP, oltre a occuparsi della sanità, nei suoi emendamenti ha
voluto presentare anche quell'aspetto sociale di cui parlavo prima
e un'attenzione alle fasce più deboli della popolazione attraverso
la rimodulazione dell'IRPEF, l'assegnazione dei risparmi di una
prima misura sulla sobrietà prevista nel programma di governo
accennata prima dalla consigliera Minelli a favore del Fondo
povertà, la richiesta di inserire nel DEFR l'impegno per ottenere
apposite risorse affinché l'Ufficio della Consigliera di parità
possa operare proficuamente per raggiungere piena copertura infine
dei servizi per la prima infanzia e quello di rifinanziare il
bon de chauffage
tolto nel 2018 dall'assessore Guichardaz.
Accogliamo quindi con favore l'emendamento presentato dai colleghi
dell'opposizione.
Per quello che riguarda l'istruzione e l'Università, è sempre
più urgente cercare la stabilizzazione degli insegnanti e operatori
di sostegno, una piccola frase viene messa all'interno del DEFR,
mentre, rispetto all'edilizia scolastica, evidenziamo, come già
fatto in sede di assestamento, una mancanza di visione. Si vuole
acquistare un prefabbricato affidato con i poteri commissariali
poco più di un anno fa e costruito in un luogo dove sono compresi
non solo i vincoli di aree archeologiche, ma anche vincoli di
agglomerati di interesse storico che nemmeno risponde alle esigenze
didattiche delle classi dell'istituto che vi è ora dentro, mentre
ci si ostina a prevedere le palestre decentrate dalle istituzioni
scolastiche creando ancora per anni disagi a docenti e alunni oltre
a costi ingenti per il trasporto.
L'audizione del Consiglio permanente degli Enti locali ha
nuovamente messo l'accento sulle molte criticità a cui devono
rispondere i Comuni, a partire dalle risorse economiche e umane.
Anche in questo senso ci sembra che il disegno di legge n. 46
cerchi di mettere delle toppe ai buchi creatisi nel tempo o
sistemare piccoli problemi nati per la mancanza di programmazione
ma nessuna riforma strutturale si vede all'orizzonte. In generale
ci sembra che anche quest'anno si proceda a ritocchi normativi per
far fronte alle urgenze senza avere la capacità o il coraggio di
affrontare in modo organico la materia intervenendo in particolare
sulle due leggi madri: la n. 54 e la n. 48. I trasferimenti
finanziari sono concessi ogni anno in deroga ai criteri della legge
regionale n. 48, che pure legava tali trasferimenti all'IRPEF
percepita, cioè sostanzialmente alla ricchezza della Regione,
riaprendo quindi annualmente una trattativa tra Regione ed Enti
locali che il criterio oggettivo dell'IRPEF aveva lo scopo di
escludere e vedendo la prevalenza di trasferimenti con vincolo
settoriale, cioè già decisi dall'Amministrazione regionale.
Anche sul versante del comparto unico mi sembra che si facciano
annualmente passi indietro, un sistema degli Enti locali fortemente
in difficoltà per quello che riguarda il reclutamento del
personale. Anche quest'anno si rende necessaria una deroga ai
concorsi unici che la Regione non riesce a effettuare. La deroga
rappresenta una misura tampone, mentre anche in questo caso è
necessaria una visione del futuro, un ripensamento organico della
materia che prenda atto che, pur essendo un comparto unico, sono
diverse le condizioni e l'attrattività di un impiego presso gli
Enti locali o in Regione e consenta agli Enti locali di reclutare
personale e soprattutto di garantire la stabilità
dell'organizzazione lavorativa necessaria per programmare e gestire
i servizi resi alla collettività. Si fanno invece false promesse,
come quella di poter rivedere i piani regolatori in una direzione
di un consumo del suolo collegandolo allo sviluppo dei comprensori.
Si prevedono esternalizzazioni senza tener conto dei rischi di
portare un peggioramento del servizio, come nel caso della funivia
Buisson/Chamois, opere come quella al Castello di Aymavilles di 6
milioni di euro. Insomma, il sistema delle autonomie che il
legislatore aveva con lungimiranza disegnato nel 1998 si va, anno
dopo anno, disgregando soprattutto in quelle che erano le sue parti
più innovative.
Questo documento presentato dalla maggioranza autonomista
insomma non fa altro che dimostrare che la Valle d'Aosta,
l'autonomia, è sempre meno capace di correggere i limiti della
politica nazionale. Cresce la povertà, cresce l'impoverimento del
ceto medio, perdiamo molte intelligenze locali che cercano altrove
le loro migliori opportunità e le misure regionali non correggono
questi problemi tanto che poche settimane fa parlavamo di
clientelismo in quest'aula, non vi è ancora trasparenza nelle
nomine e si continua con il gigantismo pervasivo che vuole
sorprendere trasformando la montagna in una Luna Park.
Le scelte sbagliate su sanità, trasporti, ambiente, la poca
attenzione alla fascia dei più deboli quindi si collocano in una
visione miope e conservatrice della società che renderà sempre più
difficile per la Valle d'Aosta tenere il passo con l'Europa.
Presidente -
Si è prenotato il collega Perron, ne ha
facoltà.
Perron (LEGA VDA) -
Il mio intervento verterà su quattro
grandi temi affrontati nel DEFR: istruzione, cultura, energia,
trasporti e mobilità.
Cercherò di essere estremamente pragmatico e anche di far valere
un po' la nostra posizione e la visione su questi temi, quindi non
su tutto lo scibile possibile ma piuttosto nel dettaglio sui temi
presentati.
Cominciamo con l'istruzione e la scuola: nel DEFR leggiamo che è
prioritario risolvere la difficile questione del precariato. Ecco,
questo è un grande tema, sappiamo che è stata costituita
ad
hoc
una Commissione su questo che ha dato i suoi frutti il
febbraio dell'anno scorso.
Per riassumere brevemente l'interpretazione della norma, e mi
riferisco al DPR del 1975, data nella Commissione dalla Dirigente
della struttura del personale scolastico, risulta non consentire
alla Regione di allestire una propria disciplina legislativa per
reclutare personale docente e quindi bandire concorsi autonomi. In
pratica, e scendo un attimo ancora nel dettaglio, nel DPR c'è la
locuzione "di regola" che, secondo l'interpretazione data dalla
nostra struttura, riguarderebbe solo la possibilità di non bandire
per la Regione Valle d'Aosta i concorsi stabiliti a livello
nazionale qualora lo ritenessimo opportuno.
Diverso invece - lo rileviamo ovviamente sempre dai documenti
della Commissione - è stato il parere del professor Boggero per il
quale la Regione, in caso di carenze di organico, è autorizzata a
bandire una sua propria procedura concorsuale, anche non in
concomitanza con quella bandita dallo Stato e ciò sarebbe anche
confermato dalla risposta dell'ex ministra Azzolina
all'interrogazione del senatore Lanièce del 26 novembre 2021.
Abbiamo quindi due interpretazioni della norma, una più
prudenziale che sostiene che noi con il nostro ordinamento attuale
non possiamo indire dei concorsi nostri, ma soltanto tirarci
indietro qualora a livello nazionale si facciano concorsi e noi
riteniamo che l'organico sia sufficiente, quindi non li facciamo, e
dall'altra parte invece un'interpretazione che definirei magari
anche più coraggiosa che vede la questione speculare.
Crediamo però appunto che almeno qua abbiamo un aggancio
interpretativo, ed è sulle carte, per muoverci nelle maglie delle
normative vigenti senza stravolgere l'intero quadro normativo, cosa
che avverrebbe invece in caso di regionalizzazione più volte citata
dall'Assessore, regionalizzazione della scuola valdostana, che però
è una questione complessa, diversa in questo caso e soluzione
tutt'altro che semplice e condivisa.
I concorsi abilitanti indetti a livello nazionale, banditi anche
a livello regionale, come straordinari per le immissioni in ruolo,
concorso ordinario e una procedura straordinaria per
l'abilitazione, tra l'altro, che è scomparsa dai radar nazionali,
non riusciranno a stabilizzare il personale precario da anni.
Quando nel DEFR leggiamo: "risolvere la difficile situazione del
precariato anche nel quadro delle competenze statutarie", come cita
alla pagina 62 il DEFR, quindi a noi risulta piuttosto fumoso. Se
dobbiamo mettere mano all'intero impianto normativo regionale - e
la Commissione su questo concorda all'unanimità - ciò deve essere
fatto con una volontà e delle tempistiche certe, quindi questo è un
annoso problema e ritorneremo su questo con un ordine del giorno
perché riteniamo che si possa finalmente decidere e fare chiarezza
su questa questione.
Un altro tema di cui già si è parlato lo scorso anno è quello
della riforma dei professionali estremamente importante, discorso
analogo appunto lo possiamo fare per la riforma dell'istruzione
tecnico-professionale sul quale però in questo caso invece abbiamo
una forza in più, perché ovviamente su questo abbiamo noi
competenza primaria. È stato creato il CRIA a partire dallo scorso
anno, da settembre 2021, già ci siamo espressi in maniera
favorevole su questo. Ora, però si tratta di proporre una legge
regionale in materia di istruzione e formazione professionale già
annunciata nel DEFR passato, ma anche qui ad ora non abbiamo nulla
sul tavolo. È un tema che per noi come parte politica riveste
particolare importanza, proprio per il legame che abbiamo con la
piccola-media impresa e il settore produttivo in genere.
Il
mismatch
, cioè il mancato incontro tra richiesta di
lavoro e offerta formativa lo sappiamo, unito anche al problema
dell'abbandono scolastico su cui in Valle siamo ai primi posti,
purtroppo, a livello nazionale, sono problemi dei quali la nostra
Regione è già affetta e che il Covid non può far altro che
peggiorare. Una riforma del sistema quindi non può essere
ulteriormente procrastinata e ci aspettiamo e chiediamo che sia
portata nelle Commissioni, sul tavolo, il prima possibile perché è
fondamentale.
Altro problema che nel DEFR non è esplicitamente menzionato ma
che può essere aggiunto al paragrafo dei problemi legati alla
carenza di personale di segreteria il fatto è che a breve anche i
dirigenti scolastici saranno pochi rispetto ai posti e quindi
avremo posizioni oberate, questo è un altro tema che dovrà essere
affrontato.
In ultimo riteniamo importanti le iniziative sulla scuola che
riguardano la prevenzione del cyberbullismo - anche su questo ci
sarà un ordine del giorno della collega Foudraz in merito - e una
maggior conoscenza delle tematiche finanziarie e del risparmio, in
Italia abbiamo tra i più alti risparmi personali al mondo e una
scarsa conoscenza finanziaria, questo è un tema che la scuola
dovrebbe affrontare perché è un
mix
decisamente pericoloso,
come ha già dimostrato la crisi del 2008, la crisi dei
subprime
, gente che investiva dei soldi senza sapere
minimamente dove li stesse mettendo e questo la scuola deve farsene
carico.
Allo stesso tempo invece - questa è un'altra tematica che
possiamo definire incandescente, già portata varie volte in
Consiglio ma che riguarda veramente da vicino la visione del mondo
e della scuola - le tematiche ormai totalmente politicizzate, come
quelle del mondo LGBTQ, vanno tenute, a nostro avviso, separate dal
mondo scolastico perché basate su presupposti ideologici che in
maniera legittima non tutti condividono. Mi riferisco quindi alla
questione sesso genere e alle cosiddette "azioni" per estirpare gli
stereotipi di genere, che arriveranno sempre più spinte nella
scuola perché c'è una lotta per l'educazione dei giovani
ovviamente.
Chi si riconosce come noi e la nostra parte politica e credo
anche tante altre, poi un po' tutti dovranno confrontarsi su questi
temi e dimostrare la loro posizione... dicevo, la nostra parte, il
nostro modo di vedere conservatore, tradizionale ritiene centrale
il rispetto della persona senza alcuna eccezione, ma allo stesso
tempo rifiuta la segmentazione delle personalità basate su
orientamenti sessuali e la categoria di oppresso/oppressore che con
tali visioni si vuole instillare ai giovani da cui noi invece
vogliamo tenerli lontani. Rispetto ed educazione per tutti ferrei
ma lontani da qualsiasi forma di indottrinamento, proselitismo e di
confusione tra i più giovani.
Riguardo alla cultura, nel DEFR leggiamo che si intende
sostenere l'attività teatrale, nonché la musica nelle sue varie
forme, confermare e implementare il sostegno ai centri di
promozione della cultura. Si ritiene inoltre necessaria una norma
quadro in materia di "attività culturali e spettacoli dal vivo in
una dimensione di unitarietà e trasversalità - sto citando tra
virgolette - quindi un riordino in un unico impianto delle norme
vigenti che risultano alquanto datate". Da una ricerca nostra, le
leggi sono quella del 1981, non entro nel dettaglio, 1993, 1997 per
quanto riguarda l'attività teatrale, quindi c'è un insieme di
queste norme che siamo lieti che nel DEFR si annunci che verranno
analizzate. In effetti, anche nel bilancio vediamo un conseguente
aumento di denaro pubblico alle associazioni, un aumento di 100
mila euro e ci portiamo a 360 mila euro annui nel 2022, per
trasferimenti ad associazioni culturali riconosciute con leggi
regionali.
Altro aumento considerevole, sebbene sia parametrato all'anno
2019, che ha visto il blocco di molti concerti a causa Covid, 117
mila euro per organizzazione di eventi musicali, che porta a una
cifra di 150 mila euro annui, aumento di 50 mila euro anche per le
attività teatrali che passano a 250 mila euro annui.
Ora, però, a nostro avviso, qui abbiamo dei problemi, e mi
riferisco ovviamente all'Assessore, perché se una riforma - che poi
siamo stati i primi a dirlo e possiamo darle atto di averci
ascoltato con attenzione quando chiedevamo con le nostre
iniziative, ad esempio, se per l'accesso alla
Saison
Culturelle
dei Valdostani ci fosse una giuria, che è una
domanda retorica, sapevamo già che non era così - va fatta, nel
DEFR non c'è un solo accenno però a criteri, se non quei due che
citavo prima: unitarietà e trasversalità, ma non c'è accenno a
criteri di trasparenza, di equità, di meritocrazia e di rotazione.
Su questo si tace e se il modo di sovvenzionare la cultura
ricalcherà quello del passato, a nostro avviso, o, meglio, a mio
avviso, perché su questo poi abbiamo delle divergenze e discussioni
a volte anche all'interno sulla visione, quei soldi a questo punto
sarebbe meglio toglierli piuttosto che metterli, perché è meglio
chiudere il rubinetto pubblico e che si lasci spazio all'iniziativa
privata agevolandola in tutti i modi, concedendo spazi in affitto a
prezzi minimi, defiscalizzando dove possibile, piuttosto che
sovvenzionare poi un sottobosco che può drenare risorse pubbliche
che forse potrebbero essere utilizzate meglio per mille altre cose,
perché c'è il rischio - e lo sappiamo benissimo come funziona
quando l'intervento pubblico è molto forte come avviene nella
nostra Regione - che si può creare un sistema pieno di monopoli e
questi rendono felici pochi e penalizzano molti altri. Stesso
discorso io lo farei anche per la Cittadella dei giovani perché
possiamo scrivere sul DEFR che verranno modernizzate le modalità di
controllo sulle attività, il controllo della
mission
della
Cittadella, ma lo sappiamo quanto la Cittadella diventi terreno
fecondo per la politica di una parte, l'ideologia di una parte, la
sfilata e le passerelle di personaggi di una parte, invece tutto
viene riconfermato. Allora, visto che i rubinetti verranno aperti,
e anche con maggiore enfasi, io credo che sia meglio predisporre
criteri precisi per evitare le storture inevitabili che
l'intervento pubblico spesso genera. Le leggi attuali consentono un
grande arbitrato e da ammissione dello stesso Assessore in
Commissione i fondi vengono dati alle associazioni senza criteri.
Su questo tema torneremo con un ordine del giorno perché è
possibile dimostrare che dobbiamo prevedere, come dicevo prima,
criteri di trasparenza, rotazione, meritocrazia per poter
incentivare finalmente, e io credo con un progetto anche ambizioso
che potremo mettere in piedi, me lo auguro e su questo offriamo
tutta la nostra collaborazione, per incentivare le attività dei
musicisti, degli autori dei libri, dei pittori, degli scultori,
eccetera, in un'ottica però trasparente che tutti possano accedere
e si possa far salire il livello di coloro che hanno i talenti e le
capacità. Ci ritorneremo.
Riguardo all'energia e all'ambiente, nel DEFR viene giustamente
rimarcato il ruolo centrale di CVA. Su questo tema sappiamo
pendere, come la proverbiale spada di Damocle, la questione
complessa delle concessioni dell'idroelettrico e la nostra
preoccupazione in merito l'abbiamo più volte rimarcata con
iniziative in Consiglio. In particolare avremmo preferito metterci
al riparo mesi fa entro il mese di maggio con una legge regionale
la quale potesse anche soltanto rimandare la questione prevedendo
successivi interventi normativi. Si è deciso altrimenti, si attende
la norma di attuazione, quindi staremo a vedere. Il mondo che
svolta verso il
green
, volenti o nolenti, perché ci saranno
anche enormi problemi su questo, non è tutto rose e fiori come
alcuni credono, pone il nostro settore idroelettrico in una
posizione però decisamente privilegiata per le questioni
energetiche.
Come molti ormai sanno, abbiamo pungolato in numerose occasioni
la Giunta a muoversi senza indugi verso lo sviluppo dell'idrogeno
verde. Saranno Piemonte e Sicilia a candidarsi per ospitare la sede
del centro nazionale di alta tecnologia per l'idrogeno prevista dal
piano nazionale di ripresa e resilienza approvato nel gennaio
dell'anno scorso dal Consiglio dei ministri. Ovviamente se fosse il
Piemonte, la vicinanza non potrà che farci piacere e pensare a
qualche eventuale forma di collaborazione o di indotto. Notizia di
qualche giorno fa anche le prime aziende private italiane, con il
supporto dell'azionista Snam, si stanno muovendo in questa
direzione con il progetto per la prima Giga Factory italiana di
elettrolizzatori e questo consentirà le grandi dimensioni, i grandi
investimenti, l'ingresso di nuovi
player
sul mercato
consentirà di abbassare i prezzi degli elettrolizzatori. Tanto per
fare un esempio con dei numeri un po' a spanne ma che possono
essere molto interessanti, oggi un elettrolizzatore dalla potenza
tra i 5 e i 10 megawatt costa circa un milione di euro con un
lavoro potenziale di venti-trenta addetti, e qua ovviamente
parliamo di sviluppo anche industriale e indotto quando parliamo di
green, altrimenti ci ritroviamo con un pugno di mosche in mano e
una Regione che retrocede. Abbiamo ovviamente in valle acqua in
abbondanza, abbiamo, tra l'altro, ex aree industriali, come
l'esempio di quelle che abbiamo visto anche in Commissione nei
sopralluoghi: Tecdis, Balzano, che potrebbero essere utilizzate
visto che il PNRR destina 300 milioni per la produzione di idrogeno
verde in aree industriali dismesse. Insomma, siamo al posto giusto
nel momento giusto probabilmente, dobbiamo ricostruire un tessuto
industriale in Valle e l'unica grande possibilità è probabilmente
quella legata al settore di alta tecnologia in ambito green.
Dobbiamo muoverci rapidamente. Aspettiamo quindi con grande
interesse ovviamente lo studio commissionato dalla Regione
sull'utilizzo dell'idrogeno in Valle che anche sulla questione
trasporti riveste appunto per noi particolare importanza.
Venendo quindi all'ultima parte del mio discorso, trasporti e
mobilità, ritorno anch'io brevemente sulla questione
dell'elettrificazione citata ovviamente nel DEFR. Non mi soffermerò
nuovamente sulla sua inutilità in termini di inquinamento, lo
abbiamo già dimostrato con i numeri, sulla sua inutilità in termini
di tempistiche guadagnate, anche questo tutto già detto e ridetto,
non voglio annoiare più nessuno, ma c'è un altro aspetto che da
nostre interlocuzioni con l'Amministrazione del Comune di Ivrea e
con gli amministratori sono venute fuori, le mettiamo oggi sul
tavolo così a futura memoria. Abbiamo appreso che ci sono sempre
state grosse problematiche e incognite riguardo alla progettazione
dell'elettrificazione per quel che riguarda i lavori sul tratto di
galleria in uscita della città. Le cose potrebbero non essere così
semplici come qualcuno pensa e i ritardi nella progettazione, tra
l'altro, che stanno avvenendo... doveva arrivare entro l'anno, poi
magari arriva con Babbo Natale e io anche me lo auguro, non è che
siamo dei gufi, però esprimiamo le nostre idee e anche le
problematiche le conosciamo e vi posso assicurare che le conoscono
anche appena fuori dal confine forse meglio di noi, quindi ci
chiediamo se il ritardo dell'arrivo della progettazione esecutiva
sia dovuto a questo. Ricordo poi che dovremo finire i lavori
tassativamente entro dicembre 2026 e quindi le cose sono piuttosto
lunghe: ecco perché l'acquisto di ulteriori tre treni bimodali
invece da parte nostra, treni che possiamo aggiungere e accoppiare
a quelli che già abbiamo, ovviamente non in tempi brevi perché ci
vorrà del tempo ma è un problema che già oggi abbiamo, l'abbiamo
portato in Consiglio che i treni bimodali sono piccoli e quindi
possono essere agganciati con un altro bimodale, dal nostro punto
di vista, sono una buona scelta. Ricordiamo che comunque i bimodali
potranno essere utilizzati con la linea elettrificata, quindi non
buttiamo via i soldi ma quanto meno possiamo avere un piano B
perché io ho qualche dubbio che a Capodanno del prossimo anno 2023
siano già pronti con le pale a elettrificare la linea, ma vedremo,
ce lo dirà il tempo, quindi un piano B nell'acquisto dei bimodali
per noi ha un senso.
Veniamo ora alla questione della riapertura della linea
Aosta/Pré-Saint-Didier, abbiamo anche qui sempre espresso le nostre
perplessità visto che vedrà altri 128 milioni di euro per la sua
elettrificazione, 44 milioni attuali per la questione di carico
assiale, e poi elemento anche questo qui nuovo venuto da poco tempo
fuori da una nostra iniziativa: i costi di servizio regionali
saranno di 1,35 milioni di euro annui. Ora, a noi pare comunque un
azzardo, poi uno può azzardare nella vita, può farlo, però a noi
pare un azzardo perché temiamo che si ripresenteranno le stesse
identiche problematiche che ne hanno portato alla chiusura qualche
anno fa.
Aspettiamo quindi il già citato studio sull'idrogeno e quali
prospettive possa avere per i nostri trasporti, in particolare per
i bus credo che sia molto tarato, molto a
focus
questo, e
soprattutto per questa linea lo studio sul tram-treno, progetto che
è attraente sulla carta ma che anche questo ha fortissime
criticità, una fra tutte la cessione della linea da parte di RFI
alla Regione, la creazione di una nostra partecipata eventuale per
la sua gestione oppure l'affidamento a un'azienda privata esterna
vista la nostra mancanza di
know how
, cioè di competenza.
Questo quindi è un tema ancora irrisolto e anche nel piano
trasporti, nella bozza, c'erano tre alternative della quale la
prima declinata in altre tre, non c'è una decisione definitiva e
quindi dovremo prenderla in fretta.
In ultimo l'aeroporto, non è detto che se in passato le
previsioni si sono rivelate errate, anche per motivi esterni come
la grande crisi che c'è stata nel 2008, esse debbano esserlo per
forza sempre. Noi quindi riteniamo ci siano margini di sviluppo e
se ci sono, tutto ciò che può sviluppare la nostra Regione in senso
economico ovviamente, e non è una religione questa, ma è una
visione, tutto ciò che può sviluppare dobbiamo prenderlo in seria
considerazione. Problemi irrisolti quindi ce ne sono tanti, i temi
sul tavolo ce ne sono tanti come gli studi, come avevamo già detto,
ma alcuni dei quali che qui ho accennato saranno oggetto di
ulteriori ordini del giorno che presenteremo.
Presidente -
Direi che prima della pausa per arieggiare i
locali, ha chiesto la parola il collega Baccega, ne ha facoltà.
Baccega (GM) -
Credo che come riflessione iniziale
concedetemi di sottolineare che il documento di economia e finanza
regionale che è stato presentato ha una sua energia per certi
aspetti ma talvolta pare sia un
collage
di interventi dei
dirigenti soprattutto in alcuni capitoli. Siccome non mi piace né
citare grandi statisti, né fare delle pagelle agli Assessori, andrò
a esaminare con attenzione l'insieme di documenti che ci è stato
inviato, quindi i disegni di legge presentati, il DEFR, i
provvedimenti con gli emendamenti già proposti che andremo a
discutere in questi tre giorni di convocazione e crediamo di dover
farlo al plurale perché rappresento anch'io una parte di
elettorato, pur essendo da solo nel gruppo di opposizione. Dico
semplicemente che non sempre si è tenuto conto delle suggestioni
che sono pervenute da più parti durante un anno di lavoro, vale a
dire che, secondo me, ci sono state delle dimenticanze e si sono
tralasciati aspetti importanti che erano stati ampiamente dibattuti
in corso d'anno. Queste riflessioni che porterò all'attenzione del
Consiglio si concentreranno soprattutto sul documento di
programmazione triennale che aveva delle aspettative di rilancio e
che ci presenta un evidente chiaro scuro che però mi auguro si
possa chiarire nel dibattito che andremo ad affrontare in questi
giorni.
Partirei da una curiosità: l'analisi demografica, che vede la
diminuzione della popolazione che nel periodo 2014-2021 si è
ridotta di 4.350 residenti, 4.350 persone in meno e questo mi fa un
po' rabbrividire perché ricordo quel 2014 che vedeva il bilancio di
previsione regionale in assoluto il più povero di sempre, aveva una
disponibilità di spesa effettiva inferiore al miliardo di euro
rispetto al miliardo e 450 mila euro di cui si parla oggi, che è
davvero una buona soluzione. Quello era il bilancio che vedeva
l'abolizione per tutti i settori dei contributi a fondo perso e che
obbligava a un'estenuante trattativa con l'allora Governo
nazionale, il Governo che aveva raccolto le direttive sancite dal
Governo tecnico, quello di Monti, e dove il nostro nodo cruciale
stava proprio nel dover contenere la spesa nei limiti imposti dal
Patto di stabilità. Si trattava di una disponibilità pro-capite
davvero mortificante per la spesa corrente ma soprattutto anche per
gli investimenti, ma quello è il passato e va ricordato perché poi,
leggendo questo bilancio, nonostante si sia ancora in piena
pandemia, che si può contrastare soltanto con una vaccinazione di
massa escludendo solo i soggetti con patologie a rischio, abbiamo
più risorse a disposizione per un'azione di rilancio e 4.350
Valdostani in meno. Ecco che non si interrompe - questo è il primo
punto significativo degli aspetti che abbiamo affrontato in questo
anno di rapporto opposizione/maggioranza - il declino delle nascite
nella nostra regione e non sono sufficienti le politiche di
sostegno alla natalità finora impostate, bisogna fare di più, cioè
più spazio e più attenzione per i nostri ospiti turisti ma c'è la
necessità di un forte rilancio anche in questo ambito.
Vale la pena fare alcune considerazioni su alcune priorità
sempre indicate nel DEFR nella parte dedicata ad amministrazione e
governo della Regione, direi la parte più energica come premessa
politica del DEFR, laddove si parla di ripresa del dialogo con il
Governo centrale, costruendo un rapporto di rispetto reciproco
passando per la piena operatività della Commissione paritetica, che
mi pare stia svolgendo il suo lavoro, e laddove si sottolinea
l'esigenza di ristrutturare i rapporti economici con lo Stato, ma
aggiungo non solo nel quadro del reperimento delle risorse
straordinarie da utilizzare nell'ambito dell'emergenza sanitaria,
com'è indicato nel testo del DEFR, ma con una valutazione politica
più attenta sulla necessità di avere un dialogo, un confronto e
soprattutto dei riferimenti importanti anche rispetto alla nostra
piccola Regione. In questo ultimo periodo simpaticamente ci hanno
detto che siamo piccoli ma che ci guardano e ci ascoltano, alcuni
prestano più attenzione, altri meno, e quindi direi che con le
forze nazionali dobbiamo riaprire dei dialoghi e avere dei
riferimenti davvero molto utili per la strategia delle politiche
della montagna. Purtroppo nel 2013 la Valle d'Aosta nel suo
collegio uninominale ha eletto una esponente del Movimento Cinque
Stelle, che non sempre si ricorda della nostra Regione e quindi
possiamo contare soltanto sull'apporto del nostro Senatore.
Un altro elemento interessante delle premesse del DEFR riguarda
la revisione dei processi organizzativi dell'ente, dove si
evidenzia la necessità di avere una mappatura e una valutazione dei
meccanismi operativi e informativi guardando alla valutazione della
performance
, rivedendo i meccanismi di
audit
e di
controllo interno, tema più volte affrontato in questo Consiglio
nell'ultimo anno, ricordo su questo tema i molti richiami del
collega Aggravi in diversi suoi interventi. Su questo argomento c'è
davvero molto da fare, alcune strutture sono drammaticamente in
difficoltà, lo sappiamo, ce lo dicono, ci contattano, i percorsi
sono indubbiamente rallentati, i risultati non arrivano, pertanto
ben vengano le opportune nuove assunzioni ma bisogna fare presto e
ottimizzare le procedure per arrivare ai concorsi e utilizzare
anche forme di assunzione per quanto possibile diverse perché
troppi servizi sono oggettivamente in ritardo e non riescono a
recepire nemmeno gli indirizzi assegnati.
Avevamo più volte sottolineato la necessità di essere più pronti
negli interventi di modifica delle strutture dell'Amministrazione
regionale, avevamo anche sostenuto che era necessario cambiare il
paradigma organizzativo della macchina amministrativa, ci sono
alcuni settori che sono proprio fermi, ma adesso ne andremo a
parlare, si è parlato di revisione organizzativa, il presidente
Lavevaz in Commissione ci ha sottolineato che si passa attraverso
una ridistribuzione del personale per arrivare all'assunzione di
personale. Direi che è una strategia che è accoglibile però
ritorniamo a dire soprattutto che bisogna fare presto, la cosa più
importante è avere nuove e qualificate professionalità soprattutto
in vista dei progetti del PNRR e per i progetti europei da seguire
e rendicontare. Quanto detto certifica che la macchina
amministrativa non funziona bene e ha bisogno di una revisione.
Fanno inevitabilmente parte di questo confronto politico tutte
le audizioni che si sono succedute in II Commissione, le azioni
intraprese anche nel 2021, le aspettative della collettività, gli
obiettivi individuati, si sono fatte azioni importanti nel 2021, mi
preme richiamare le molte votazioni su provvedimenti e leggi
approvate all'unanimità, questo è stato ricordato anche nella
relazione del Presidente della II Commissione e vi assicuro che per
chi ha percorso un ruolo di opposizione dopo tanti anni di
maggioranza questo diventa anche un motivo di soddisfazione per il
contributo dato. Abbiamo soprattutto le misure intraprese a favore
delle imprese, delle attività commerciali, artigianali e
industriali, dei professionisti, del mondo della montagna e delle
professioni di montagna in genere, insomma a tutte le categorie
produttive che, per reggere il colpo che è stato inflitto dalla
pandemia, avevano bisogno di sostegni importanti. C'è da dire che
il piano vaccinale anche da noi funziona bene e questo in questo
momento ci dà ampia garanzia. In tutti gli interventi che si sono
succeduti in Commissione si è parlato con un cauto ottimismo
guardando a una ripresa del settore produttivo evidenziata dai dati
e soprattutto dalle audizioni di tutti i rappresentanti delle
categorie produttive... lo hanno posto all'attenzione della
Commissione... parlo di Confindustria, Confartigianato, di
Confcommercio. Credo che anche le organizzazioni sociali abbiano
espresso, tutto sommato, il proprio parere. Proprio partendo da
quei pareri e da un bilancio che la Giunta ha chiamato ancora
bilancio di transizione e della continuità amministrativa destinato
a sostenere le emergenze sanitarie, sociali e della scuola... ma
aggiungo anche le emergenze politiche che si sono rivelate nel
2021, che hanno caratterizzato le difficoltà di una maggioranza che
ha ridotto i suoi sostenitori e che ha inevitabilmente incontrato
delle difficoltà per fare una programmazione efficace.
Ora, proprio per entrare nel vivo del documento di
programmazione, nel corso del 2021 ho interpellato, insieme ai
colleghi di Pour l'Autonomie allora, la Giunta su diversi temi con
lo stile e la moderazione abituale dove molti provvedimenti
ispettivi erano dei provvedimenti propositivi caratterizzati ma
messaggi di gestione politica, dei
dossier
, su alcuni di
questi vorrei davvero soffermarmi. In ambito sanitario sulla base
delle maggiori risorse messe a disposizione dal bilancio e sulla
base delle indicazioni di prospettiva che vengono dal DEFR, dovremo
cercare di capire se saranno in sintonia con il piano salute e
benessere sociale perché questo va chiarito. Forse era meglio
approvare prima il piano salute e benessere sociale e poi
predisporre un DEFR d programmazione. Ci è stato presentato, lo
affronteremo nei prossimi mesi, ma valuteremo anche se tutta quella
struttura ha le energie e la forza per spendere tutti quei soldi.
Credo quindi che l'appuntamento sul piano salute e benessere
sociale sarà immediatamente dopo l'approvazione del bilancio.
Ora mi preme ricordare la recente approvazione della legge sulla
composizione della direzione strategica, lo devo dire, mi riempie
di soddisfazione apprendere che le micro di Variney, di Morgex e di
Perloz saranno definitivamente delle strutture socio-sanitarie,
sapere che il centro Myosotis struttura diurna per persone colpite
dallo spettro dell'autismo, sia passato a gestione USL dopo aver
avviato l'ambulatorio per l'autismo, quando proposi queste ipotesi
in Consiglio nel 2019 ho rischiato il linciaggio verbale.
Come posso non salutare positivamente la recente firma
dell'accordo di programma tra la Regione, l'USL e il Comune di
Aosta per il completamento nei prossimi anni della struttura
socio-sanitaria di via Brocherel e come non essere lieto, dopo
tante, tante battaglie e polemiche, della continuità che viene data
all'ampliamento a est dell'Ospedale Parini e della ristrutturazione
dell'attuale nosocomio da parte di SIV. Credo di poter affermare
tranquillamente che il cambiamento dei fabbisogni sul territorio di
alcune micro che dovevano essere convertite in strutture
socio-sanitarie e l'ampliamento dell'Ospedale Parini sono stati i
cavalli di battaglia di venti mesi di gestione della sanità anche
di un'altra Giunta.
Qui chiediamo conferma su quanto indicato nel DEFR rispetto al
piano regionale della prevenzione, che non mi pare che sia stato
approvato, forse si intende quello nazionale da cui dovrà derivare
quello regionale, ma ce lo dirà poi sicuramente l'Assessore.
Poi manca ancora - è già stato detto ma devo ribadirlo - la
Struttura di epidemiologia, non l'abbiamo vista sul DEFR, anche se
c'è un indirizzo chiaro indicato da una risoluzione votata
all'unanimità dal Consiglio regionale precedente e già trasmessa
all'USL.
Due riflessioni in questo momento di difficoltà psicologica
generale, com'è noto, il Reparto di psichiatria si dovrà
ricollocare in ambito ospedaliero, questo è per legge, nel DEFR si
parla di psichiatria territoriale e soprattutto di presa in carico
a domicilio ma in un momento in cui siamo carenti di medici e
carenti di infermieri, questo lo vedo estremamente complicato come
percorso, ma soprattutto anche dopo i tanti concorsi di psichiatria
che sono andati deserti, francamente mi pare davvero un sogno. Su
questo due riflessioni vanno sicuramente fatte: qualche anno fa il
Dipartimento di salute mentale aveva dodici psichiatri in
Psichiatria e sei al SERV, erano aperti due ambulatori a Donnas,
uno a Verrès, due a Châtillon, uno a Morgex oltre quelli di Aosta;
ora con sette psichiatri la struttura mi sembra parecchio in
sofferenza a causa del forte incremento di pazienti. Per andare
nella direzione indicata dal documento di economia e finanza,
bisogna avere ulteriori gruppi appartamento, alloggi assistiti,
bisogna avere degli appartamenti a disposizione, poi esistono
sempre i miracoli e quindi vediamo un po' come si può fare, ma
sappiamo che le scuole di specializzazione di psichiatria non è che
hanno molti specializzandi iscritti. Va detto che la
telepsichiatria ci viene incontro nell'ambito della telemedicina,
riesce a sostenere le visite telematiche di controllo e nell'attesa
di nuovi psichiatri quindi riteniamo che questa vada incrementata
in modo significativo, parlo della telepsichiatria. Dopo quasi due
anni di pandemia c'è davvero tanto disagio.
Due riflessioni sul finanziamento dell'attrattività e al
mantenimento dei medici e degli infermieri dove l'introduzione di
un'indennità regionale integrativa del corrispettivo solo per due
categorie indicate non raccoglie l'entusiasmo degli altri e neanche
di tutte le infermiere perché nel sindacato degli infermieri si
parla già di iniquità. Noi riteniamo che sia giusto coinvolgere
tutte le categorie della sanità, io non lo so se girando non vi è
capitato qualcuno che vi ha detto: "ma come, io faccio l'OSS e date
solo a loro?". Il barelliere, l'ambulanziere che ti dice: "ma come,
date solo ai medici e alle infermiere?" e su questo io invito
davvero a fare una riflessione attenta perché rischia di creare una
spaccatura in sanità molto forte perché questa non è vista come
un'iniziativa di attrattività, lo ha detto poco fa Carrel, la
percentuale è minima, è vista soprattutto come un aumento di
stipendio per coloro che sono presenti all'interno dell'USL. Vi è
poi l'altro tema che è preoccupante: la norma può venire impugnata
come quella della legge n. 8/2020, forse ci ha tranquillizzati
l'audizione della Coordinatrice del Dipartimento legislativo ma la
preoccupazione che quei soldi possano rimanere bloccati è tanta.
Noi abbiamo sostenuto l'emendamento proposto dalle forze di
opposizione e dalla Lega, oggi valuteremo se davvero saremo in
grado di spendere tutte le risorse destinate alla sanità.
Due riflessioni ancora sulle politiche sociali, le attuali
difficoltà sono enormi e sarà necessario dare una svolta in molti
settori. Questo davvero lo dico consapevolmente, è il Dipartimento
più in difficoltà dell'Amministrazione ma anche il più delicato e
quello che richiede più attenzione. Il DEFR dice che siamo in
dirittura d'arrivo per il raggiungimento dell'intesa del piano
sociale nazionale ma su questo fronte nel DEFR pare dire:
"aspettiamo lo Stato e poi vediamo", non va bene, bisogna agire.
Abbiamo parlato più volte, ritorniamo sull'incentivo alla natalità,
di incentivare la natalità con misure efficaci a favore della
famiglia e nel DEFR rileviamo due righe: "per quanto concerne le
politiche di sostegno alle famiglie e alla prima infanzia, è
intenzione dell'Amministrazione diversificare e potenziare i
servizi in un'ottica di conciliazione lavoro-famiglia". Noi
moderati, anime di centro, che guardano al concreto e alle
concretezze, siamo sostenitori del fattore famiglia e ribadiamo la
necessità di avviare delle sperimentazioni che sono mancate perché
è arrivato il Covid, ma i processi erano avviati e per questo
abbiamo proposto un emendamento al DEFR fortemente politico che
riproporrà nuovamente questo tema. Si sottolinea nel DEFR
l'esigenza di prevedere una misura unica di sostegno per riassumere
in un'unica erogazione i tanti contributi per fronteggiare i
bisogni degli utenti fragili. Va bene, ma i bisogni di queste
famiglie sono il lavoro, quindi la garanzia del reddito, la casa e
il sostegno sociologico. Con questa volontà di sostegno a
determinate fasce di persone e sulla base di queste approfondite
riflessioni e di studi, che sono certamente nel cassetto perché li
ho letti e li ho visti, ma anche lì il Covid ha bloccato tutto, era
nato il progetto Housing sociale o edilizia residenziale sociale,
che pare dimenticato in questo DEFR. Anche su questo punto ho
presentato un emendamento che richiede di riavviare l'iniziativa,
prettamente politico anche questo.
La più significativa carenza all'interno di questo DEFR la
riscontriamo nell'edilizia residenziale pubblica: nemmeno una
parola sulle politiche della casa. Abbiamo partecipato finalmente,
dopo un anno dalla richiesta fatta dall'allora Presidente della V
Commissione, all'audizione di Presidente e Direttore dell'ARER,
un'audizione che sicuramente deve essere ripresa perché si parlava
solo di bilancio e di DEFR e per le risposte pervenute, per alcune
incertezze avute e per i documenti inviati su nostra richiesta, è
opportuno che l'Amministrazione regionale presti maggiore
attenzione a quel settore, attenzione politica e attenzione
amministrativa e anche in questo ambito ci riserviamo di presentare
ulteriori approfondimenti.
Siamo lieti dell'importanza che viene data, che si è dedicata
nel DEFR, anche dovuta alle risorse del PNRR, soprattutto
all'innovazione e alla digitalizzazione della Pubblica
Amministrazione.
Sarà fondamentale proseguire e completare al più presto il
progetto della presenza della telemedicina in tutte le strutture
socio-sanitarie e sanitarie della Regione, i corposi emendamenti e
provvedimenti vanno in quella direzione, bisogna fare presto e
velocizzare anche qui il percorso.
Credo che tutte le strutture coinvolte siano consapevoli,
compresa la società partecipata INVA, che sul tema del piano
regionale delle liste di attesa... in Commissione ci ha parlato di
uno stop che chiediamo di verificare di persona, Assessore, al di
là di ciò che scrivono gli uffici coinvolti. Lì ballano risorse
importanti che vanno poi giustificate.
Direi che il piano triennale dei lavori pubblici avrebbe dovuto
avere più coraggio, abbiamo proposto tante ipotesi di investimenti
su strutture regionali, non si parla del Cral Cogne, il Palazzetto
dello sport, però capiamo che le risorse sono quelle, chi è stato
da quell'altra parte si rende conto che in qualche modo bisogna
fare i conti con quello che si ha.
Concludendo si tratta di un disegno di legge in chiaro e scuro
che ha certamente delle discrete notizie per i Valdostani, ma che
dimentica con troppa facilità la famiglia. Mai come in questo
periodo caratterizzato dalla pandemia il concetto di famiglia è
tornato in forte evidenza e ha aiutato tante persone. Durante il
lockdown
, quando qualcuno stava male, per accompagnare gli
anziani, dare loro più attenzioni, magari cercando di evitare le
micro e tenere in casa le persone anziane, i
caregiver
, le
famiglie hanno aperto le porte e si sono prestate sempre a tanta
solidarietà. Non so cosa ne pensa di questo DEFR il Forum delle
associazioni familiari, ma credo che alle famiglie questo Consiglio
regionale deve dedicare più attenzioni.
Credo che, e con questo concludo, oggi con una serie di
emendamenti che saranno presentati, questo Consiglio regionale
possa dare delle risposte importanti anche in questa direzione.
Presidente -
Come anticipato, facciamo una sospensione
per arieggiare i locali, però annuncerei una Capigruppo prima della
ripresa in modo da organizzare i lavori perché con quasi cinquanta
ordini del giorno e un numero importante di emendamenti, credo
valga la pena ragionare con i Capigruppo come gestire le
tempistiche in modo tale da dare ai gruppi la possibilità di
valutare il materiale depositato.
La seduta è sospesa dalle ore 11:09 alle ore 11:35.
Marguerettaz (Presidente) -
Colleghi, possiamo riprendere
i nostri lavori. Prego i Consiglieri che hanno l'intenzione di
prenotarsi in discussione generale. Riformulo l'invito, il collega
Restano si è prenotato, ne ha facoltà... collega Manfrin per
l'intervento? Ne ha facoltà... chiederei ai tecnici di provvedere a
sistemare i microfoni per favore. Credo vada spento e riacceso
l'impianto perché ci sono dei problemi.
Restano (GM) -
Quello che viviamo è un momento importante
perché la presentazione e la discussione del DEFR e del bilancio di
previsione, ancorché per l'ennesima volta avvengono
contemporaneamente, e questa lo sappiamo è un'anomalia,
rappresentano comunque uno dei momenti fondamentali dell'anno
perché ci si confronta sul futuro della nostra Regione dettandone
gli indirizzi per gli anni a venire e si definiscono le
disponibilità finanziarie per realizzare i progetti del prossimo
futuro o del triennio.
Intendo chiarire fin da subito quale sarà la mia posizione
rispetto ai documenti che andiamo a discutere, il mio sarà
ovviamente un voto di approvazione, un voto di fiducia oserei dire,
proprio per le caratteristiche del voto che esprimerò, per ora non
intendo soffermarmi sulla discussione dei disegni di legge n. 46,
n. 47 e n. 48, ma indirizzerò le mie attenzioni verso il documento
economico-finanziario quale strumento politico per eccellenza di
programmazione e di lavoro.
Credo che questo documento - e l'ho già detto nel mio intervento
del 2017, secondo anno di applicazione del DEFR - possa essere
elaborato in maniera diversa, non nei contenuti ma nella sua
impostazione, andando a indicare i tempi e gli attori delle varie
azioni che sono poste in evidenza nel documento. Questo
faciliterebbe la sua lettura e porrebbe in evidenza quell'elemento
di chiarezza che a volte sembra mancare. La mia personale speranza
è quella ovviamente di veder tratteggiato in questo documento la
Valle d'Aosta che vorrei, che per ovvi motivi non sempre
corrisponde a quella tratteggiata nel programma di governo o nel
documento economico-finanziario che di volta in volta si va a
discutere.
Colleghi, io non intendo farvi perdere del tempo sottolineando
le cose che condivido e credo vadano bene, e sono molte, perché nei
contenuti del DEFR ci sono tantissime cose, forse anche troppe, ma
cercherò invece nel mio intervento di proporre uno stimolo alla
riflessione, una suggestione principalmente al Presidente della
Giunta come capo del Governo affinché si possa valutare
l'opportunità di modificare alcune impostazioni. Infatti per
l'avvenire della nostra Regione ritengo sostanziale un nuovo
orientamento, una nuova impostazione, come indicato già dal
presidente Lavevaz nel suo intervento di ieri. Dobbiamo inoltre
tener presente che ci troviamo di fronte a un'Amministrazione
regionale con delle entrate proprie sostanzialmente inalterate, una
spesa corrente molto elevata e conseguentemente una spesa in conto
capitale limitata. Questo primo dato è un dato allarmante, oramai è
una costante, che ci evidenzia l'impossibilità di operare
convenientemente o come vorremmo fare da parte della nostra
Amministrazione.
Di fronte alla situazione che ho appena descritto, ci si
aspetterebbe un cambio di rotta rapido e radicale teso alla
riduzione/ottimizzazione della spesa corrente che dalla lettura del
DEFR non appare così evidente.
Facendo un passo indietro, uno dei punti caratterizzanti il
Governo della Regione è quello che fa riferimento al rinnovamento
dell'autonomia valdostana. A tale proposito mi pare doveroso
chiedersi quale sia il futuro che vogliamo. Dobbiamo sicuramente
prevedere una seconda autonomia chiedendoci preliminarmente quale
sia il modello che desideriamo assumere per la nostra Regione. A
tal proposito vi propongo un ragionamento molto basico: possiamo
affermare che la miglior autonomia è senza dubbio quella che ci
permette di generare dei modelli virtuosi che producono dei servizi
alla popolazione e delle opportunità alle imprese migliori e/o
concorrenziali con quelli erogati dalle altre Regioni, dei modelli
allineati con indirizzi a livello europeo. Operando in tal senso la
popolazione avrà una percezione dell'autonomia sicuramente pratica,
positiva e genereremo nei giovani un nuovo senso di appartenenza e
conseguentemente un nuovo slancio ideologico verso una Valle
d'Aosta proiettata in direzione dell'Europa, del plurilinguismo e
della valorizzazione delle risorse umane interne.
Per meglio indurci alla riflessione, vi propongo due esempi
molto pratici, come punto di partenza per sostanziali riflessioni,
che poi abbiamo avuto modo di appurare hanno trovato soddisfazione
anche all'interno dei programmi all'interno del DEFR. Il primo
esempio riguarda il settore della scuola e mi chiedo se la nostra
applicazione dell'autonomia ci ha consentito di garantire e
mantenere all'utenza una scuola più performante e competitiva
rispetto alle altre Regioni, ci ha consentito di ridurre il tasso
di dispersione scolastica, se per tutti è stato possibile
assicurare adeguati livelli di inclusione e, in merito a questa
questione, faccio riferimento ai casi dei PEI e dei BES, se siamo
riusciti a risolvere il problema del precariato.
Un altro esempio che ritengo calzante per il settore dove noi
possiamo operare direttamente è quello del settore sanità e mi
chiedo se la nostra applicazione dell'autonomia ad oggi ci ha
permesso di offrire ai Valdostani un servizio sanitario ancora
valido ed efficace con un livello di assistenza superiore a quello
delle altre Regioni e in grado di gestire razionalmente le
criticità collegate alla pandemia. Ebbene, colleghi, la risposta
della popolazione, per quanto è stato il percepito, è, ahimè,
negativa. Questa risposta, a mio modo di vedere, non deve essere
letta come una critica a questo Governo o a quelli precedenti, si
deve però essere coscienti che nel tempo si poteva e/o si doveva
fare di più o fare in maniera diversa, forse era necessario
un'organizzazione amministrativa diversa, cosa già indicata dal
Presidente nel suo intervento. Allora a questo punto è imperativo
porsi una domanda: cosa possiamo fare per migliorare questa
situazione?
Per cercare di rispondere a questa domanda, riprendendo quanto
riferitoci durante una delle audizioni, si è andati a vedere il
DEFR e si può accertare e appurare che il DEFR è impostato in
maniera assolutamente verticale, qualcuno oggi lo ha definito "a
silos" e questo non fa altro che rispecchiare la reale impostazione
della nostra Amministrazione regionale che sembra non operare in
maniera sistemica ma a cassetti. Allora riprendendo le riforme già
richiamate all'interno del programma di governo e richiamate dal
Presidente, voglio significare che si deve procedere a una riforma
radicale dell'Amministrazione regionale che deve essere impostata
in tempi molto brevi, forse i tre anni previsti sono un po' lunghi,
direi in pochi mesi, anche attraverso l'utilizzo di risorse esterne
alla Pubblica Amministrazione. Appare, come detto dal Presidente,
inderogabile una revisione della legge n. 22, per essere chiari,
cari colleghi, e non nasconderci, si deve prevedere una consistente
riduzione del numero dei dirigenti, si deve potenziare l'organico
dei funzionari e prevedere e incentivarli utilizzando le
particolari posizioni organizzative e dando loro la possibilità di
firma, ovvero relazionarsi con l'esterno. Tutto questo naturalmente
senza penalizzare le risorse dirigenziali attuali ma sfoltendo però
l'organico approfittando dei pensionamenti.
Parallelamente all'organizzazione amministrativa, necessitiamo
di un'organizzazione della logistica che renda più efficiente
l'Amministrazione e fornisca risposte ai cittadini; in poche parole
abbiamo troppe sedi separate. Un'Amministrazione efficiente deve
dotarsi di sedi di proprietà prevedendo un piano di
ristrutturazione e conseguenti dismissioni delle locazioni passive,
credo sia stato previsto un gruppo di lavoro che già si sta
impegnando in tal senso, ma, colleghi, queste iniziative
(incomprensibile) se la componente politica dispone di obiettivi
chiari, ben definiti nei documenti programmatori e li mantiene,
questo al di là delle maggioranze e delle minoranze che si
alternano. Bisogna dare una continuità amministrativa, si deve
evitare la cosiddetta "concorrenza interassessorile", che altro non
fa che rallentare i processi. Piuttosto, se lo si ritiene
necessario, per migliorare i servizi offerti o, per meglio dire,
migliorare la produzione, una volta avviato questo processo di
riforma, si può arrivare anche a una revisione delle deleghe
assessorili e a tal proposito vi faccio un esempio pratico: il
riferimento è quello alla legge sul cicloturismo che vede operare i
vari Assessorati: l'Assessorato dell'ambiente e trasporti che ha in
pancia la mobilità ciclistica, l'Assessorato dell'agricoltura,
l'Assessorato del turismo, l'Assessorato dei lavori pubblici. Il
rischio, colleghi, è che il risultato pratico, anziché accelerare
la produzione, non faccia altro che rallentarla e per questo motivo
andranno studiati degli appropriati adeguamenti o degli appropriati
metodi di lavoro.
Effettivamente, come evidenziato da alcuni colleghi, in
particolar modo dal relatore di minoranza, abbiamo sul tavolo ogni
sorta di piano strategico, ogni sorta di progetto. Ritengo però,
collega Aggravi, prioritaria la riforma della macchina
politico-amministrativa regionale da attuarsi attraverso una legge
che, a differenza di altri
dossier
, deve necessariamente
essere condotta dal Presidente della Regione e non si può lasciare
nelle mani delle Commissioni politiche.
Colleghi, ritengo che la fase pandemica emergenziale rispetto
agli inizi del 2020 e del 2021 si sia notevolmente modificata. La
massiccia diffusione del vaccino ci permetterà di evitare lunghi
periodi di chiusura dei locali e il divieto delle attività
all'aperto. La discussione in corso in questi giorni a livello
nazionale ci palesa che il pericolo e il rischio pur attenuati
permangono, ma dopo due anni di pandemia la popolazione si è
abituata alle misure di prevenzione che oggi fanno parte del nostro
vivere quotidiano. Pertanto continuare a parlare di ristori e
addirittura programmarli appare alcune volte quasi come rinunciare
a fornire delle opportunità ai Valdostani. Sotto questo punto di
vista, il documento economico-finanziario in alcune parti appare
quasi contrastante, abbiamo dei capitoli che pongono i ristori come
primo punto di interesse e altri che puntano decisamente sugli
investimenti e la crescita, pur trattando di imprenditoria. In
poche parole ritengo che, pur mantenendo un fondo che possiamo
definire di scorta per i ristori, dobbiamo traguardarli, dobbiamo
traguardare i ristori per investire, dobbiamo programmare e fare
sistema.
Collega Aggravi, personalmente voglio credere che tutti questi
piani siano degli studi necessari per permetterci di programmare e
progettare il futuro della Valle d'Aosta in maniera armoniosa, in
maniera coerente con i nostri obiettivi e al passo con i tempi e
non li considero e non credo che siano dei meri adempimenti
burocratici o, ancor peggio, delle iniziative dettate solo da
posizioni ideologiche e irrinunciabili prese in passato.
Per quanto attiene la sanità, il tema che la fa da padrona è
sicuramente il grande sforzo economico rivolto a tale settore che,
come ho detto, occuperà il 23,49 percento del nostro bilancio di
previsione. Le audizioni hanno rivolto una grande attenzione
all'indennità di attrattività a medici e a infermieri, indennità
che sul piano regionale generale posso condividere ma che potrebbe
spettare anche ad altro personale sanitario, sanitario dirigente e
sanitario di comparto. Forse si poteva procedere in maniera
diversa, in ogni caso questa è una decisione che sosterrò, che in
parte non condivido, però è una grossa assunzione di
responsabilità, quella che a volte si dice manchi. È in dubbio che
il rischio è quello di trovarci di fronte a una legittima richiesta
di indennità per qualsivoglia figura professionale sanitaria
durante ogni discussione di assestamento di bilancio o durante ogni
discussione di bilancio di previsione. Spero che nel tempo questa
differenza venga colmata.
Il capitolo della sanità inizia affermando che il governo della
sanità non può prescindere dall'esperienza della pandemia da
Covid-19; in effetti è vero, però devo sottolineare - e forse l'ha
già fatto qualche collega oggi che ci siamo dimenticati
dell'articolo 100 della legge regionale n. 8: quella che prevede il
Servizio di epidemiologia, quasi me ne vergogno perché è stata una
mia battaglia per tanti anni. L'audizione del Direttore generale
aziendale ci ha confortati perché ha affermato che si arriverà alla
formazione di questa struttura, ma pongo di nuovo in evidenza
quanto detto credo lo scorso giugno: la struttura sarà realizzata
perché è un adempimento di legge e allora dobbiamo chiederci qual è
l'efficacia delle nostre norme quando a un anno e mezzo dalla loro
approvazione una norma che va in deroga all'atto aziendale non è
ancora stata applicata dalla Direzione generale della sanità,
quando una relazione richiesta all'ex Ministro della sanità e al
professor Faggiano al termine della loro consulenza in favore della
nostra Regione, da noi allo scopo incaricati, ci richiama
l'attenzione sulla necessità di avviare questa struttura.
L'interrogativo è quello sulla credibilità di questo Consiglio, non
è più sulla necessità della Struttura di epidemiologia, che ormai è
chiara ed evidente. Noi forse siamo l'unico caso nella storia della
Valle d'Aosta, e non so nel resto di Italia, dove si è dato uno
studio di fattibilità come obiettivo dirigenziale per valutare
l'utilità di una Struttura di epidemiologia. In altri casi non si è
perso molto tempo per aprire delle strutture ma certo che così
facendo non incentiviamo gli esperti di epidemiologia a rimanere in
Valle d'Aosta e penso che neppure l'indennità di attrattività possa
farlo. A volte ci sono degli incentivi che non sono solo economici
ma che sono professionali che sono più forti dell'attrattività
economica.
Si è parlato del piano del benessere e della salute sociale e
dell'utilizzo degli stanziamenti previsti dal PNRR e degli
indirizzi in esso contenuti. Personalmente ho il timore che,
seguendo pedestremente quanto indicateci dal Governo, andremo a
creare una macchina che non riusciremo a governare aumentando
notevolmente una spesa corrente che già occupa il 24 percento del
nostro bilancio, senza poi essere nelle condizioni di poter
reclutare le risorse umane per gestire al meglio la macchina
sanitaria e rischiando conseguentemente di implodere.
Fortunatamente il piano socio-sanitario ha appena visto l'inizio
dell'iter della sua valutazione. Anche in questo caso dovremmo fare
dei seri approfondimenti e potremo anche in questo caso, come per
la riforma della macchina regionale, valutare se affidarci a
risorse esterne per queste valutazioni, perché, vedete, in alcune
aziende private per ristrutturare la propria attività non si affida
la progettazione a chi l'ha gestita in precedenza e magari l'ha
fatta andar male, quindi farei molta attenzione nella scrittura di
questo piano, farei quattro valutazioni in più per vedere e
verificare se la Valle d'Aosta, che in questo senso può legiferare
autonomamente, debba seguire pedestremente le indicazioni dello
Stato o possa derogare, ma questo solo per dare un servizio
migliore alla popolazione valdostana e per adattare al meglio il
piano socio-sanitario alle nostre caratteristiche morfologiche. Non
è detto che riconvertire la totalità delle strutture
socio-assistenziali del territorio in socio-sanitarie sia
l'obiettivo corretto, anche perché poi la spesa dei LEA salirebbe
in maniera devastante e non manterremmo più determinati rapporti.
Le valutazioni da fare in tal senso sono tante e approfondite. Con
piacere ho rilevato che si va a riportare determinate attività sul
territorio in campo sanitario, anche in tal senso si dovrà
procedere a un potenziamento del personale, personale che in questo
settore non sarà solo infermieristico e medico, ma che vedrà
coinvolte tante professionalità che oggi non godranno del premio di
attrattività.
Passando ad altri temi e parlando di trasporti, rilievo o
sottolineo quanto già avevo evidenziato durante la discussione del
precedente bilancio: la grave situazione in cui versa la
Motorizzazione civile, la mancanza di dipendenti, dipendenti che
hanno una professionalità particolare, quindi il loro reclutamento
va previsto per tempo, dipendenti che, essendo in pochi, devono
dividere il proprio tempo tra le attività esterne e le attività di
sportello. Quella della Motorizzazione civile, come già ho avuto
modo di dire, è un sostegno alle imprese e, se noi togliamo questo
servizio, rischiamo di far trasferire, di veder trasferire le
nostre imprese fuori Valle per ottenere le autorizzazioni. Di
questo, è inutile che lo nego, ho già parlato con il Presidente,
che cercherà di risolvere con urgenza la situazione in cui versa
questo settore delicato, perché, vedete, la mia intenzione più che
parlare di ristori è parlare di opportunità, è parlare di
programmazione. Dobbiamo traguardare, come ho detto, oltre ai
ristori se vogliamo dare un futuro alla nostra Regione.
Per quanto riguarda il settore del turismo, come ho già detto
nella discussione del precedente documento economico-finanziario,
come peraltro in altri settori, credo che si sia detto tutto quanto
si poteva dire, forse era il caso di indicare delle priorità.
Risulta urgente la riforma del turismo, la riforma del commercio, è
stato tutto indicato, quello che dovremo affrontare sarà un periodo
di grande impegno per le riforme che ci vedrà coinvolti sicuramente
nei prossimi anni.
Un'altra riforma che ci vede ferventi sostenitori è quella della
legge elettorale. Non è urgente, ma è opportuno farla con debito
anticipo rispetto a quelli che sono e saranno i prossimi
appuntamenti elettorali per una questione di chiarezza. Noi siamo
sostenitori dell'elezione diretta del Presidente della Giunta, però
siamo disponibili al confronto e alle dovute valutazioni.
Presidente -
Si è prenotato il collega Marquis, ne ha
facoltà.
Marquis (SA) -
Ringrazio sia i relatori di ieri che hanno
introdotto la discussione con delle loro suggestioni, che in parte
riprenderò, sia i colleghi che questa mattina hanno portato il loro
contributo alla discussione. Il dibattito sul DEFR e sul bilancio è
l'appuntamento politico-amministrativo più importante dell'anno
direi, il momento in cui si dovrebbe parlare di prospettiva di
breve e di medio periodo. Ho detto: "si dovrebbe" perché spesso si
finisce a confrontarsi sulle singole iniziative che, per quanto
importanti esse siano, allontanano poi l'attenzione da una visione
di insieme o perlomeno non ne facilitano la sua lettura.
Inizio con la dichiarazione di voto e innanzitutto dichiaro il
mio voto favorevole e soprattutto il rispetto della regola aurea
che ieri è stata citata, tuttavia, per il rispetto delle
responsabilità di rappresentanza che ci è stata conferita dai
cittadini con loro voto, in questa circostanza non evidenzierò
tutte le cose che sono tante, che condivido all'interno del DEFR,
perché se venissero tutte risolte le questioni che sono state
declinate, saremmo direi a un punto molto avanti, ma ritengo che
possa essere più utile e anche possa essere utile a fungere da
stimolo alla discussione soffermarsi sulle questioni trattate nel
Documento di Economia e Finanza Regionale (DEFR), con liminarità.
Il mio vuole essere quindi un contributo focalizzato sullo sguardo
prospettico.
Ciò detto, mutuando il termine che è stato utilizzato dal
presidente Lavevaz, che ha definito questo bilancio un bilancio di
transizione, dico che siamo di fronte a una doppia transizione e
questo ritengo che sia un aspetto importante da sottolineare: la
transizione dalla pandemia e la transizione dal modello di Valle
d'Aosta che l'ha preceduta, della Valle d'Aosta che non c'è più e
non ci sarà più.
A questo riguardo, a mio avviso, è utile per inquadrare il
ragionamento una breve anche considerazione di ordine storico e
politico: nel 2019 il PIL era ancora il 9,1 percento inferiore al
2007. Il 2019 era il terzo anno di crescita dopo sei anni di
contrazione continuativa. Su questo si innesta la pandemia del 2020
con un PIL stimato in perdita del 9,3 percento in un anno secco.
Questo significa che, rispetto al 2007, abbiamo un PIL ancora oggi
del 18 percento inferiore. Questo credo sia il numero che
sintetizza un po' tutta l'analisi che è stata fatta sul documento
di economia e finanza regionale dal dottor Ceccarelli, che ha
puntualmente analizzato in modo disaggregato tutti gli indicatori,
io credo che sia questo l'indicatore di sintesi. Tutto questo
significa che la situazione socio-economica è sensibilmente
peggiorata per tutti i Valdostani in questi ultimi quindici anni.
Mai in un arco temporale così lungo abbiamo registrato delle
condizioni di recesso, questo ovviamente riferendosi ai tempi
recenti. Mai prima d'ora, dal dopoguerra, il giorno successivo ci
sono sempre state prospettive di vita migliori rispetto al giorno
precedente, cioè oggi si guarda al futuro immaginando un futuro che
non è migliore rispetto al giorno prima e noi dobbiamo interrompere
questa situazione perché diversamente andremmo incontro a delle
situazioni che sono poi difficilmente gestibili.
La Valle d'Aosta nel 2019 stava con difficoltà cercando di
recuperare il
gap
sul 2007 quando è stata aggredita dalla
pandemia e che di fatto ha assorbito poi ogni energia
politico-amministrativa, ci ha fatto entrare in una fase di
emergenza continua dalla quale si sta cercando di uscire. Il
periodo precedente, il quinquennio 2013-2018, e l'anno e mezzo di
legislatura, sono stati caratterizzati da forte instabilità
politica, instabilità dettata da ragioni che poi non sono mai state
esplorate sino in fondo sotto il profilo politico e che sono
ascrivibili, a mio parere, anche a diverse visioni d'approccio sui
temi politico-amministrativi. Non è tutto da ricondurre alle
questioni di tipo personalistico e in questo contesto va ricordato
che la recessione del 2009 e del 2011 ha imposto il Patto di
stabilità e il contributo al risanamento dei conti pubblici che
hanno ridotto significativamente le risorse in disponibilità,
quindi obbligato a delle scelte forti su delle poste che erano
consolidate, quindi rompendo anche poi delle abitudini che hanno
generato anche discussione e prodotto poi delle posizioni
divergenti. La legislatura poi 2018-2023 ha avuto una vita breve,
un anno e mezzo, e le ha fatto seguito con le elezioni del 2020 la
consiliatura attuale.
L'obiettivo condiviso delle forze che si sono allora coalizzate
e hanno dato luogo alla maggioranza odierna dalla quale sono uscite
due colleghe era ed è quello di assicurare alla Regione
governabilità, in particolare portarla prima fuori dall'emergenza
sanitaria e poi accompagnarla nella transizione verso un nuovo
modello, passaggio questo - sottolineerei - obbligato dalle sfide
globali a cui siamo chiamati. Una sfida alla quale non ci si può
sottrarre e resa ancor più difficile dalla sovrapposizione con la
pandemia, che ha acutizzato ancor più le criticità già presenti
nella nostra regione, ponendoci nelle condizioni di maggiore
difficoltà addirittura nel metterle a fuoco. Oltretutto la nostra
Regione ha delle difficoltà aggiuntive a quelle del contesto
nazionale. Per cogliere le opportunità rese disponibili dall'Unione
europea e dallo Stato, per i limiti connaturati alla nostra
particolarità, abbiamo delle difficoltà in più, siamo una Regione
di montagna, la nostra connotazione dimensionale, geografica, la
configurazione dello stesso assetto produttivo e la demografia, una
Regione che ha sviluppato la cultura dell'accoglienza e della
crescita produttiva nell'ambito del settore dei servizi soprattutto
ma che ha delle grosse difficoltà in altre aree settoriali che
devono essere oggi oggetto di profonda innovazione per poter
recuperare della competitività, per potersi riposizionare in un
mercato che è in continua evoluzione.
In questo contesto assume allora ancor più rilevanza del solito
la discussione del DEFR e della legge di stabilità, è un passaggio
importante perché si tratta del secondo documento programmatico
della legislatura, in realtà il primo che consente al Consiglio di
alzare lo sguardo a una visione prospettica giacché pare il Covid
abbia fortunatamente allentato un po' la pressione. Dopo un anno
cupo cui sono state sconvolte le abitudini, lo
status quo
con un disorientamento generale, ora si può iniziare a guardare
avanti in modo più arioso. Si avvertono nel contesto i primi
segnali positivi, l'efficacia dei vaccini, la voglia di ripartire e
il fermento che ha registrato dal PIL che sta iniziando a
riprendere, sta crescendo la spesa nell'ambito dei privati, questi
sono tutti dei segnali che incoraggiano, ma siamo di fronte a una
transizione ma una transizione che va progettata. In un cantiere
senza progetto il costruttore va in affanno e non garantisce la
realizzazione di un buon prodotto. Dobbiamo affrontare non una
transizione da inerzia ma una transizione trasformativa. Le cose
non tornano a posto da sole, ci vuole progettualità e i processi
spontanei e orizzontali nel tessuto sociale che hanno sempre dato
delle grosse risposte in Italia e anche in Valle d'Aosta laddove la
politica non ci arrivava, per quanto possono essere utili anche in
questa fase, non bastano più. I progetti devono avere un'ampiezza
superiore rispetto al passato, occorre superare l'approccio con
progetti verticali, com'è stato detto prima dal collega, i
cosiddetti "a silos". Prima c'era chi studiava il mercato del
lavoro, chi la sanità, chi l'economia, oggi l'interdipendenza tra i
vari settori chiede orizzontalità di approccio. Anche le
diseguaglianze stesse sono tante e interconnesse tra loro, mettendo
insieme banche dati, si scoprono delle cose nuove, quindi ci
vogliono dei progetti ma non ognuno per sé, dei progetti che siano
unitari e che rappresentino una visione di globalità.
Per tutto questo è del tutto evidente che c'è la necessità di
una riforma amministrativa, la stessa riforma che è stata
richiamata nel documento di economia e finanza regionale, sia
l'anno scorso che quest'anno, ho letto già l'anno scorso che c'era
scritto "nel triennio occorre fare la riforma amministrativa",
quest'anno rileggo di nuovo: "nel triennio bisogna fare la riforma
amministrativa", quindi o l'anno scorso bisognava scrivere "nel
quadriennio" o quest'anno bisognerebbe correggere e dire "nel
biennio" perché delle due l'una. Questo per sottolineare che, a mio
avviso, questa è una riforma fondamentale che non può richiedere
tutto questo tempo di attesa perché diversamente non si riescono
poi a mettere a terra le azioni che si ritengano possano essere
utili per la Valle d'Aosta e per i Valdostani. È proprio per questa
ragione che, nell'ambito di tutte le opportunità che può dare il
piano nazionale di ripresa e resilienza, il presidente Draghi ha
esortato tutte le Amministrazioni a procedere con le riforme perché
senza riforme si vanifica l'effetto di quegli investimenti, effetto
che, a mio avviso, è anche un po' troppo sopravvalutato a livello
generale perché basta guardare le singole proiezioni del PIL
previsto dei prossimi anni, fra tre anni siamo già giù al 2,5-2,7
percento di previsione quando dovremmo essere nel pieno
dell'effetto di quegli investimenti, quindi questo sta a
significare che se quegli interventi non saranno accompagnati da
delle riforme epocali, si rischia di vanificarne l'effetto,
dopodiché si tornerà all'ordinarietà precedente a quella della
pandemia.
Se quindi vogliamo cogliere appieno le opportunità che offrirà
il piano nazionale di ripresa e resilienza e anche tutta la
positività che può dare in una fase come questa dove abbiamo visto
sul bilancio la parte preponderante della spesa e spesa corrente,
credo che sia l'utilità, lo sfruttamento e la valorizzazione delle
risorse che provengono dall'Europa con tutti i piani, piani di
cooperazione, piani del FESR, del Fondo sociale, però, per poter
sfruttare appieno questi fondi, dobbiamo urgentemente metter mano
alla riforma della macchina amministrativa, perché diversamente
siamo qui a pianificare un viaggio sapendo poi che non abbiamo il
mezzo di trasporto per spostarci da casa al punto di
destinazione.
Credo quindi che, sotto questo profilo, dobbiamo cambiar passo,
dobbiamo riuscire a dare delle risposte più concrete e dobbiamo
sostanzialmente attrezzarci per affrontare questa difficile
situazione che ci troviamo a gestire, e qui il tempo riveste una
grande importanza perché quello che non viene fatto in un anno
adesso rischia di creare dei grossi disagi negli anni successivi,
tant'è che, com'è stato sottolineato anche da alcuni colleghi, in
particolare dal relatore Aggravi, c'è un affastellamento di piani
che stanno arrivando anche all'attenzione del Consiglio regionale,
ma questo affastellamento di piani deriva dal fatto che nascono
tutti oggi o dobbiamo anche avere la capacità di fare autocritica e
del capire il perché arrivano tutti oggi? Perché forse sono stati
troppo spesso fermi dentro dei cassetti, quindi abbiamo una
difficoltà aggiuntiva: che quello che non è pianificato per tempo
diventa un'urgenza. Quando si procede a fare dei ragionamenti in
urgenza, si rischiano di fare non le cose migliori che andrebbero
fatte nell'interesse della comunità che si è chiamati ad
amministrare. A questo riguardo, tenuto conto che molto dipende
anche dalla nostra autorganizzazione, credo che vada fatta anche
una riflessione sull'autonomia, autonomia che qua troppo spesso,
anche in quest'aula, bisogna riconoscere che è stata utilizzata
come uno slogan.
Quante delle difficoltà che stiamo vivendo oggi derivano dal
fatto che ci manchi dell'autonomia e quante invece derivano dal
fatto che non sia stata esercitata al meglio l'autonomia di cui
disponiamo? Credo che questa sia una domanda dalla quale dovremmo
trarne tutti insieme delle riflessioni perché oggi bisogna guardare
all'autonomia sì come un valore ma bisogna cercare di valorizzarla
nella misura in cui la possediamo, nella misura in cui possiamo
dare delle risposte, credo che ci siano tanti settori in cui noi
oggi abbiamo l'autonomia decisionale, poi è vero che ci sono anche
delle altre situazioni sulle quali il non avere autonomia...
abbiamo delle difficoltà, faccio riferimento al problema della CVA
con la legge Madia e quant'altro, però credo che se adoperassimo
per bene, al massimo delle sue potenzialità l'autonomia, potremmo
rendere dei grandi servizi alla comunità valdostana. Credo quindi
che anche sotto questo profilo bisognerà fare dei ragionamenti
perché il progetto sulla persona, sulla famiglia che ci è stato
rappresentato ieri dal collega ha alla base poi alla fine il
concetto dell'autonomismo, perché l'autonomia dovrebbe essere il
modello politico che garantisce la migliore risposta alle esigenze
dei cittadini perché vuol dire conoscere il territorio,
un'amministrazione di prossimità. Qui vorrei aprire un altro
capitolo sulla conoscenza del territorio, l'altra domanda che
vorrei porre all'Aula e che me la pongo a me stesso è: noi
conosciamo così bene il territorio? Perché per esercitare
l'autonomia bisogna conoscere il territorio. Oggi il territorio ha
le sue problematiche, bisogna conoscerlo attraverso i dati,
attraverso i numeri degli indicatori. Sotto questo profilo, credo
che ci sia ancora molto da fare perché abbiamo avuto modo di
sperimentarlo in questi anni con la legge dei ristori, che è stata
la prima occasione che si è provato a fare un ragionamento di
sistema per dare delle risposte alle esigenze di tutti i
Valdostani, ci siamo resi conto immediatamente di avere delle
grandi difficoltà. L'assessore Bertschy più di ogni altro ha
toccato con mano questo problema perché, quando si fanno delle
stime e degli interventi, le stime devono essere fatte non a
livello empirico, sulla base di conoscenza, quindi credo che anche
sotto questo profilo questa è la dimostrazione che abbiamo sempre
vissuto sulla distribuzione delle risorse, mai ci siamo dovuti
preoccupare di creare una progettualità, di creare un modello di
sviluppo di una Regione, perché il modello di sviluppo non può fare
a meno di questi dati, di questa conoscenza. Sotto questo profilo,
quindi credo che bisogna correre veloci e bisogna partire
immediatamente, un po' è stato fatto in questi due anni, ma credo
che degli spazi da occupare ce ne siano ancora tanti.
Per far questo, per riuscire a tirar fuori la Valle d'Aosta
anche dalla difficoltà, bisogna anche fare poi dei ragionamenti sui
rapporti con lo Stato, non devono essere dei rapporti orientati
alla continua conflittualità ma alla leale collaborazione, una
reale collaborazione che richiede anche comunque di avere e di
trovare delle sponde che siano sensibili alle problematiche che
viviamo perché credo che la situazione attuale abbia evidenziato
anche questo. Ben venga quindi se si riescono a trovare delle
sensibilità che potranno dare una mano alla Valle d'Aosta.
Quanto invece ai numeri del bilancio, il bilancio in sé stesso è
un bilancio che fa guardare al futuro del prossimo triennio con un
certo senso di ottimismo nella misura in cui le entrate sono delle
entrate che avranno continuità, non altrettanto ottimistico è il
discorso della spesa corrente. A mio avviso, una Regione di
montagna non può avere solo il 15-17 percento di spese di
investimento perché un territorio di montagna è un territorio che
va gestito, c'è un'infinità di problematiche da affrontare e da
risolvere e soprattutto l'investimento che non viene fatto
puntualmente ogni anno, un investimento sulla manutenzione
ordinaria, rischia di diventare una manutenzione straordinaria
negli anni successivi e innesca un
loop
che diventa
pericoloso e poi difficile da affrontare e da risolvere.
Altro lato buono del bilancio è il fatto che non ci sia
indebitamento e quindi lascia presupporre che ci possano essere
delle buone opportunità qualora ci siano delle idee e delle
progettualità anche significative per i prossimi anni per poter
ricorrere a questa leva.
Per quanto concerne un paio di aspetti a livello di puntualità,
anch'io sicuramente sono molto preoccupato dagli effetti e dalla
norma sull'attrattività che sosterrò sicuramente ma che lascia
comunque molto da pensare per le criticità che solleva perché oggi
non credo che tutto possa essere risolto con le risorse economiche
a disposizione perché se così fosse, alla fine dell'anno non
dovremmo più avere liste d'attesa all'Ospedale, dovremmo avere una
sanità al massimo della sua performanza, ma è del tutto evidente
che purtroppo così non potrà essere. Anche la sanità ha bisogno di
una riforma strutturale di cui si parla da tempo, adesso è stato
presentato il piano socio-sanitario, quindi del benessere, sarà un
piano sul quale bisognerà porre molta attenzione direi perché
rappresenta sicuramente questo un momento molto importante.
Evidentemente la situazione è già difficile all'interno della
sanità e questa norma rischia di creare ulteriori divisioni tra i
soggetti che destinano la loro opera a favore della salute dei
Valdostani. Io credo piuttosto che il discorso dell'attrattività
vada affrontato attraverso la buona progettualità, anche qui la
messa a disposizione di un'attrattività che derivi dalla
possibilità di venire a fare un'esperienza positiva e trarre delle
motivazioni per venire a lavorare nelle nostre strutture sanitarie,
delle motivazioni che possano garantire una crescita professionale,
che è quello che poi si possono aspettare tutti i professionisti
interessati a questo tipo di incarichi, non è sicuramente facile,
anche qui è un percorso lungo, ma è un percorso verso il quale
bisogna intraprendere il cammino.
Stiamo aspettando anche il pacchetto delle riforme di tipo
turistico, mi spiace che in questo momento non ci sia in aula
l'Assessore al turismo, ho avuto modo, durante le audizioni anche,
di ascoltare un po' qual è la posizione riguardo agli affitti brevi
che è stata manifestata la volontà di andare a mettere le mani
nelle tasche dei Valdostani ulteriormente, cioè adducendo alla
motivazione di rimpinguare le casse dei Comuni con questa
manovra.
Io non approvo questo modo di vedere di sinistra ma di una
sinistra desueta direi, ormai superata, non di una sinistra
progressista, di vedere questo tipo di approccio in un momento come
questo, dove lo stesso presidente Draghi ha dichiarato a tutti i
livelli che non è il momento di mettere le mani in tasca alla
gente, soprattutto in un settore fortemente provato negli ultimi
dieci anni e questo sta a dimostrare nuovamente l'esigenza di
guardare alle cose a livello di sistema, perché non basta guardare
sotto il profilo turistico cosa significa una proprietà, cosa
significa il bene, bisogna guardarlo a 360 gradi, bisogna
riconoscere che in Valle d'Aosta tanti Valdostani negli anni
scorsi, negli ultimi venti-trenta anni, si sono sistemati una casa,
era gente magari che aveva dei lavori stagionali, era gente che ha
fatto l'artigiano, era gente che ha vissuto le tribolazioni della
vita. Ha voluto provare a guardare al suo futuro cercando di
crearsi delle condizioni per poter avere qualche spicciolo per la
sua vecchiaia. Allora io mi chiedo in questi ultimi anni cos'è
stato fatto per tutta questa gente? Bisogna dirselo, niente.
L'unica categoria delle persone che non sono state sostenute e
aiutate in questi due anni sono stati coloro che sono gli operatori
aggiunti sotto il profilo turistico, che hanno messo sul mercato
degli immobili che affittano a uso stagionale che vanno ad
arricchire l'offerta turistica. C'è stato un
lockdown
,
questa gente qui non ha potuto beneficiare di nessuna presenza,
l'IMU l'ha pagata come l'anno prima, la tassa dei rifiuti l'ha
pagata al 100 percento, tutte le utenze sono state pagate e poi
sentiamo ancora dire che bisogna andargli a prendere ancora dei
soldi in tasca per rimpinguare le casse dei Comuni. Questa è una
logica che non mi appartiene e dalla quale mi discosto perché,
secondo me, bisogna avere una visione più liberale, una visione più
moderata, una visione di centro che sia strutturata e che abbia
alla sua base la voglia di creare economia, non di mortificare il
desiderio di intraprendere e di fare qualcosa.
Io ritengo che ci sia la necessità oggi di favorire, al di là
dei ristori che sono stati fatti, che in quel momento storico erano
forse l'unica via per cercare di riscontrare un po' le esigenze che
si sono improvvisamente poste di fronte a ognuno di noi, io credo
che bisogna superare presto questa logica perché diversamente
l'attenzione alla persona diventa assistenzialismo, non diventa
un'attenzione dedicata per creare un percorso di crescita sia
culturale che socio-economica per la nostra Valle. Io credo che
quindi oggi ci sia più che mai l'esigenza di approvare questo
bilancio, di dargli attuazione ma ci sia molto da fare sotto il
profilo delle riforme e soprattutto serve anche una riforma
culturale tra di noi.
Presidente -
Si è prenotato il collega Manfrin, ne ha
facoltà.
Manfrin (LEGA VDA) -
Desidero ringraziare innanzitutto i
colleghi che mi hanno preceduto, a cominciare dal collega Aggravi,
relatore di minoranza, che ha fatto un quadro io direi
assolutamente esaustivo della nostra visione di questo bilancio, di
questo documento e della nostra proposta alternativa a questi
documenti che oggi sono in discussione.
Prima di questi interventi, degli interventi che mi hanno
preceduto poco fa, ovvero di due colleghi della maggioranza, io mi
ero appuntato qualcosa nel merito di questo silenzio, un silenzio
che fino a questo momento era stato assordante dalla parte della
maggioranza e mi chiedevo a cosa fosse dovuto, se questo bilancio
magari non fosse così condiviso, perché evidentemente spesso
abbiamo visto quest'aula intervenire con molti suoi esponenti di
maggioranza difendendo e magari esaltando alcuni aspetti di questo
bilancio, oppure mi chiedevo se questo bilancio fosse così negativo
da rifuggire le paternità e quindi che la parte di maggioranza che
deve votare questo bilancio volesse semplicemente restituire e dare
la palla in mano al Governo dicendo: "l'avete fatto voi, ve lo
votiamo ma stiamo a vedere senza commentare", oppure se vi fosse
una colpevole consegna del silenzio che travalicasse la nostra
capacità di comprensione. Direi che gli interventi che si sono
appena esauriti hanno chiarito un aspetto, cioè che gli unici due
interventi di maggioranza di Consiglio sono interventi che hanno
esposto delle criticità, quindi se non vi saranno ulteriori
interventi, mi auguro ci siano, ma se non vi saranno ulteriori
interventi, avremo consegnato alla storia, al resoconto e
all'esterno di questo Consiglio una fotografia di questo bilancio
che non è decisamente lusinghiera per chi lo ha proposto. Non è
lusinghiera innanzitutto già dalla sua concezione, dal suo parto,
perché è un documento che arriva e che come fortunatamente meno
rispetto agli anni scorsi ma perché abbiamo stabilito finalmente il
rispetto del Regolamento, ma che comunque vede un bilancio e un
DEFR essere depositati due settimane prima per poi appesantirsi di
emendamenti che vengono formulati dalle stesse persone che hanno
prodotto questo documento. Se io produco un DEFR, lo scrivo e poi
lo do all'esame delle Commissioni e del Consiglio e poi lo emendo
una settimana dopo, o io ho commesso dei gravi errori mentre lo
scrivevo oppure evidentemente ho scritto delle cose che sono
talmente sbagliate da rendermi conto da solo che forse andavano
corrette.
Stessa cosa vale per i documenti relativi al bilancio, perché se
analizziamo gli emendamenti che sono stati discussi, ne troviamo
una parte che sono collegati a quelle che sono state magari anche
le elaborazioni o frutto di discussioni in Commissione, in aula o
quant'altro, ma altri che sono completamente slegati e che ci fanno
immaginare una sorta di stato nel quale viene proposta una legge e
poi ci si dice: "Cielo, mi sono dimenticato anche questo,
buttiamocelo. Cielo, ho dimenticato quest'altro, buttiamocelo
ancora", che è esattamente lo stato della nostra Amministrazione
che in tanti hanno evidenziato in quest'aula. Non si capisce quindi
se la disattenzione sia da parte politica o da parte amministrativa
ma una disattenzione c'è stata ed è evidente. Io credo che però
possiamo analizzare in maniera più approfondita e avremo modo di
discutere sia nel merito degli ordini del giorno che sono stati
presentati al DEFR, sia nel merito degli emendamenti della
discussione dei singoli articoli appunto sulle varie leggi di
bilancio, avremo modo di approfondire tutti i vari temi e tutti i
vari aspetti.
Io volevo fare una fotografia a volo d'uccello rispetto anche ai
dati forniti, per esempio, dal DEFR rispetto all'analisi che ho
trovato assolutamente interessante: l'analisi socio-economica della
nostra Regione. Si dice in apertura di questo DEFR rispetto appunto
all'analisi del quadro economico, sociale regionale che il nostro
territorio, in quanto caratterizzato da specializzazioni settoriali
e aspetti dimensionali che lo hanno reso più vulnerabile rispetto
ad altri territori alle conseguenze alla pandemia, che la Valle
d'Aosta ha reagito peggio di altri territori rispetto alla pandemia
e quindi si sancisce in maniera più che evidente che il nostro
territorio è più fragile rispetto ad altri e che come tale appunto
ha necessità di avere un approccio differente e un approccio che io
direi a livello sociale sicuramente è molto più attento alle
singole esigenze. Anche rispetto alla situazione socio-economica il
DEFR ci presenta dei dati interessanti, una situazione economica,
così viene detto, che ha certamente contribuito ad ampliare la
fascia di popolazione più esposta ai rischi di esclusione e di
povertà. Questo è un qualcosa di preoccupante ma qualcosa di
preoccupante che in realtà abbiamo già in parte visto quando
abbiamo discusso dei cosiddetti "ristori". Quando abbiamo parlato
dei cosiddetti "ristori", rispetto a una misura che era
eminentemente sociale, ovvero l'articolo 26 che andava a
intervenire sulla povertà delle famiglie, abbiamo visto un grosso
riscontro rispetto alle domande che sono pervenute su questo aiuto:
ben 3.226 nuclei familiari hanno richiesto questo tipo di aiuto, il
che significa che se noi andiamo a moltiplicare diciamo
indicativamente per tre per fare una media questo totale, arriviamo
a quasi diecimila persone che vivono in una situazione di
difficoltà economica che hanno potuto accedere a questo tipo di
misura. Questo tipo di misura che evidentemente era centrata
proprio sulle difficoltà e sulla povertà e che rispecchia un dato,
anche qui fornito dal DEFR, ovvero la percentuale di individui in
povertà relativa è schizzata dal 2019 quando risultava del 4,9
percento, al 6,9 percento del 2020, quindi con un aumento di due
punti percentuali da un anno all'altro, un dato decisamente grave e
importante che ci impone di riflettere.
Questa riflessione che sicuramente è stimolata non solo da
questi dati ma anche da quelle che sono state le audizioni - e
anche qui avremo modo di riflettere e discuterne in maniera più
approfondita - ci ha fatto approdare a una proposta e a una misura
che è quella che riguarda il
bon de chauffage
. Il bon de
chauffage è giustificato anche da quello che viene scritto
soprattutto nel DEFR, dove viene scritto che nella composizione
della spesa del 2020 nella nostra regione la voce più consistente
viene rappresentata da oltre un terzo del totale, ovvero il 36,4
percento, per l'abitazione e servizi connessi, acqua, elettricità,
gas e altri combustibili. Abbiamo la povertà, abbiamo una
situazione del nostro territorio che chiaramente ci impone delle
spese superiori per quanto riguarda questo tipo di spesa e abbiamo
una particolare fragilità delle nostre famiglie in questo settore e
quindi mai emendamento fu più centrato di quello che poi andremo a
discutere oggi.
Ma - e appunto di questo ritengo di doverne assolutamente fare
menzione - non ci siamo fermati a questo tipo di emendamento, ne
abbiamo portati altri, sono stati già ben riassunti, la diversa
suddivisione con aumento dei fondi rispetto all'indennità di
attrattività, la misura "Naître Valdôtain", abbiamo depositato più
di trenta ordini del giorno come gruppo, abbiamo depositato altri
emendamenti che vanno a intervenire su alcune singole disposizioni
senza copertura finanziaria, ma abbiamo fatto, secondo me, un
lavoro che non è semplicemente di opposizione a prescindere, ma un
lavoro di attenta analisi e di risposta ai bisogni della nostra
comunità.
Tornando a quello che prevede il DEFR, sui fondi FESR viene
scritto che a valere sull'asse 2 "Inclusione sociale e lotta alla
povertà", viene definita come misura appunto che interviene su
questo specifico ambito di azione, si scrive che "sono state
finanziate azioni volte a rafforzare il sistema sanitario
regionale", che sicuramente va benissimo, una misura che viene
detta è l'acquisizione della qualifica professionale di operatore
socio-sanitario, avremo modo di parlarne ancora con il collega
Perron, ma che non possiamo chiaramente ricondurre all'inclusione
sociale e lotta alla povertà essendo una misura riferita appunto a
rafforzare il sistema sanitario regionale, così come risulta di
difficile addentellamento inserire in questo capitolo i trattamenti
di cassa integrazione dei guadagni in deroga quali misure di
sostegno al reddito dei lavoratori dipendenti. Queste sono azioni
importanti ma che su questa inclusione sociale e lotta alla povertà
non so quanto possano essere incasellate.
Rispetto all'amministrazione e governo della Regione, è stato
fatto un passaggio che io ho apprezzato molto da parte del collega
Marquis un attimo fa rispetto al recupero dell'autonomia, l'ho
apprezzato davvero molto, ma dell'autonomia di cui dobbiamo
assolutamente fare tesoro abbiamo scoperto il suo valore così come
tante cose quando l'abbiamo persa. Se ci riflettete, questa è una
riflessione che hanno fatto numerosi scrittori, adesso non voglio
tediarvi ma di cui mi sono appassionato, dove si vede e ci si
accorge di avere una cosa soltanto quando la si perde, la salute è
una di queste, diamo per scontato di poterci alzare tranquillamente
e andare al lavoro ogni giorno, quando abbiamo un po' di influenza,
ci diciamo: "caspita, avrei voluto la salute per potermi alzare
oggi". La stessa cosa è appunto rispetto all'autonomia quando con
imposizioni assurde siamo stati costretti a chiudere anche se il
nostro territorio chiaramente ha delle conformazioni e ha dei dati,
per esempio, sulle terapie intensive piuttosto che sulle infezioni,
che a rigor di logica, rispetto alle norme del Covid-19, avrebbero
dovuto suggerire altri comportamenti. Lì c'è stato credo uno dei
veri atti di autonomia di questo Consiglio, ovvero la legge n. 11,
che avrebbe permesso di riaprire se qualcuno non avesse pensato di
portare a fare un ricorso che incredibilmente permetta a una
Provincia del Trentino Alto Adige di avere la stessa identica legge
e a noi invece di potercela cassare e non poterla utilizzare.
Questa mancata affermazione dell'autonomia potremmo estenderla ad
altre cose, banalmente abbiamo approvato una mozione all'unanimità
sulla nomina regionale del Direttore del carcere della nostra
Regione e ad oggi rimane lettera morta, abbiamo una struttura
penitenziaria che continua ad andare avanti a forza di direttori
imposti a mezzo servizio, ogni tanto vengono in settimana, ogni
tanto non ci sono, avremmo possibilità di fare un corso regionale
ma ancora siamo al palo e ancora stiamo attendendo che quella
mozione trovi un suo accoglimento.
Venendo invece alla sanità e salute, credo che ci saranno altri
colleghi che potranno approfondire meglio questo tema ma io ho
visto principalmente due cose: qui si scrive che entro il 2022, al
fine di effettuare interventi di formazione nei confronti degli
allenatori sullo sviluppo delle capacità di intercettare
comportamenti a rischio nella fascia adolescenziale si fa la
stipula di un protocollo d'intesa con l'UISP. A parte il fatto che
io sono un allenatore, l'altro giorno ho partecipato a un convegno
e sono l'unico allenatore di questo Consiglio con patentino, quindi
mi permetto di dare anche una mia idea e una mia visione personale,
a parte che l'UISP ho fatto un bel giro sul sito e presenta questi
meravigliosi progetti tipo: "qui scoppia un 68, la meglio gioventù
scopre la via sportiva, la rivoluzione" oppure il capitolo
bellissimo "tra antifascismo e liberazione l'esperienza del fronte
della gioventù", che non è quella del fronte della gioventù,
storico movimento giovanile del MSI, ma è un altro fronte della
gioventù o "la pregevole organizzazione dei mondiali antirazzisti",
però, vede, il problema è che se si vuole fare un protocollo
d'intesa, forse lo si deve fare con il CONI, forse si deve fare con
le varie federazioni sportive che hanno degli allenatori che sono
preparati e non con questo tipo di associazioni che chiaramente non
hanno né tutte le discipline, né non credo possano annoverare tutti
gli allenatori che hanno una preparazione specifica in questo
settore.
Mi ha lasciato invece particolarmente stupefatto il riferimento
successivo, cioè quello all'ARER. In questo DEFR non si fa mai
riferimento all'emergenza di edilizia residenziale pubblica, si fa
un unico riferimento, non nelle politiche sociali dov'è incasellato
ma nella sanità e salute e che cosa si dice? Si dice che si stipula
un accordo con l'Agenzia regionale di edilizia residenziale
finalizzato alla definizione delle attività da svolgere e delle
eventuali risorse che devono essere impiegate - sentite bene - al
fine di garantire il miglioramento delle condizioni di sicurezza
domestica e la realizzazione di un documento di buone pratiche
condivise e scheda di autovalutazione per ciascun rischio come
misura di contrasto a infortuni e malattie professionali. Di tutto
quello che può fare l'ARER gli facciamo fare il contrasto a
infortuni e malattie professionali e il miglioramento delle
condizioni di sicurezza domestica?
Caspita, ma vogliamo dire che noi nella nostra regione
sull'ARER, sull'edilizia residenziale pubblica non abbiamo nulla da
dire di più rispetto a questo, non possiamo dire assolutamente, per
esempio, che ci sono 500 nuclei che attendono da anni, a volte da
decenni, un'assegnazione di un alloggio di edilizia residenziale
pubblica con criteri certi o vogliamo dire che non c'è un ricorso
eccessivo all'emergenza abitativa, che a volte diventa uno
strumento per scavalcare in graduatoria quelli che hanno più
diritto? O vogliamo dire che c'è un'illegalità diffusa, per
esempio, come abbiamo evidenziato in Consiglio la volta scorsa con
persone che hanno commesso dei reati anche gravi che continuano a
mantenere l'alloggio? Potevamo dire un sacco di cose, non abbiamo
fatto nessun accenno su questo, anzi, per fortuna, c'è stata
l'audizione del Direttore dell'ARER, che ha dichiarato: "per quanto
riguarda il coinvolgimento nel DEFR, nel mese di settembre ci era
stata inviata una nota dalla struttura regionale, successivamente
non vi è stato un successivo coinvolgimento specifico sul documento
di economia e finanza regionale". L'ha detto lui nero su bianco,
cioè non avete coinvolto neanche un ente della Regione per scrivere
il DEFR, nessun impegno sull'edilizia residenziale pubblica, o va
tutto bene, e le garantisco che non è così, altrimenti ve lo siete
calorosamente dimenticato. Questo credo sia un problema.
È un problema anche il fatto di aver affidato alla solita
cooperativa, poi è un tripudio di cooperative questo documento, la
gestione della manutenzione in via sperimentale, cioè praticamente
una cooperativa farà uno studio di fattibilità per gestire
manutenzione ordinaria e servizi vari. C'è un pezzo dove
praticamente questa cooperativa avvia questo progetto finalizzato
alla messa in opera di politiche attive del lavoro per il
reperimento di risorse destinate all'esecuzione di manutenzioni
ordinarie spicciole e di servizi destinati agli inquilini, cioè un
inquilino si può fare la manutenzione o può fare la manutenzione
magari per rientrare del debito ma chi lo decide quale inquilino
che cosa può fare, quanto vale il suo lavoro o quant'altro? La
cooperativa? Appaltiamo a una cooperativa questo servizio? Io ho
riparato un campanello, vale 2 mila euro il lavoro che hai fatto.
Io credo che siamo assolutamente fuori da quello che dovremmo fare
e dovremmo decidere. Questo mi pare un terreno su cui assolutamente
bisogna andare a incidere, a lavorare, a fare e a produrre un
qualcosa che possa davvero fare qualcosa di positivo.
Detto questo, torniamo con un ultimo riferimento alla sanità, si
parla di prevenzione al trattamento delle dipendenze da alcool,
fumo e sostanze stupefacenti, ci siamo dimenticati il gioco
d'azzardo. Sarebbe stato carino inserirlo, ce lo si è dimenticati
completamente, o è finita la patologia del gioco d'azzardo nella
nostra regione - ma non credo - oppure forse questo era utile
inserirlo.
Passiamo invece alle politiche sociali, lo abbiamo detto: siamo
in un'emergenza che ha colpito particolarmente la nostra Regione e
forse sarebbe stato utile e importante inserire le politiche
sociali e inserire un qualcosa di importante, delle azioni
importanti da portare avanti nelle politiche sociali. Nelle
politiche sociali, a parte la presenza costante e inquietante degli
enti del terzo settore che avremo modo di evidenziare ancora più
avanti - sono diventati ormai il
core business
delle
politiche sociali questi simpatici enti del terzo settore -,
troviamo delle azioni che sono assolutamente generiche. Mi sarebbe
piaciuta un'azione schematica dicendo: "dobbiamo fare questo e lo
faremo così". No. Si dice, per esempio, che "saranno definiti
specifici interventi diretti a potenziare quanto già realizzato
all'interno del sistema delle politiche regionali sia a sviluppare
nuove iniziative con l'obiettivo di garantire in Valle d'Aosta il
livello minimo di prestazioni". Come? Non lo so, si farà qualcosa
per garantirlo. Io trovo che scrivere in maniera generica che si
vuole fare qualcosa abbia poco valore, cioè come lo si vuole fare?
Non si sa, però lo si farà. La stessa cosa è quello che viene
scritto, il monitoraggio rispetto ai bisogni in ambito sociale,
dove si coinvolgono ancora gli enti del terzo settore, e c'è un
problema e questo lo abbiamo evidenziato in questo Consiglio. Nella
nostra Regione, dal 2009 ad oggi, non si è più condotto uno studio
specifico sulla povertà e mai come oggi risulta necessario farlo
perché le conseguenze della pandemia hanno colpito e hanno colpito
in maniera molto dura, ma ad oggi non c'è uno studio sulla povertà.
Come si intende fare un monitoraggio puntuale dei bisogni in ambito
sociale se non abbiamo neanche una fotografia della situazione
della povertà in Valle d'Aosta? Non si può fare, molto semplice, e
se pensiamo di andare a chiedere agli enti del terzo settore: "ma
voi cosa fareste?", allora abbiamo sbagliato via. Dobbiamo chiedere
alle persone, dobbiamo chiedere agli assistenti sociali, dobbiamo
chiedere alle strutture, l'edilizia residenziale, l'ufficio che si
occupa di bando affitti, quelli che si occupano della legge n.
23/2010, quelli conoscono la situazione perché sono le persone a
cui ci si rivolge in caso di necessità. È abbastanza comico poi
invece è il riferimento alla misura unica di sostegno che si
scrive: "sostituisca tutti i contributi attualmente erogati
dall'Amministrazione con varie finalità e che rappresenti altresì
uno stimolo alla ripresa economica". Ora, io farò sorridere
quest'Aula, ho presentato un ordine del giorno nella quindicesima
legislatura al DEFR di allora dicendo: "bisogna realizzare la
misura unica". "Sì - mi dissero - è inserita nel DEFR". Bene,
chiaramente la legislatura si interrompe, finisce, e arriviamo alla
sedicesima.
Nel bilancio 2020 presentai lo stesso ordine del giorno e mi
dissero: "ma certo, non te lo approviamo perché tanto la misura
unica è già un obiettivo dirigenziale, questa sarà fatta, quindi
tranquillo, vedrai che la facciamo". Arriviamo al 2021 e nel DEFR
abbiamo: "realizzare la misura unica di sostegno". Ma quando verrà
realizzata esattamente questa misura unica? E soprattutto quali
sono gli aiuti che intenderà riunire? Questo sarebbe stato
interessante capire, anche perché sono state manifestate delle
osservazioni da parte dei sindacati particolarmente interessanti in
Commissione rispetto alla necessità di ambito di intervento, ma su
cosa si vuole intervenire, su come farlo, perché e su quale platea
non si sa nulla, si interverrà e si continua a rimandare verso il
futuro.
Poi c'è il riferimento alla disabilità, sulla disabilità si dice
anche qui in maniera molto generica che bisogna dedicare interventi
qualificati, risorse specifiche per fornire informazioni,
formazioni, orientamento, sollievo e altri supporti, la
conciliazione vita, cura, lavoro ai
caregiver
, banalmente
prima di cominciare la discussione del bilancio abbiamo audito
un'associazione che si occupa di autismo in quest'aula e
quest'associazione che si occupa di autismo ci ha fatto pervenire
numerose lettere inviate mesi fa alle strutture e all'Assessorato a
cui ci ha detto di non aver avuto mai nessuna risposta. Allora se
vogliamo condurre delle azioni sulla disabilità e non rispondiamo
nemmeno a un'associazione che effettivamente sta facendo un lavoro
importante riunendo le famiglie che hanno delle persone all'interno
del loro nucleo che soffrono di una disabilità particolarmente
grave come l'autismo e non rispondiamo nemmeno a quando vengono
rilevate le criticità e quando vengono sollevate, è chiaro che ci
troviamo di fronte a un problema. Allora esattamente com'è stato
detto dal collega Baccega questa mattina, abbiamo un settore che è
particolarmente in sofferenza che è quello delle politiche sociali
in cui ricomprendiamo chiaramente la mancata azione sulla
disabilità.
Abbiamo in chiusura chiaramente delle politiche sociali le
consuete politiche di integrazione che non possono mai mancare, che
ci fanno svoltare questo DEFR perché se mettiamo le politiche di
integrazione, abbiamo messo dentro tutto e il contrario di tutto.
Come lo facciamo? Trito e ritrito, riferimenti migranti, e allora
inclusione e quant'altro, su questo avremo modo di discutere
diffusamente su un ordine del giorno che appunto tratta di questo
argomento, ma è lo stesso paragrafetto che avete preso l'anno
scorso, lo avete copiato, incollato e va bene così, tant'è come il
nero, va su tutto ed è perfetto così.
Sulle politiche giovanili ho trovato un paragrafetto abbastanza
limitato con poche idee che però sono state mutuate sostanzialmente
dal nazionale, come sempre e giustamente il collega Perron ha fatto
un riferimento che ho apprezzato in maniera particolare, ovvero la
questione della violenza di genere, il soggetto che odia da cui
bisogna difenderci individuato in un certo tipo di persone con
certe connotazioni e quant'altro, io trovo che questa violenza di
genere sia connotata in questa maniera, ovvero dobbiamo
assolutamente uscire - e questo è fuori dubbio, nessuno promuove la
violenza - da questo schema della violenza di genere, dove si dice:
"gli uomini sono tutti dei cattivi, picchiatori, odiatori, fanno
mansplaining, manspreading
- fanno tutte le parole di
inglese di questo mondo - e quindi bisogna odiarli perché loro
fanno certe azioni". Dobbiamo uscire da questo schema, vogliamo
insegnare il rispetto? Lo si insegna il rispetto per tutti quanti:
uomini, donne.
Altro riferimento per il 2022 è questo spazio dedicato ai
giovani valdostani in Bassa Valle che qualche collega ha adombrato
il sospetto potesse concretizzarsi in una Cittadella dei giovani
della Bassa Valle. Ora mi auguro che questo venga chiarito al più
presto e soprattutto che nel caso si dovesse arrivare a un tipo di
realizzazione di questo tipo, forse ci sia una gestione differente
perché abbiamo già visto le trame di quella attuale e soprattutto
non ci si arrivi tramite la coprogettazione ma questo è un pio
desiderio.
Un punto di forza invece l'ho trovato - e quando c'è, bisogna
ammetterlo -: sono le attività extracurriculari, le esperienze
extra-scolastiche che ho trovato particolarmente interessanti,
questo assolutamente mi sento di riconoscerlo. Proprio a volo di
uccello anche qui ma sulla cultura, avrei avuto piacere di vedere
accenni di iniziative di interesse culturale, per esempio, come
l'appuntamento che ha visto Alessandro Barbero presentare e fare
una serata su Dante qua in Valle d'Aosta e magari, come fatto da
altre realtà, una sorta di Festival della mente che potesse
riassumere una serie di quella che Alessandro Barbero stesso chiama
"Compagnia di giro", ovvero una serie di professori che fanno una
sorta di
lectio magistralis
dove illustrano novità culturali
su cui lavorano durante l'anno vari divulgatori scientifici e
magari anche dei Paesi francofoni, così potremmo anche riprendere
un tipo di cultura a tutto tondo. Sarebbe stato carino leggere di
questo, non ci sono accenni, magari nel futuro ci si potrà
arrivare.
Non poteva mancare al punto 1.8 "Sviluppo economico, ricerca e
innovazione" una bella legge regionale relativa al settore
cooperativistico e quindi facciamo una bella riforma alle
cooperative e vedremo che cosa emergerà. Quello che ho visto in
questo documento è una serie di accenni vaghi che non spiegano in
molte parti un'idea chiara della Valle d'Aosta ma si limitano a
elencare, soprattutto rispetto a quello che concerne l'attenzione
verso i più deboli, una serie di obiettivi fumosi ma che nello
specifico non viene spiegato come raggiungere.
In altre parti di questo documento pare si ragioni a
compartimenti a volte stagni che tentano, come si dice in gergo
calcistico, di non prenderle, primo non prenderle, e
contemporaneamente di prenotare quelle risorse necessarie al
futuro, magari per fare un investimento politico, ma un
investimento politico di cui evidentemente in questo documento non
si scorge l'orizzonte.
Presidente -
Credo che sia giunto il termine dei
lavori... collega Rollandin per...? Sono le ore 12:57... se sono
tre minuti, volentieri. La parola al collega Rollandin.
Rollandin (PA) -
Ho detto che il tempo che prenderò sarà
brevissimo per due ragioni sostanziali: la prima che, per fortuna,
nel dibattito che proseguirà nel pomeriggio avremo tempo di
discutere sugli emendamenti, sugli ordini del giorno, che, di
fatto, riassumono bene le carenze di questo documento e vanno a
incidere su tutta una serie di tematiche che sono già state in
qualche modo avvicinate o dette dai colleghi; perché dico questo?
Perché effettivamente gli emendamenti che sono stati proposti agli
ordini del giorno sono costruttivi, sono coerenti con le esigenze
delle famiglie da una parte e di molti operatori dall'altra perché
richiedono che ci sia un cambiamento su tutti questi temi.
Vorrei anche ricordare che l'anno scorso certamente era molto
più facile discutere del tema di cui facciamo oggi menzione perché
c'era stato tutto un lavoro proposto ed eseguito all'interno di
tutti i colleghi per arrivare a una conclusione che quest'anno non
c'è. Quest'anno per arrivare a questo punto è necessario discutere
e discutere attentamente le proposte che abbiamo credo da parte un
po' di tutti i gruppi presentato e che vanno nella direzione di
sopperire a quello che, purtroppo, la legge di bilancio non dice, o
almeno dice in termini assolutamente relativi. Questo è l'aspetto
per cui credo che avremo nel pomeriggio tutto il tempo di
discutere, di analizzare i singoli emendamenti che sono stati
presentati e così potremo avere le risposte che noi ci aspettiamo
da parte della maggioranza.
Presidente -
La ringrazio, collega Rollandin, è stato di
parola. Auguriamo a tutti buon pranzo. I lavori riprenderanno oggi
alle ore 15:00.
---
La seduta termina alle ore 13:00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK