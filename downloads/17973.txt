Consiglio Regionale della Valle d'Aosta - Oggetto del Consiglio n. 1067 del 12 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BENI CULTURALI
Precedente
Successivo
Resoconto integrale del dibattito dell'aula
Oggetto del Consiglio n. 1067 del 12 gennaio 2000 - Resoconto
OGGETTO N. 1067/XI Notizie sull'opera di restauro del ponte
settecentesco tra Hône e Bard. (Interrogazione)
Interrogazione Constatato che il ponte settecentesco che
collega i comuni di Bard e di Hône è stato recentemente
restaurato;
Evidenziato che la forma del ponte non appare uguale a quella
precedente e che la presenza della pietra è largamente affogata nel
cemento;
Ritenuto che l’opera di restauro appaia molto
discutibile;
i sottoscritti Consiglieri regionali
Interrogano
l’Assessore competente per sapere:
1) in base a quali criteri storico-architettonici è stato
rifatto il ponte in questione;
2) se è soddisfatto del risultato del restauro.
F.to: Curtaz - Squarzino Secondina
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Il ponte di cui all'interrogazione,
ricostruito probabilmente nella prima metà del XIX° secolo su
progetto di Giovanni Battista Pione, sulla base di un incarico
affidatogli nel 1787, venne per così dire sfregiato verso gli anni
'30 dalla demolizione dei parapetti di protezione e dall'aggiunta
di marciapiedi realizzati con una solettina in cemento armato
sostenuta da profilati in ferro a doppio T.
L'intervento di restauro è stato finalizzato a rinforzare il
ponte in tutte quelle parti strutturali che, a causa della vetustà
e delle sollecitazioni esterne, sia dai carichi sull'impalcato che
per il deflusso dell'acqua, hanno subito danni.
In particolar modo, l'intenso transito di carichi su automezzi
gommati, avvenuto durante la ricostruzione della centrale
idroelettrica di Hône, aveva compromesso la superficie di
scorrimento creando gravi infiltrazioni di acqua nei sottostanti
archi portanti. Questo fatto ha con il passare del tempo impoverito
le malte fra i vari conci creando dissesti e fessure.
Con l'occasione di tali rinforzi, necessari sia sotto l'aspetto
conservativo dell'opera che della sicurezza per gli utenti, sono
state attuate alcune modifiche alla sezione carrabile; infatti,
sono stati eliminati i marciapiedi in cemento armato e sono stati
ricostruiti i vecchi parapetti in pietra, riducendo la vecchia
carreggiata. Tale scelta è motivata dalla volontà di limitare al
massimo il transito dei veicoli sul ponte per ridurne le
sollecitazioni.
Gli interventi realizzati hanno riguardato, quindi,
l'effettuazione delle indagini geognostiche, il rinforzo delle
fondazioni e spalle, la pulizia e la stuccatura dell'intradosso
degli archi, la pulizia a mezzo di sabbiature di tutte le superfici
della struttura, la pulizia dell'estradosso delle arcate e la
realizzazione della cappa impermeabile, la costruzione dei
parapetti in pietra, meglio sarebbe dire la ricostruzione dei
parapetti in pietra, e la realizzazione del nuovo piano di
calpestìo con l'eliminazione delle tre precedenti strisce in
asfalto, la pavimentazione con cubetti di porfido mantenendo le due
lastre in pietra esistenti nella stessa posizione originaria.
In particolare, l'accurato intervento di pulizia a mezzo di
sabbiatura dell'intradosso è stato effettuato asportando i sali
d'incrostazione sui conci, i muschi, la vegetazione e i calcinacci,
dopodiché si sono sigillati i giunti con malta a basso modulo
elastico resistente ai cicli di gelo e di disgelo, a ritiro
controllato e non permeabile; allo stesso modo tutti i giunti sono
stati puliti e stuccati con malta idonea.
I parapetti in pietra sono stati ricostruiti per ripristinare la
situazione precedente allo sfregio degli anni '30; essi hanno
un'altezza di 80 centimetri fuori dal piano di calpestìo e per
garantire condizioni di sicurezza sono stati sormontati da un
mancorrente in acciaio in modo da avere la protezione a 1,05
metri.
Le pietre utilizzate per tali muretti sono pietre locali della
stessa qualità di quelle utilizzate per costruire il ponte. Sono
state opportunamente squadrate e collegate fra loro con malta
avente le stesse caratteristiche di quella usata per la
ricostruzione dei giunti delle arcate e dei muri di testa.
Tutti gli interventi quindi, iniezioni, cuciture, stato
d'impermeabilizzazione, sono stati eseguiti utilizzando leganti
appositamente studiati in modo tale da ottenere moduli elastici
compatibili con i moduli delle malte originarie. Non sono state
utilizzate malte e calcestruzzi cementizi. Come avrà modo il
Consigliere di verificare dalla documentazione fotografica che avrò
l'occasione di mostrargli, il ponte non è stato né rifatto né
affogato nel cemento; stupisce la premessa dell'interrogazione. I
parapetti sono stati ricostruiti sulla base di documenti grafici e
fotografici di archivio.
Quindi, per rispondere alla seconda domanda, se siamo
soddisfatti del restauro, devo dire che siamo fortemente
soddisfatti del risultato.
Président
La parole au Conseiller Curtaz.
Curtaz (PVA-cU)
Mi dichiaro soddisfatto delle risposte
dell'Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK