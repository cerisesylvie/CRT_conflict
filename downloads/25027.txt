Consiglio Regionale della Valle d'Aosta - Oggetto del Consiglio n. 262 del 17 dicembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 262 del 17 dicembre 2008 - Resoconto
OGGETTO N. 262/XIII - Interrogazione: "Problematiche relative
al contenzioso tra la Casa da gioco di Saint-Vincent e la Società
Apogon".
Interrogazione
Ricordato che da anni è aperto un contenzioso tra
l'Amministrazione regionale e le società dei fratelli Lefebvre in
merito alla nascita e all'attività della Gestione straordinaria
della Casa da gioco di Saint-Vincent;
Considerato che sembrerebbe che tali contenziosi, per canoni
locativi non corrisposti per i data base del Casinò e altri servizi
e per penali, ammonterebbero a oltre trecento milioni di
euro;
Venuti a conoscenza che la società Apogon, che ha ereditato
le competenze della SITAV, avrebbe richiesto il sequestro
probatorio dei libri contabili della Gestione straordinaria e che
tale richiesta dovrebbe essere discussa presso il tribunale di
Aosta il 12 dicembre p.v.;
i sottoscritti consiglieri regionali
Interrogano
La Giunta regionale per conoscere:
1) se risponde al vero che esiste una causa di sequestro dei
libri contabili della Gestione straordinaria da parte della società
Apogon per accertare l'esistenza di un debito nei propri
confronti;
2) in caso affermativo, se si sono costituite in giudizio la
Regione, la Casinò S.p.A. e/o la Gestione straordinaria in
liquidazione;
3) quali conseguenze negative potrebbero scaturire da questo
contenzioso per il bilancio regionale, per quello della Casinò
S.p.A. e per quello della Gestione straordinaria in
liquidazione;
4) se è stato predisposta una memoria in materia, e con quali
punti salienti, da parte dell'Ufficio legale della Regione o da
parte di consulenti legali della Regione.
F.to: Carmela Fontana - Donzel - Rigo
Président
- La parole au Président de la Région,
Rollandin.
Rollandin (UV)
- Grazie, Presidente. Per quanto riguarda
le richieste di chiarimento, sul primo punto, "se risponde al vero
che esiste una causa di sequestro dei libri contabili della
Gestione straordinaria da parte della società Apogon per accertare
l'esistenza di un debito nei propri confronti", la società ha
richiesto in due diverse procedure il sequestro dei libri contabili
della gestione straordinaria, relativamente al periodo della sua
entrata in funzione, cioè dal luglio 1994, fino alla data della sua
messa in liquidazione, 31 dicembre 2002. A proposito, riprendo una
parte della comunicazione fattami dal liquidatore della Gestione
straordinaria, in modo da essere chiaro: "Apogon ha chiesto il
sequestro dei libri contabili e il sequestro conservativo della
casa da gioco di Saint-Vincent, cause chiaramente temerarie per le
quali non ci sono problematiche specifiche da illustrare, tant'è
vero che la prima richiesta di sequestro pendente davanti al
giudice dr. Gramola è stata rigettata con provvedimento del 5
dicembre 2008, ritenendo opportuno da parte del giudice attendere
la decisione della cassazione, rinviando quindi l'udienza al 16
settembre 2009. Una seconda richiesta cautelare avanzata da Apogon
è stata discussa venerdì 12 dicembre davanti al giudice, dott.ssa
Bonfiglio, che si è riservata di decidere e non si hanno ancora
notizie al riguardo".
Secondo punto, "se si sono costituite in giudizio la Regione, la
Casinò S.p.A. e/o la Gestione straordinaria in liquidazione", in
entrambi i procedimenti cautelari oltre alla Gestione
straordinaria, si è costituita anche la Casinò S.p.A., che in
quanto acquirente dell'azienda da parte della Gestione
straordinaria, ai sensi dell'articolo 1560 del Codice Civile è
responsabile dei debiti del cedente, che risultino dai libri
contabili. Nei procedimenti in questione la Regione non si è
costituita, afferendo gli stessi a soggetti giuridicamente distinti
rispetto all'Amministrazione. Quindi erano la Gestione
straordinaria e la Casinò che erano interessate e che si sono
costituite, mentre la Regione non poteva farlo.
"Quali conseguenze negative potrebbero scaturire...": allo stato
attuale risulta prematuro ipotizzare quali sarebbero le conseguenze
di questo contenzioso che, ripeto, ha già avuto un suo iter per il
bilancio della Gestione straordinaria in liquidazione, di
conseguenza per il bilancio della Regione, considerato che il
contenzioso è comunque riferito alla causa fra Gestione
straordinaria e Apogon, non come Regione, in qualità naturalmente
di concessionario di credito attualmente pendente di fronte alla
cassazione.
"Se è stato predisposta una memoria...": la Regione è estranea a
entrambi i procedimenti, non si è costituita e quindi non ha
presentato memoria, ma per queste ragioni, in quanto c'è già la
Gestione straordinaria che lavora per conto della Regione e la
Casinò, che sono intervenute a difesa. Appena avrò notizie, mi
premurerò di farle sapere anche informalmente, perché ad oggi non
abbiamo ancora la risposta, pur essendo già stata discussa la
causa.
Président
- La parole à la Conseillère Carmela
Fontana.
Fontana (PD)
- Ringrazio il Presidente. Mi ritengo
soddisfatta delle risposte che mi ha dato, al limite se c'è
qualcosa di nuovo, me lo dice.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK