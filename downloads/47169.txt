Consiglio Regionale della Valle d'Aosta - Oggetto del Consiglio n. 3463 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
AMBIENTE
Inquinamento
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3463 del 3 aprile 2024 - Resoconto
OGGETTO N. 3463/XVI - Approvazione di mozione: "Impegno del
Governo regionale a promuovere uno studio sulla presenza di metalli
pesanti nelle rocce, nelle acque superficiali e nelle sorgenti per
una valutazione epidemiologica degli effetti sulla salute".
Bertin (Presidente) -
Punto n. 8 all'ordine del giorno.
Ha chiesto la parola il consigliere Restano, ne ha facoltà.
Restano (GM) -
Questa mozione richiama un'interpellanza
già discussa il 21 febbraio scorso dal titolo: "Interventi volti a
tutelare le acque potabili da inquinamenti da metalli pesanti".
Faceva riferimento a degli articoli di giornale che riprendevano un
inquinamento da metalli pesanti rilevato in un acquedotto dell'Alta
Valle. In realtà, di quest'argomento ne avevamo già parlato l'anno
prima, esattamente il 22 marzo 2023, quando, in occasione della
Giornata internazionale dell'acqua, avevo evidenziato agli
Assessori interessati e a tutti i colleghi che ci sarebbe stato in
futuro un problema riguardante la presenza di metalli pesanti
all'interno delle nostre reti idriche vista la carenza idrica in
corso e avevo sollecitato gli Assessori interessati a prendere dei
provvedimenti, laddove possibile ovviamente. Dopo un anno di tempo,
i giornali hanno dato atto dei problemi, nel frattempo attraverso
un 116 abbiamo acquisito gli atti relativi ai dati analitici degli
acquedotti e, dopo un anno, abbiamo chiesto qual era la situazione
e cosa era stato fatto. La risposta dell'Assessore non ha
evidentemente dato soddisfazione alle nostre attese, abbiamo in
altre sedi anche avuto delle interlocuzioni con l'Assessore, che si
è dato disponibile a provvedere per dare le risposte dovute, però
abbiamo presentato comunque questa mozione.
Si parla ovviamente di prevenzione della salute e chiediamo di
promuovere uno studio volto ad approfondire la presenza di metalli
pesanti nelle rocce, nelle acque superficiali di sorgente, nonché
una valutazione epidemiologica degli effetti sulla salute in
relazione alla contaminazione da questi nelle acque potabili e
nella popolazione residente nelle zone maggiormente interessate.
Come ho detto, parliamo di prevenzione della salute, ma - e lo dico
in risposta all'intervento del Presidente del Consiglio durante il
Consiglio scorso, laddove non aveva accettato un nostro
question
time
non ritenendolo urgente - negli atti prodotti da questo
Consiglio e da questo Governo regionale si parla sempre di
prevenzione della salute e noi siamo perplessi del fatto che poi si
fanno delle enunciazioni ma non si dà seguito a quanto scritto
sugli atti. In effetti, se guardiamo il piano della salute e del
benessere sociale della nostra Regione, nella macroarea 1,
"Prevenzione al centro delle politiche per la salute e il benessere
sociale", rileviamo che viene riportato quanto segue: "È opportuno
cogliere la natura stessa del termine "prevenzione" in quanto
prevenire significa arrivare prima, evoca quindi un atteggiamento
proattivo verso qualcosa di indesiderato e che si intende evitare
come una condizione morbosa o un aggravamento della stessa, ma
anche una condizione sociale di forte disagio e di deprivazione che
spesso risultano anche essere correlate alla presenza di malattia.
La prevenzione non è solo un insieme di interventi da ricevere, ma
è
in primis
un impegno e un'attività da assumere verso sé
stessi, nel rispetto della propria persona e delle persone che
accompagnano il nostro percorso di vita ed è tanto più efficace
quanto più accompagna l'intero corso della vita, dalla primissima
infanzia alla senilità. L'analisi del contesto valdostano -
proseguono i Consiglieri che hanno approvato quest'importante
documento - ha evidenziato come siano andati perduti negli anni
alcuni antichi privilegi di salute e di benessere caratterizzanti
le popolazioni di montagna per alimentazione, stili di vita e
rapporto con l'ambiente e si assiste invece a una lenta ma
inesorabile acquisizione di stili di vita maggiormente diffusi nei
contesti metropolitani - e, aggiungo io, soprattutto non attinenti
con il concetto di prevenzione della salute di cui in questo
momento stiamo parlando - la conoscenza e l'implementazione
continua di dati di rilevanza epidemiologica regionale, siano essi
derivanti dai sistemi informativi istituzionali, dai sistemi di
sorveglianza, da registri locali di patologia, disposte dal piano
della salute come attività istituzionale e soggette a costante
osservazione analitica, dovranno garantire qualità e aggiornamento
continui all'analisi dei bisogni di salute della popolazione. Solo
attraverso una corretta ed efficace manutenzione dei sistemi
informativi e degli archivi di dati è possibile attivare e rendere
utile al supporto decisionale la valorizzazione degli stessi in
termini di analisi epidemiologica territoriale a opera della rete
regionale epidemiologica. Solo attraverso una disponibilità
costante e qualificata di dati, di competenze specifiche e di
risorse strumentali la rete epidemiologica regionale sarà in grado
di mettere a disposizione dei decisori ai vari livelli del Governo
e della gestione della salute regionale - una base conoscitiva
indispensabile, lo sto aggiungendo io - per individuare interventi
e azioni di prevenzione attiva di dimostrata efficacia parimenti al
bisogno di salute". Tutto questo è riportato nel piano della salute
e del benessere e calza a pennello con quanto noi oggi stiamo
discutendo; peccato che i primi atti di approvazione di questi
documenti risalgono, come il piano della prevenzione regionale, al
2020, il piano della salute e del benessere a due anni dopo e ad
oggi, nel corso dell'anno di cui ho parlato prima, nulla sia stato
fatto.
L'ambiente nella sua accezione più ampia è un determinante
fondamentale per il benessere psicofisico e per la salute delle
popolazioni; sono molti infatti i processi patologici che trovano
la loro eziopatogenesi in fattori ambientali e sociali. Il piano
nazionale della prevenzione 2020-2025, che è stato recepito, come
ho detto prima, nel 2020, rafforza una visione che considera la
salute come il risultato di uno sviluppo armonico e sostenibile
dell'essere umano, della natura e dell'ambiente secondo l'approccio
di cui abbiamo sempre parlato,
One Health
, che, riconoscendo
la salute delle persone, degli animali e gli ecosistemi come
interconnessi, promuove l'applicazione di un approccio
multidisciplinare, intersettoriale e coordinato per affrontare i
rischi potenziali o già esistenti. Proprio il piano della
prevenzione regionale tra i sei macro-obiettivi ha inserito il
punto "Ambiente, clima e salute"; inoltre nello stesso piano
l'elenco dei programmi predefiniti e liberi trovano il punto 5
"Sicurezza negli ambienti di vita", il punto 6 "Piano mirato di
prevenzione" e il punto 9 "Ambiente, clima e salute". Il programma
prevede che le Regioni e le Province autonome tengano conto degli
obiettivi dell'Agenda 2020-2030 per lo sviluppo sostenibile,
secondo la logica One Health di cui abbiamo parlato prima, nella
programmazione e nelle conseguenti azioni. Ciò consente di
comprendere le complesse relazioni tra l'uomo e gli ecosistemi
naturali e artificiali e riconoscere che la salute dell'uomo è
legata alla salute degli animali e dell'ambiente per garantire
l'attuazione di programmi sostenibili di protezione ambientale e di
tutela e promozione della salute. A questo scopo si prevede di
consolidare il processo che, a partire da un'analisi di contesto,
definisce piani di miglioramento che mirano allo stesso tempo, tra
i vari punti io rilevo, all'applicazione di strumenti a supporto
delle Amministrazioni per la valutazione e gestione degli impatti
sulla salute correlati a interventi antropici, a interventi per il
monitoraggio per l'andamento e la mitigazione degli effetti dei
cambiamenti climatici, di riduzione dell'esposizione ambientale
indoor
,
outdoor
e antropiche dannose per la salute,
la creazione di contesti urbani favorevoli alla salute.
Colleghi, permettetemi di sottolineare come il piano per la
salute e il benessere, il piano della prevenzione regionale e il
DEFR, che poi evidenzierò in seguito, sono stati tutti approvati
dai sindacati, dal CELVA, dall'Azienda sanitaria, dall'ARPA previe
molteplici audizioni, perché devo dire che questo lavoro, quando
vogliamo, tutti insieme lo sappiamo fare bene, quindi tutti questi
principi sono già stati valutati, sottolineati e, per così dire,
hanno già avuto l'approvazione di tutti questi Enti. Il programma è
sostenuto da accordi o programmi di attività intra e
interistituzionali, da progetti multi e interdisciplinari,
intersettoriali, integrati su ambiente e salute, anche attuativi di
accordi e convenzioni previsti dal decreto 502/1992, la vecchia
riforma sanitaria per chi non se la ricorda, accordi per il
rafforzamento della sorveglianza epidemiologica delle popolazioni
residenti nelle aree interessate da elevate criticità e pressioni
ambientali, è proprio il caso nostro, è proprio quello di cui
stiamo parlando; tavoli tecnici regionali interistituzionali e reti
regionali integrate, ambiente e salute per la definizione e la
condivisione di percorsi e procedure integrate basate
sull'approccio One Health, anche questo è quello di cui stiamo
parlando e che noi vi chiediamo, colleghi, è proprio questo, la
possibilità di valutare il rischio e la capacità di comunicarlo,
non è certo un'azione di vigilanza repressiva quella che noi
chiediamo, ma è la capacità e la volontà politica di chiedere, di
raccogliere dati e di valutare l'impatto che certi dati analitici
possono avere sulla popolazione.
"Il piano nazionale della prevenzione - adottato nel 2020 -
rappresenta lo strumento fondamentale di pianificazione centrale
degli interventi di prevenzione e promozione della salute da
realizzare sul territorio" l'avete scritto voi, non lo abbiamo
scritto noi.
Nel Documento di economia e finanza regionale 2024/2026, al
capitolo 1.6 dell'Assessorato delle opere repubbliche, territorio e
ambiente giustamente e correttamente viene riportato: "La
progressiva diminuzione delle precipitazioni nel periodo estivo
comporterà nel futuro problematiche sempre maggiori legate alla
disponibilità e alla qualità della risorsa idrica a uso potabile e
l'insorgere di conflitti tra uso umano e altre destinazioni...
attraverso un approccio integrato dei diversi aspetti gestionali ed
ecologici, per assicurare una fornitura sufficiente di acque
superficiali sotterranee di buona qualità, per un utilizzo idrico
sostenibile, equilibrato ed equo, per ridurre in modo significativo
l'inquinamento delle acque sotterranee e superficiali e tutelare le
acque sotto il profilo umano e qualitativo". Il programma degli
interventi è questo che prevede, ma lo stesso documento
economico-finanziario sotto la macroarea 1 al punto 1.7
dell'Assessorato della sanità prevede di "promuovere le necessarie
sinergie tra i soggetti preposti alla gestione delle problematiche
ambientali al fine della tutela della salute della persona;
potenziare le forme di collaborazione tra il Dipartimento di
prevenzione e l'ARPA a beneficio dei programmi di salute pubblica,
anche attraverso lo sviluppo di attività di ricerca. L'acqua
rappresenta un elemento essenziale per la sopravvivenza dell'uomo,
anche per il ruolo che riveste nella produzione degli
alimenti".
Qualcuno potrebbe dire: "Perché fare tutto questo? Andiamo alla
sostanza, i Comuni interessati chiedono una bella deroga prevista
dal decreto 18/2023 - così come mi sembra che qualcuno abbia già
pensato di fare - concediamo la deroga e tutto si risolve". Non si
risolve la parte di comunicazione del rischio e l'interlocuzione
con la popolazione, però probabilmente chi ha avuto questa pensata
fantascientifica non ha letto con attenzione il decreto 18, perché
tale decreto laddove si parla all'articolo 4 dell'acqua ci dice che
preliminarmente le acque devono essere salubri e pulite, quindi
sono soggette a quel giudizio di destinazione d'uso di cui tanto
abbiamo parlato le volte scorse e sul quale non vorrei ritornare.
All'articolo 5 si dice: "Ci vuole il rispetto dei parametri", cosa
che non sembra che abbiamo, ma soprattutto, laddove si parla delle
deroghe che è l'articolo 16 al punto 6, lettera c), si dice: "Le
richieste devono essere motivate per le deroghe, dovranno riportare
determinate informazioni: indicazione della causa di non conformità
della risorsa idrica, i parametri interessati, i risultati dei
controlli effettuati negli ultimi tre anni ma soprattutto l'area
geografica, quantità di acqua fornita ogni giorno, popolazione
coinvolta ed eventuali effetti sugli operatori del settore
alimentare interessati, piano d'azione..." e così via. Questo non è
nient'altro che uno studio epidemiologico e una raccolta di
dati.
Colleghi, io credo che tutto questo forse doveva già essere
fatto e, quando mi si è rimproverato che non era urgente, dico:
forse hai ragione, è molto più che urgente, Presidente, questo, è
molto più che urgente e andava fatto. Ora noi con la nostra
interpellanza chiediamo all'Assessore interessato e agli Assessori
interessati di avviare questo studio epidemiologico e questa
valutazione, come previsto e da voi scritto in tutti i documenti
che ho citato, non si tratta nient'altro di far valere la volontà
politica e delegare ai competenti uffici tecnici il lavoro da
svolgere nel rispetto delle funzioni degli uni e degli altri;
saranno loro a valutare le zone degne d'interesse e quelle che non
lo sono, così come peraltro è avvenuto in altre Regioni, Veneto,
Trentino, Lazio, quindi ci portiamo al passo con il tempo e
possiamo rimarcare che anche una Regione a Statuto speciale guarda
avanti.
Presidente -
La discussione generale è aperta. Ci sono
interventi in discussione generale? Ha chiesto la parola
l'assessore Marzi, ne ha facoltà.
Marzi (SA) -
L'ARPA Valle d'Aosta, in accordo con le
strutture del Dipartimento ambiente nell'ambito degli studi
condotti, riferisce che è nota la presenza di metalli pesanti su
aree del territorio regionale in concentrazioni superiori ai limiti
normativi previsti dal decreto legislativo 18/2023. Questi valori
non sono dovuti però a inquinamenti, ma sono riconducibili alla
composizione delle rocce. Tale presenza è comprovata e
ufficializzata dall'esito degli accertamenti periodicamente svolti
che confermano che i valori riscontrati superiori alla norma sono
dovuti a cause esclusivamente naturali. Anche nelle acque di alcuni
torrenti è nota la presenza naturale di metalli in concentrazioni
superiori al limite normativo; anche in questo caso il superamento
è riconducibile alle caratteristiche delle rocce proprie dei bacini
di alimentazione. Ad oggi vi sono due casi oggetto di osservazione:
il primo riguarda la sorgente Fonte Rey in località Plan Checrouit
nel comune di Courmayeur e il secondo riguarda il comune di
Emarèse.
Per quanto attiene al primo caso, come riferito negli scorsi
Consigli, la sorgente alimenta immobili destinati ad attività
turistico-ricettive e seconde case, quindi con utilizzo prevalente
durante il periodo di funzionalità del comprensorio sciistico e
durante naturalmente il periodo estivo. I necessari approfondimenti
che si sono già svolti hanno confermato la possibilità di poter
procedere con opportuna deroga, pertanto abbiamo già inviato il
relativo procedimento con formale richiesta ai Ministeri della
salute e dell'ambiente. Il secondo caso è stato segnalato nelle
scorse settimane dall'Autorità competente dell'Azienda USL, la
Struttura complessa Igiene, alimenti e nutrizione, e interessa il
comune di Emarèse; a causa di non conformità rilevate in una
frazione del comune stesso sul tenore di arsenico e nichel,
l'Azienda USL ha emesso un provvedimento dirigenziale del Sindaco,
ordinanza di divieto di utilizzo per usi potabili l'acqua che
fornisce la frazione stessa. Il Comune ha quindi individuato una
serie di interventi per assicurare l'approvvigionamento potabile
nell'immediato e per poter superare definitivamente la problematica
mediante altri apporti idrici. Tali proposte sono all'esame dei
tecnici regionali del BIM e dell'USL per una valutazione congiunta
e coordinata della problematica e delle soluzioni proposte.
L'attenzione a livello regionale sul tema trova sempre più
riscontro nelle attività che gli Assessorati coinvolti stanno già
svolgendo non solo sui singoli casi, ma sul tema in generale della
qualità delle acque destinate al consumo umano. Come già riportato
negli scorsi Consigli, anche con l'attenzione da lei dimostrata sul
tema, è stato istituito inoltre un tavolo di coordinamento delle
strutture regionali competenti per operare in modo congiunto e
multidisciplinare. Il tavolo è stato istituito con la delibera
719/2023 in attuazione appunto del decreto legislativo del 18/2023,
che a sua volta discende dalla direttiva e dall'Unione europea
2184/2020 sulle acque destinate al consumo umano. Il tavolo
riunisce tutti gli enti competenti, e quindi gli Assessorati sanità
e ambiente, l'ARPA, l'Azienda USL, il BIM e la Services des eaux
valdôtaines. Il tavolo opera in connessione con l'Osservatorio
tecnico politico sulla crisi idrica, istituito con la delibera
515/2023, che monitora l'evoluzione delle disponibilità idriche nel
loro complesso, quindi nelle varie forme di consumo e utilizzo.
Questo approccio di sistema è proprio finalizzato alla valutazione
e alla gestione del rischio delle aree di alimentazione dei punti
di prelievo di acque naturalmente da destinare a consumo umano. La
valutazione del rischio comprende il controllo di tutti i pericoli
di diverse origini e natura, inclusi i rischi correlati a
cambiamenti climatici e la protezione quindi dei sistemi idrici. In
tale attività la procedura prevede lo scambio continuo di
informazioni tra i gestori dei sistemi di distribuzione
idropotabile e le autorità competenti in materia sanitaria e
ambientale. Gli specifici studi, volti proprio a individuare e a
caratterizzare le diverse situazioni di contaminazione naturale
delle sorgenti dal punto di vista geologico, hanno già consentito
in passato di realizzare diversi interventi per far fronte alle
criticità emerse. Unitamente al monitoraggio continuo delle acque
questo consente all'Azienda USL e ai tecnici regionali di
intervenire in caso di necessità, come dimostrano, tra l'altro, i
casi di Courmayeur e di Emarèse. Il programma di interventi del
BIM, in attuazione del piano d'ambito, prevede lavori anche
finalizzati a far fronte a queste problematiche e questa
programmazione avviata nel 2022 ha l'obiettivo di individuare le
problematiche e definire soluzioni anche connettendo le diverse
reti esistenti e prevedendo quindi le risorse necessarie agli
interventi di cui sopra.
Rispetto alla valutazione epidemiologica sulla potenziale
contaminazione da metalli pesanti, l'Azienda USL riporta il recente
parere dell'Autorità europea per la sicurezza alimentare pubblicato
il 18 gennaio di quest'anno. Detto parere aggiorna la valutazione
del rischio da arsenico inorganico presente negli alimenti,
confermando l'esito delle precedenti valutazioni effettuate nel
2009. Il parere conferma quindi che sebbene l'acqua potabile
contribuisca con bassi tenori all'esposizione in arsenico in
Europa, sono i cibi, acqua compresa, che rappresentano la
principale fonte di esposizione per la popolazione europea in
generale. La valutazione epidemiologica condotta su scala regionale
potrà in ogni caso risultare non essere significativa sia per la
limitata numerosità della popolazione in Valle, sia per la
multifattorialità degli elementi da prendere in considerazione che
possono determinare una stima non corretta delle associazioni tra
esposizione, metalli pesanti e i rischi correlati. Lei cita una
valutazione epidemiologica relativa agli effetti sulla salute in
relazione alla contaminazione da arsenico, come è richiamato anche
nell'ultima parte della sua iniziativa, di tutta una serie di
Regioni tra cui il Lazio, che naturalmente non sto a raccontarle,
che nel 2012 ha visto coinvolti 91 Comuni, quindi un numero
assolutamente cospicuo di popolazione. In tal caso, per
correttezza, è bene evidenziare che tale studio è stato eseguito su
comuni sui quali è stata richiesta la deroga per il superamento dei
livelli di arsenico, sempre nelle acque potabili.
Ho riportato le attività e le sinergie attivate che dimostrano
tutta l'attenzione che viene già dedicata al tema, anche per
rispetto della sua circostanziata iniziativa. Condividendo però il
principio di massima precauzione per tutelare la salute pubblica e
cogliendo lo spirito costruttivo, proponiamo l'emendamento che
segue rispetto alla mozione n. 8:
"Richiamata l'interpellanza discussa dal Consiglio il 21
febbraio 2024 avente a oggetto: "Interventi volti a tutelare le
acque potabili da inquinamenti da metalli pesanti"; udita la
risposta fornita dall'Assessore competente; rilevato come dai dati
forniti dagli uffici regionali, attraverso apposita e formale
richiesta di accesso agli atti, emerge chiaramente che considerando
il periodo 2015-2023, la presenza di arsenico e nichel nelle acque
potabili è stata rilevata più volte, quindi non si può più
classificare come un evento da non considerare; rilevato che
attualmente sono in atto due ordinanze sindacali di divieto di
utilizzo dell'acqua ai fini potabili per la presenza di non
conformità ai metalli pesanti; visto quanto riportato nel piano
della salute e del benessere sociale della Regione Autonoma Valle
d'Aosta, macroarea 1, capitolo Salute Ambiente; nel piano regionale
della prevenzione; nel Documento economia e finanza regionale
2024/2026 ai capitoli 1.6, Assessorato opere pubbliche, territorio
e ambiente, capitolo Programmazione, risorse idriche e territorio,
e 1.7 Assessorato sanità, salute e politiche sociali, il Consiglio
regionale impegna il Governo regionale a promuovere uno studio
volto ad approfondire la presenza di metalli pesanti nelle rocce,
nelle acque superficiali e di sorgente in relazione alla
contaminazione delle acque potabili nelle zone ritenute di
interesse, previa audizione in V Commissione consiliare con la
partecipazione del CELVA, dell'ARPA, dell'Azienda USL, del BIM e
degli Assessorati sanità, salute e politiche sociali, opere
pubbliche, territorio e ambiente e agricoltura e risorse
naturali".
Presidente -
Ha chiesto la parola il consigliere Restano,
ne ha facoltà.
Restano (GM) -
Riassumendo, Assessore, dalle premesse, ha
tolto il riferimento alle altre Regioni e nel deliberato ha
aggiunto: "Previa audizione in V Commissione". Mi è sfuggito se è
rimasta: "Nelle zone maggiormente interessate". Siamo soddisfatti
della sua risposta, per noi ciò che conta è ciò che si fa, e al di
là degli interventi sulle strutture e quant'altro, come abbiamo
potuto rilevare, importante è come è da voi scritto su tutti gli
atti ed è importantissima la valutazione del rischio, quindi è
importante la raccolta dei dati e la valutazione.
Cento negatività non cancellano una positività, quindi il dato
statistico è significativo, ma l'aver rilevato una volta la
presenza di un elemento non previsto o in quantità superiore ai
limiti ci porterà naturalmente, visto il senso di precauzione che
lei ha richiamato e la nostra attenzione sul tema, ad approfondire.
È per questo che noi la ringraziamo per aver accolto, al di là di
tutte le puntualizzazioni, favorevolmente questa mozione,
ringraziamo la Giunta e tutti quelli che vorranno ancora
intervenire e ci dichiariamo soddisfatti.
Presidente -
Altri in discussione generale? Se non vi
sono altri interventi, chiudiamo la discussione generale. La
discussione generale è chiusa. Il Governo intende replicare? Credo
di no visto che è già intervenuto l'Assessore nella discussione
generale. Passiamo ora alle dichiarazioni di voto da parte della
consigliera Erika Guichardaz.
Guichardaz E. (PCP) -
Credo che l'iniziativa dei colleghi
sia sicuramente condivisibile sia perché l'acqua è un bene
primario, ma soprattutto perché la salute è un obiettivo
prioritario.
Nelle premesse però si parla di dati forniti dagli uffici
regionali, immagino al collega Restano a seguito di un suo accesso
agli atti, quindi quello che vorremmo chiedere è che la Commissione
possa mettere a disposizione tutti quei dati forniti per avere
contezza di quanto è stato detto oggi in aula, perché sono state
evidenziate due situazioni ma, come ha ben detto l'Assessore,
questa problematica è anche più estesa rispetto alle due singole
situazioni che hanno portato a delle ordinanze. Quello che
chiediamo è semplicemente di avere, prima delle audizioni in
Consiglio, quella documentazione e riteniamo comunque che questa
mozione sia assolutamente da condividere e da votare.
Presidente -
Se non vi sono altre dichiarazioni di
voto... ha chiesto la parola il consigliere Lucianaz, ne ha
facoltà.
Lucianaz (RV) -
Sostenendo convintamente
quest'iniziativa, chiaramente il voto sarà favorevole, vorrei
ricordare che in V Commissione sarebbe utile audire diversi
studiosi, oltre che dell'acqua potabile, anche della qualità
dell'aria. Abbiamo una popolazione sempre più preoccupata sulla
presenza di metalli pesanti anche nell'aria, c'è stata una recente
conferenza qui ad Aosta in cui si sosteneva la qualità del miele di
montagna particolarmente contaminato, quindi io credo che, al di là
delle varie idee che uno si può fare, sarebbe utile che in
Commissione venga approfondito una volta per tutte
quest'argomento.
Presidente -
Altri interventi? Altrimenti mettiamo in
votazione. Votiamo il testo così come emendato dall'Assessore. La
votazione è aperta. La votazione è chiusa.
Presenti, votanti e favorevoli: 34
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK