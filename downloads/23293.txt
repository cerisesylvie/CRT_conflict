Consiglio Regionale della Valle d'Aosta - Oggetto del Consiglio n. 2475 del 7 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2475 del 7 febbraio 2007 - Resoconto
OGGETTO N. 2475/XII - Ricorso a collaborazioni esterne presso
l'Assessorato delle attività produttive. (Interpellanza)
Interpellanza
Premesso che:
- con deliberazione n. 26 del 12 gennaio scorso l'Assessore
alle attività produttive ha proposto all'approvazione della Giunta
il conferimento di nove incarichi di collaborazione -
nominativamente individuati - per undici mesi, con il requisito di
possedere il diploma di scuola media superiore;
- la deliberazione evidenzia le carenze di organico
nell'ambito degli uffici del lavoro e i limiti legislativi ad
effettuare nuove assunzioni;
i sottoscritti Consiglieri regionali
Interpellano
l'Assessore delegato per sapere:
1) quali sono i criteri con i quali sono stati definiti tali
incarichi e individuati i collaboratori;
2) se non ritiene possibile tramite mobilità interna
ottimizzare i vari servizi;
3) se non ritenga opportuno avviare meccanismi di
trasmissione telematica che consentano una rilevazione automatica
delle comunicazioni di assunzione e licenziamento;
4) le date e i contenuti delle segnalazioni effettuate in
merito dal Coordinatore del Dipartimento politiche per
l'impiego.
F.to: Frassy - Tibaldi - Lattanzi
Presidente
- La parola al Consigliere Frassy.
Frassy (CdL)
- Abbiamo visto che l'Assessore alle
attività produttive, con una deliberazione di inizio gennaio, ha
incaricato 9 persone esterne all'Amministrazione regionale di
affiancare uffici di fatto regionali: mi riferisco agli uffici che
l'Amministrazione regionale ha ereditato dai primi di ottobre 2005
dall'Amministrazione dello Stato e sono in particolare gli uffici
che si occupano del collocamento dislocati a Morgex, ad Aosta e a
Verrès. La vicenda è nota: c'è stato un lungo periodo di
discussione e di trattative con lo Stato su chi doveva transitare
nei ruoli della Regione, sulle risorse finanziarie, un percorso che
è iniziato a settembre 2000 e che si è chiuso il 1° ottobre 2005
con il trasferimento e il transito di 28 unità che precedentemente
erano dipendenti dello Stato nei ruoli regionali. Lo Stato ha
conferito le funzioni e, in base alle previsioni, ha trasferito
anche il personale che sotto la gestione dello Stato si occupava di
quei servizi che ora sono regionali. In questo anno abbondante ci
sono stati alcuni pensionamenti che probabilmente hanno ridotto il
numero di quelle 28 unità. È evidente che rispetto alle 28 unità di
un anno e mezzo fa, con queste 9 unità abbiamo aumentato del 30% la
forza-lavoro dedicata a questo comparto.
Vorremmo capire quali sono i criteri che lei, Assessore, ha
individuato nel definire questa tipologia di incarichi a termine,
capire per quale motivo non si è potuto fare quanto si era
auspicato nel passato, ossia di intervenire con la mobilità del
personale regionale, perché nel febbraio 2005, rispondendo il suo
predecessore ad iniziative che ponevano la questione degli
organici, testualmente diceva:
"È altrettanto vero che le 28
persone che transitano dallo Stato alla Regione non sono
sufficienti e da questo punto di vista si tratta di far sì che ci
si avvalga della mobilità del personale regionale"
, e
annunciava che era stata fatta una ricognizione sui carichi di
lavoro, per poter addivenire ad un'ottimizzazione di questi servizi
che, da lì a poco, sarebbero transitati sotto la competenza
regionale.
Vorremmo capire se, rispetto a quanto abbiamo ereditato, non sia
il caso di fare dei ragionamenti che consentano, più che di
assumere ulteriore personale precario, di ottimizzare i tempi e le
modalità di lavoro del personale che in questo momento, in pianta
stabile, si occupa di queste materie, attraverso un'ulteriore
informatizzazione di servizi, sia interni di gestione dei dati, sia
esterni, ossia di trasmissione da parte delle aziende ai servizi
stessi; poi, visto che nella sua argomentata deliberazione si fa
riferimento a reiterate segnalazioni di carenza di personale da
parte del Coordinatore del settore, vorremmo avere qualche
dettaglio sui contenuti e le date in cui queste segnalazioni sono
state effettuate. Alla luce delle risposte che ci vorrà fornire,
faremo una breve replica.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Ho apprezzato la pacatezza
dell'intervento, quindi ringrazio, perché mi permette di dare una
risposta altrettanto serena.
Noi non abbiamo risolto alcun problema, perché quando lo Stato
ha ceduto la competenza alla Regione, erano in forza, all'epoca, 41
persone, ne sono transitate 28, di queste 2 sono andate in pensione
e un'altra è stata destinata ad altri compiti; quindi, da 41
persone che svolgevano attività per le politiche del lavoro, ad
oggi, siamo in condizione di averne 25, ovvero non è aumentato del
30%, è diminuito quasi del 40% l'organico! Anche con questa
soluzione temporanea, non abbiamo risolto il problema, perché
queste figure di "Co.Co.Co." trovo che siano addirittura una
situazione kafkiana che l'Ufficio delle politiche del lavoro debba
avvalersi di queste figure anziché essere il primo, lui, a dare
un'operatività con personale perfettamente in regola e assunto a
tempo determinato!
Il problema del personale pertanto permane, tenendo conto anche
che quando questo personale passò dallo Stato alla Regione, non è
che transitò con una precisa suddivisione territoriale, ma in forza
della volontarietà delle persone a transitare, trovarono delle
collocazioni anche idonee alle loro richieste, quindi anche in modo
disomogeneo rispetto alle necessità del territorio; poi, nel caso
specifico dell'ufficio periferico di Verrès, in modo
esorbitante.
Detto questo, solo per riportare la cosa nella dimensione, le ho
preparato una risposta scritta che spero possa essere esauriente,
di cui adesso do una breve lettura. La scelta di ricorrere agli
incarichi di collaborazione attività è motivata dall'esigenza di
rispondere ai compiti istituzionali legati all'attività di
alimentazione degli archivi imprese e lavoratori dei Centri per
l'impiego della Valle d'Aosta. In effetti, la legge 27 dicembre
2006, n. 296, legge finanziaria 2007, ha introdotto importanti
cambiamenti all'istituto delle comunicazioni obbligatorie ai
servizi per l'impiego cui sono tenuti i datori di lavoro nel caso
di assunzione di lavoratori, di cessazione o mutamenti dei rapporti
di lavoro instaurati con i lavoratori; oltretutto il lavoro è anche
cambiato e si è modificato diventando più oneroso.
Gli interventi del Governo rientrano nell'ambito delle azioni
finalizzate, da un lato, ad aumentare la conoscenza del mercato del
lavoro e alla conservazione delle esperienze professionali dei
lavoratori e, dall'altro lato, alla lotta al lavoro irregolare su
cui sono stati introdotti importanti mutamenti. I principali
cambiamenti sono i seguenti: la comunicazione nel caso di inizio
del rapporto di lavoro o della prestazione professionale per i
lavoratori parasubordinati deve essere anticipata, cioè avvenire
prima delle 24 ore antecedenti l'avvio dell'attività lavorativa.
Questa prescrizione si spiega con la volontà di evitare il
protrarsi di forme di lavoro irregolare e con la prassi di
formalizzare il rapporto di lavoro o con ritardo o, ancora peggio,
al verificarsi di un infortunio. Infatti la norma precedente
consentiva la comunicazione entro 5 giorni dall'inizio del rapporto
di lavoro; è stato ampliato l'obbligo a tutti i datori di lavoro
pubblici e privati e a tutte la tipologie di lavoro subordinato,
parasubordinato e alle forme di presenza in ambiente lavorativo che
non sono ancora rapporto di lavoro, come ad esempio per i tirocini
di comunicare obbligatoriamente ai Centri per l'impiego inizio,
fine e trasformazioni dei rapporti con i lavoratori. Lo scopo è la
migliore conoscenza del mercato del lavoro e l'arricchimento delle
informazioni rispetto ai lavoratori: questo le dà un'immagine di
che mole di dati siano da gestire.
Queste novità introdotte provocheranno certamente l'aumento del
numero delle comunicazioni inviate ai Centri per l'impiego della
Valle d'Aosta con aumento delle attività di acquisizione delle
informazioni, certezza della data di trasmissione, verifica e
archiviazione nella Banca dati elettronica "Prolabor" delle
informazioni; quindi tutto un lavoro di archiviazione che deve
essere portato avanti. Questo aumento di lavoro si inserisce in una
situazione già critica dei Centri per l'impiego, caratterizzata da
carenza di risorse umane, sia perché nell'ottobre del 2005 non
tutto il personale del Ministero del lavoro è transitato alla
Regione, si ricorda solo 28 unità su 41 destinate a queste
attività, sia perché nel frattempo 2 delle unità transitate sono
andate in pensione ed una terza è stata assegnata ad altro
Dipartimento, a seguito di procedura di concorso; da rilevare che
nessuna di queste unità è stata sostituita; tra l'altro anche la
distribuzione sul territorio è disomogenea... le cose che le dicevo
prima.
Le difficoltà operative legate alla carenza di risorse umane
sono state più volte segnalate dal Coordinatore del Dipartimento
politiche per l'impiego a partire dal 2005, ma nessuna soluzione è
stata possibile, per cui per poter riuscire a rispondere alle
pressanti esigenze funzionali dei Centri per l'impiego, grazie ad
uno specifico finanziamento, destinato a rispondere temporaneamente
alle difficoltà di personale, si è scelta la strada di ricorrere
alle collaborazioni coordinate e continuative, instaurando un
rapporto di lavoro parasubordinato di durata determinata e
assegnando un incarico a 9 unità, così distribuite: 4 unità Centro
per l'impiego di Aosta, 4 unità Centro per l'impiego di Verrès, 1
unità Centro per l'impiego di Morgex. Nello specifico sono state
nuovamente incaricate le persone già avevano collaborato in
precedenza nel periodo novembre-dicembre 2006 e che avevano
partecipato ad attività di informazione e formazione, l'incarico
era stato affidato a seguito dell'approvazione del programma con
deliberazione di Giunta n. 3187 del 25 ottobre 2006.
Si ribadisce che è stata fatta la scelta degli incarichi di
collaborazione coordinata e continuativa, in quanto era l'unica
soluzione che consentiva tempi rapidi e certi per sostenere
nell'immediato l'attività dei Centri per l'impiego, rimediando alla
situazione delle evidenti carenze di organico. C'è ancora da dire
che abbiamo dovuto perfezionare l'acquisto del Centro di Verrès,
quindi l'immobiliare, abbiamo dovuto andare a individuare
attraverso la collaborazione con l'Assessorato alle finanze anche i
fondi per poterli poi attrezzare, insieme al "DSI" abbiamo dovuto
reperire una disponibilità - e devo dare atto al "DSI" che è stato
solerte - per collegare questi uffici, creare il "front office", il
"back office"... una cosa complessa. Tra le persone che avevano
segnalato la loro disponibilità ed interesse per un rapporto di
prestazione professionale in qualità di collaboratori coordinati e
continuativi e che erano in possesso dei requisiti di preparazione
scolastica utili per essere impegnati in questo tipo di attività,
sono state proposte le persone per l'attribuzione dell'incarico. La
carenza di personale è del Dipartimento ed è stata più volte
segnalata, per cui non è assolutamente possibile pensare a mobilità
interna di Dipartimento. Rispetto alla mobilità interna
all'Amministrazione regionale, ogni qualvolta sono state segnalate
esigenze di personale, nell'indicazione prioritaria rispetto alla
forma di reclutamento è sempre stata indicata l'opzione per la
mobilità interna. Al momento nessuna risposta positiva è stata data
alle richieste del Dipartimento politiche per l'impiego; come le ho
detto, il problema non lo abbiamo risolto, è "tamponato".
Al 3° quesito, in merito alla trasmissione telematica delle
comunicazioni obbligatorie da parte di imprese e datori di lavoro
si precisa quanto segue. La soluzione telematica è prioritaria, tra
l'altro la legge finanziaria 2007 consente, a partire dal momento
in cui i servizi informativi regionali sono operativi, cioè in
grado di ricevere, gestire, trasmettere agli enti previdenziali e
conservare le informazioni relative alle comunicazioni
obbligatorie, di rendere vincolante per tutti gli operatori
l'utilizzo dell'invio telematico come unico modo di trasmissione.
Si tratta di evidente intervento di semplificazione e di
facilitazione dei rapporti fra la Regione, le imprese ed i
consulenti del lavoro. La Regione aveva gia avviato contatti con la
Regione Emilia Romagna per iniziare una pratica di riuso del loro
Sistema informativo lavoro, "SILER", che tra gli applicativi
sviluppati e sperimentati comprende anche la trasmissione
telematica delle comunicazioni obbligatorie. In effetti, con
deliberazione di Giunta n. 1878 del 30 giugno 2006 era stato
approvato un progetto di riuso, da presentare nell'ambito dei
progetti nazionali di "e-governement"; purtroppo l'iniziativa non
si è concretizzata in tempi rapidi a causa di una sospensione
nazionale dei progetti di riuso. In questa fase intermedia sono
continuati i rapporti con la Regione Emilia Romagna, tra i quali
uno scambio di lettere fra gli Assessori competenti delle
rispettive Regioni, avvenuto tra novembre e dicembre 2006, per
studiare possibili soluzioni per arrivare ad una forma di
collaborazione bilaterale che consentisse di anticipare alcuni
interventi di riuso concordati nel progetto comune, fra questi:
l'utilizzo del "SARE", Semplificazione amministrativa in rete,
applicativo per la trasmissione telematica delle comunicazioni
obbligatorie. Nel mese di giungo 2006 i Centri per l'impiego sono
passati dalla gestione informatizzata con il vecchio e superato
programma "NetLabor", lasciato in eredità dal Ministero del lavoro,
al programma "Prolabor", tappa intermedia, che ha consentito di
creare un archivio imprese e lavoratori unico regionale e che è
compatibile con la trasmissione telematica delle comunicazioni di
assunzione creando le pre-condizioni per il passaggio auspicato
alla trasmissione telematica anche in valle d'Aosta. Si segnala che
nel vicino Piemonte, nella sola Provincia di Torino, il passaggio
alle comunicazioni telematiche facoltative è avvenuto dal mese di
ottobre 2006, utilizzando un applicativo derivato da quello
utilizzato dalla Regione Emilia Romagna, si segnala che questa
Regione esercita le competenze in materia di impiego a partire da
gennaio 2000: in questo campo le soluzioni non si trovano con
facilità e richiedono un impegno particolare.
Al quesito 4, dove lei chiedeva i riferimenti precisi, io glieli
fornisco:
- nota prot. n. 9980 del 20 settembre 2005: richiesta di 4 unità
per Verrès e 1 unità per Morgex;
- nota prot. n. 10133 del 10 ottobre 2005: richiesta di 1 unità
per il Dipartimento politiche per l'impiego;
- nota prot. n. 10841 del 15 dicembre 2005: richiesta di 7 unità
a tempo determinato per programmi straordinari;
- nota prot. n. 29275 del 21 luglio 2006: richiesta di
assegnazione urgente di 2 unità con mobilità interna;
- nota prot. n. 48786 del 31 ottobre 2006: richiesta di 2 unità
al Dipartimento politiche per l'impiego, 2 unità a Morgex, 4 unità
a Verrès e 4 unità ad Aosta. Programmazione concorsi 2007.
Ho verificato io stesso che non era possibile, non c'è la
possibilità di fare questa mobilità interna. La corrispondenza
citata evidenzia come le carenze di organico del Dipartimento siano
stato più volte formalmente segnalate, le stesse sono poi state
sottolineate nei diversi documenti informali di sintesi inviati, in
vari momenti, all'Assessore per le valutazioni di competenza, che
hanno trovato soluzione nella soluzione transitoria da me
individuata con il sostegno dell'Assessorato alle finanze, il
quale, attraverso un finanziamento particolare in chiusura del
2006, ci ha permesso di addivenire a questa soluzione transitoria
degli incarichi di collaborazione coordinata e continuativa, che
sono quelli di cui stiamo trattando.
Presidente
- La parola al Consigliere Frassy.
Frassy (CdL)
- La materia è complessa, Assessore... lei
ha cercato di dare una risposta tecnica usandola forse anche per
evitare una risposta di assunzione di responsabilità politica, e ha
anche riepilogato le novità legislative che, da questa estate
andare fino alla finanziaria, hanno caratterizzato anche il mercato
del lavoro. Queste novità mi portano quanto meno a fare 2
riflessioni: l'anticipazione degli obblighi di comunicazione
spostano il momento iniziale, ma non spostano la massa dei dati
comunicati. L'estensione e l'ampliamento agli altri rapporti sono
rapporti che da un punto di vista percentuale sono marginali,
perciò sicuramente non sono questi altri rapporti che possono aver
creato il superlavoro.
È interessante invece andare a vedere cosa è successo nel "DL
Visco-Bersani" di questa estate, che ipotizzava come scadenza - da
lì a 2 mesi - l'obbligo per tutti i contribuenti di fare la
trasmissione telematica del modello di pagamento dei
tributi/contributi "F24", scadenza che è stata mantenuta per le
società di capitali ed è stata spostata invece al 1° gennaio per
tutti gli altri contribuenti titolari di partita IVA; perciò
diciamo che lo Stato ha imposto, a tutti coloro che sono sul
mercato delle attività economiche, di adeguare le loro
attrezzature, postazioni informatiche o perlomeno ai loro
consulenti, nel giro di un tempo massimo di 6 mesi, considerando
che nei 6 mesi c'era anche il cuore dell'estate.
Lei mi sta riassumendo che il problema invece che ha
l'Amministrazione regionale per cercare di dare una risposta
diversa in prospettiva di una maggiore automatizzazione e
informatizzazione è da anni che si trascina, e questo è quanto meno
paradossale, perché l'amministrazione pubblica impone al privato di
adeguarsi in 6 mesi e l'Amministrazione regionale della Valle
d'Aosta, che investe parecchie risorse nei servizi informatici,
nelle consulenze in materia, nel piano di informatizzazione, non
riesce, a distanza di anni, a dare delle risposte che possano
agevolare "in primis" il funzionamento della macchina
amministrativa! Penso che di questo aspetto lei debba parlarne con
il suo collega di Giunta, Marguerettaz, perché va seguita meglio
questa pratica! Non mi sembra che manchi l'aspetto finanziario,
sarebbe importante capire qual è il problema che impedisce il
decollo di questa informatizzazione!
Queste 9 unità, Assessore, siamo convinti che ci sia una
situazione di sotto-organico rispetto alle esigenze sul territorio,
ma, anche qui, bisogna essere chiari! Non possiamo gestire come
amministrazione pubblica, e mi sembra che sia la tendenza che voi
avete sposato, ma proseguendo la linea dei vostri predecessori, la
linea della precarietà, perché in questa Regione la caratteristica
è quella di gestire la linea della precarietà... Se andate a fare
la ricognizione dei carichi di lavoro, vi accorgete che all'interno
dell'Amministrazione ci sarebbe la possibilità di valorizzare
diversamente le risorse che abbiamo! Le dirò di più, ma lo
verifichi con gli Uffici del personale: ci sono richieste di
mobilità di dipendenti regionali che sono residenti in alta o in
bassa Valle, che sono obbligati a venire a lavorare ad Aosta e che
sarebbero stati ben contenti di andare a lavorare all'Ufficio di
collocamento di Morgex piuttosto che a quello di Verrès, per
rimanere più vicini a casa loro, mantenendo ovviamente la qualifica
del comparto unico regionale... anche qui, non è vero che non si
poteva utilizzare la mobilità...
(interruzione dell'Assessore La Torre, fuori
microfono)
... non può dirmi stiamo lavorando in questo senso, perché
quando leggo nella sua deliberazione che il requisito di queste 9
persone, che saranno tutte capacissime, è quello di avere un
diploma di scuola media superiore - che oggi non si nega a nessuno
- e di essere in possesso di "adeguate conoscenze informatiche", e
abbiamo visto stamani "le conoscenze informatiche" a cosa
portano... penso che chiunque di noi le poteva dare degli elenchi
infiniti telefonici per queste 9 persone!
Assessore, glielo diciamo con il sorriso, ma glielo diciamo una
volta con il sorriso, che è "un sorriso un po' amaro": non vorremmo
che dietro il pretesto della carenza di organici, dell'emergenza,
delle innovazioni normative, ci sia sempre l'Assessore di turno che
ha "9 amici", perché "9 amici" li abbiamo tutti, o amici degli
amici degli amici degli amici... a cui dare delle risposte, perché
la sensazione che alla fine rimane è che questi siano più amici
degli altri! E sicuramente - lei lo ha detto, ma noi lo
sottoscriviamo - non sono queste le risposte che risolvono i
problemi!
Assessore, la invitiamo a trovare delle soluzioni che risolvano
non problemi soggettivi, ma problemi oggettivi... sull'argomento
torneremo a breve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK