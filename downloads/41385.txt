Consiglio Regionale della Valle d'Aosta - Oggetto del Consiglio n. 519 del 21 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 519 del 21 marzo 2019 - Resoconto
OGGETTO N. 519/XV - Disegno di legge n. 16: "Modificazioni
alla legge regionale 24 dicembre 2018, n. 12 (Legge di stabilità
regionale per il triennio 2019/2021), e altre disposizioni
urgenti".
Rini (Presidente)
- Alla presenza di 29 Consiglieri
possiamo iniziare i lavori di questa seduta.
In apertura vi comunico che è stata completata la formazione di
24 dipendenti regionali per l'utilizzo del defibrillatore a
servizio del Palazzo regionale, oltre che della Sala Maria Ida
Viglino. Dell'iniziativa si era fatto promotore - e di questo lo
ringrazio - il Presidente Fosson quando era alla Presidenza del
Consiglio. È un'iniziativa che riteniamo lodevole, perché
consentirà di aumentare la sicurezza dei lavoratori e dei cittadini
che accedono a Palazzo regionale o che partecipano ad eventi
organizzati nella Sala Viglino.
Punto 27.01 all'ordine del giorno. La parola al relatore Marquis
per l'illustrazione.
Marquis (SA)
- Il disegno di legge, composto da cinque
articoli comprese la clausola di invarianza finanziaria e la
dichiarazione d'urgenza, reca modificazioni alla legge regionale n.
12/2018, che è la legge di stabilità per il triennio 2019/2021
entrata in vigore il primo gennaio 2019. L'intervento normativo si
è reso necessario per correggere un mero errore materiale contenuto
nell'articolo 6, laddove si disciplina il limite della spesa per le
assunzioni a tempo indeterminato per l'anno 2019. Questo a causa di
un refuso nella stesura dell'emendamento che ha sostituito
l'originaria formulazione della norma. Detto limite è stato
individuato tanto per l'Amministrazione regionale quanto per gli
Enti locali con riferimento alla spesa corrispondente alle unità di
personale cessate dal servizio e non sostituite "nel medesimo
anno", cioè nel 2019 anziché nel 2018, come invece è correttamente
indicato nella relazione illustrativa della legge.
L'articolo 1 del disegno di legge modifica pertanto i commi 1 e
3 dell'articolo 6 della legge n. 12, prevedendo che il limite della
spesa per le assunzioni da parte dell'Amministrazione regionale e
degli Enti locali sia individuato con riferimento alla spesa
corrispondente - ovvero la spesa teorica - alle unità di personale
cessate dal servizio nell'anno 2018. Con l'occasione il predetto
articolo introduce anche per l'Amministrazione regionale, così come
già previsto per gli Enti locali, il riferimento, in aggiunta alla
spesa corrispondente alle unità di personale cessate dal servizio
nel 2018, di quella relativa al personale che cesserà dal servizio
nel 2019 con conseguente ampliamento delle facoltà
assunzionali.
Nel corso dell'esame del disegno di legge da parte della II
Commissione consiliare sono stati introdotti ulteriori emendamenti.
Il primo (articolo 3) concerne, nelle more dell'individuazione
delle nuove particolari posizioni organizzative collegate alla
riorganizzazione dell'Amministrazione regionale attualmente in
corso, il differimento del termine di durata delle posizioni in
essere al 31 dicembre 2018 sino al 30 giugno 2019 o se, antecedente
a quest'ultimo termine, alla data della prima ridefinizione
dell'articolazione delle strutture organizzative regionali
successiva all'entrata in vigore della presente legge, al fine di
assicurare, nel frattempo, la piena e regolare continuità
dell'azione amministrativa. Gli altri emendamenti (articolo 1,
comma 3, e articolo 2) sono in accoglimento di alcune proposte
modificative formulate dal Consiglio permanente degli Enti locali
nel parere reso sul disegno di legge in oggetto, concernenti le
facoltà assunzionali degli Enti locali nell'anno 2019 e nel
triennio 2019/2021. Il primo attiene ai limiti per le assunzioni a
tempo determinato o con contratti di lavoro flessibile determinati
nel 70 percento della media della spesa sostenuta nel triennio
2007/2009 per le medesime finalità; il secondo concerne le
procedure selettive interne, per disporne la posticipazione di un
anno (a partire dal 2019 sino al 2021) del periodo di applicazione
dell'articolo 5 bis della legge regionale 21/2017, relativo alle
procedure selettive interne, che non hanno potuto essere in
concreto avviate nell'annualità 2018 e le cui modalità di
svolgimento sono state recentemente modificate dall'articolo 8
della legge n. 12/2018.
In aggiunta al testo che è stato predisposto e votato in
Commissione, viene presentato oggi un ulteriore emendamento in Aula
che si prefigge di accogliere delle proposte modificative formulate
dal Consiglio permanente degli Enti locali sul parere del disegno
di legge in esame concernenti le facoltà assunzionali degli enti
nell'anno 2019, in particolare modificando il comma 4 dell'articolo
6 della legge n. 12/2018 per includere nelle procedure, fatte salve
e già avviate al 31 dicembre 2018, non solo quelle di reclutamento
finalizzate a nuove assunzioni come previsto nell'attuale
formulazione, ma anche quelle di mobilità che, pur non essendo
dirette a nuove assunzioni, sono in ogni caso tese alla copertura
di posti vacanti mediante cessione del relativo contratto di lavoro
da un ente all'altro.
Prima di lasciare la parola ai colleghi, credo sia necessario e
doveroso ringraziare i componenti della Commissione per la
disponibilità e l'impegno che hanno profuso nella gestione di
questa tematica, così come i rappresentanti degli Enti locali che
ci hanno prodotto il parere e le loro osservazioni, le quali in
parte sono state accolte e invece in parte saranno utili per una
revisione complessiva della legge n. 22 del 2010 che regola
l'organizzazione dell'Amministrazione regionale e degli Enti
locali, perché sono di interesse e di portata più generale.
Presidente
- Apriamo la discussione generale. Ci sono
richieste di intervento? Ha chiesto la parola il collega
Daudry.
Daudry (UVP)
- Innanzitutto per ringraziare il relatore,
il collega Marquis, e anche per sottolineare l'importanza
dell'adozione di questo atto. Siamo partiti - come è stato
ricordato - da un piccolo refuso e questo ha dato la possibilità
innanzitutto in II Commissione di audire i rappresentanti degli
Enti locali, soprattutto di adottare misure che in quest'Aula
possono sembrare anche piccole di portata limitata, ma che in
realtà, per chi lavora e per chi opera sul territorio, sono
importanti.
Questo emendamento che abbiamo presentato oggi in Aula, il fatto
di poter sostituire il termine "procedura di reclutamento" con il
termine "procedura di copertura del posto", permette agli Enti
locali di portare alla fine le procedure di mobilità che hanno già
avviato per sostituire un posto. Lo diciamo perché i nostri Comuni
rappresentano - e molti colleghi qui lo sanno - un tassello
importante delle nostre autonomie, sono a servizio dei nostri
cittadini e all'interno delle piante organiche la possibilità di
dare dei servizi, di poter avere delle persone che sono lì a
lavorare, rappresentano un momento importante, perché all'interno
dei nostri piccoli Enti locali molte volte il rapporto tra il
cittadino ed il dipendente è quello che fa comunità, è quello che
dà risposte ai cittadini.
Presidente
- Ci sono altre richieste di intervento?
Chiudiamo la discussione generale. In replica la parola al
Presidente Fosson.
Fosson (GM)
- Soltanto per ringraziare anch'io la
Commissione e tutto il Consiglio per aver preso visione di questa
legge, di queste modifiche che sono parziali, in attesa della
revisione organica e generale della disciplina del pubblico impiego
che ci troverà tutti insieme, spero, a lavorare su questo
problema.
Presidente
- Ci sono altre richieste o dichiarazioni di
voto? Ha chiesto la parola il collega Aggravi.
Aggravi (LEGA VDA)
- Semplicemente per esprimere la
dichiarazione di voto di astensione da parte del Gruppo LEGA. È una
dichiarazione in linea con la posizione assunta in II
Commissione.
Volevo sottolineare quanto è stato esposto in II Commissione e,
soprattutto, ringraziare il Presidente della Commissione stessa,
che ha accettato la proposta fatta nel corso dell'audizione con gli
Enti locali di approfondire la tematica dei concorsi e, quindi, del
fabbisogno delle risorse per gli Enti locali. Questo sicuramente
potrà sfociare poi in una proposta più coesa e più articolata per
riuscire, da un lato, a rispondere alle necessità dei nostri Enti
locali nei nostri Comuni (anche quelli più piccoli), ma soprattutto
mantenere un equilibrio di spesa complessivo, perché, come spesso
detto dalla Giunta precedente e da questa, i soldi in bilancio sono
sempre minori e le spese sono tante.
Presidente
- Ci sono altre richieste? La parola al
collega Bianchi.
Bianchi (UV)
- Intervengo in dichiarazione di voto.
Permettetemi anzitutto di ringraziare il CPEL, in quanto è stato
avvisato solamente il venerdì e il lunedì c'era già la Commissione.
Sicuramente l'argomento, come ha già evidenziato il relatore che è
intervenuto, è estremamente importante. Con questa modifica non
diamo una risposta a 360 gradi, ma dobbiamo sicuramente fare degli
approfondimenti sulla legge n. 22 del 2010. Voteremo quindi questa
modifica di legge ed in ogni caso andremo ad approfondire il testo,
in maniera da dare delle risposte chiare agli Enti locali sul
discorso dei concorsi e della mobilità.
Presidente
- Ci sono altre richieste di intervento? La
parola al collega Marquis.
Marquis (SA)
- Intervengo solo per un chiarimento
sull'emendamento che viene presentato in Aula. Sul punto b)
proporrei di sostituire la parola "procedure per il reclutamento"
con "procedure di reclutamento", perché è la medesima dizione
contemplata nella legge. È solo una mera correzione formale.
Presidente
- Se non ci sono altre richieste di intervento
possiamo passare alla votazione del nuovo testo della II
Commissione con il nuovo titolo.
Articolo 1. C'è un emendamento dei Capigruppo di maggioranza che
introduce il comma 2 bis. Metto in votazione l'articolo 1 con
l'emendamento emendato. La votazione è aperta. La votazione è
chiusa.
Esito della votazione:
Presenti: 32
Votanti           
: 18
Favorevoli: 18
Astenuti: 14 (Aggravi, Bertin, Cognetta, Distort, Gerandin,
Luboz, Lucianaz, Manfrin, Minelli, Nasso, Russo, Sammaritani,
Spelgatti, Vesan)
Il Consiglio approva.
Articolo 2. Posso dare lo stesso risultato per l'articolo 2?
Stesso risultato.
Articolo 3: stesso risultato.
Articolo 4: stesso risultato.
Articolo 5: stesso risultato.
Pongo ora in votazione la legge nel suo complesso. La votazione
è aperta. La votazione è chiusa.
Esito della votazione:
Presenti: 32
Votanti           
: 18
Favorevoli: 18
Astenuti: 14 (Aggravi, Bertin, Cognetta, Distort, Gerandin,
Luboz, Lucianaz, Manfrin, Minelli, Nasso, Russo, Sammaritani,
Spelgatti, Vesan)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK