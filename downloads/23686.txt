Consiglio Regionale della Valle d'Aosta - Oggetto del Consiglio n. 2726 del 23 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2726 del 23 maggio 2007 - Resoconto
OGGETTO N. 2726/XII - Realizzazione del piano di sviluppo
della Casa da gioco di Saint-Vincent. (Interrogazione)
Interrogazione
Evidenziato come le strategie sulla Casa da Gioco di
Saint-Vincent e, più in generale, sul rinnovo, potenziamento e
sviluppo del complesso Casinò-Billia di Saint-Vincent è attualmente
condiviso da più soggetti: Consiglio regionale, Giunta regionale,
Consiglio di amministrazione della S.p.A., Comitato strategico,
consulenti vari, eccetera;
Evidenziata la necessità di avere un più preciso quadro della
suddivisione delle competenze e di poter avere piena conoscenza di
tutti gli elaborati realizzati;
i sottoscritti Consiglieri regionali
Interrogano
il Governo regionale per conoscere:
1) il completo quadro di tutte le strutture e gli organismi,
cui competono ruoli in merito all'identificazione e alla
realizzazione di piani di sviluppo della Casa da Gioco di
Saint-Vincent e di tutti gli immobili ad essa correlati, nonché la
consequenzialità dei loro rapporti;
2) le date di consegna degli elaborati da parte dei soggetti
di cui in premessa, ivi compresi quelli di società di consulenza
esterne, nonché il ruolo che tali elaborati hanno rivestito negli
attuali processi decisionali;
3) presso quali strutture regionali e non, tali elaborati, ed
in particolare quello dei professori Zandano, Farinet e Vitelli,
siano presenti al fine di poter richiederne una copia ai sensi
dell'articolo 116 del Regolamento del Consiglio.
F.to: Sandri - Fontana Carmela
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- In questa interrogazione i
Consiglieri pongono l'accento su una serie di questioni che
attengono gli sviluppi della Casa da gioco e credo sia opportuno
fare il punto. Nel farmi preparare la documentazione credo che sia
emersa la necessità di dare un minimo di logica e di evidenza a una
serie di attività.
Rispetto al primo quesito:
"il completo quadro di tutte le
strutture e gli organismi, cui competono ruoli in merito
all'identificazione e alla realizzazione di piani di sviluppo della
Casa da Gioco di Saint-Vincent e di tutti gli immobili ad essa
correlati, nonché la consequenzialità dei loro rapporti"
, in
premessa, quali sono gli enti, i soggetti, che hanno un interesse?
Sono almeno tre, nel senso che parliamo della "Casinò S.p.a.",
della società che è titolare di tutti i diritti di proprietà del
comprensorio legato al Grand Hôtel Billia e ovviamente
dell'Amministrazione regionale.
Le cause della criticità che la "Casinò S.p.a." si trova ad
affrontare, alcune comuni ad altre case da gioco, altre specifiche,
sono identificabili sia in una serie di fattori interni
all'azienda, sia riferibili alla situazione di mercato. In tale
contesto si è ritenuto di attivarsi con modalità non focalizzate
solo sull'azienda Casino, ma improntate a una progettualità
allargata alle diverse componenti operanti nella regione, strutture
ricettive, sportive, produttive, eccetera, determinanti per
costruire un insieme capace di funzionare come sistema
organizzato.
Stante l'obiettivo di cui sopra, la prima competenza a livello
decisionale è stata identificata nella assemblea legislativa
regionale, per operare scelte condivise di indirizzo generale da
affinarsi per scansioni successive, secondo le rispettive
competenze dai destinatari politici, Governo regionale e aziendale,
Casinò, eccetera. Tale è l'articolata deliberazione del Consiglio
regionale dell'8 giugno 2006, che è la risoluzione del Consiglio
regionale, con la quale l'assemblea, preso atto delle molteplici
criticità e delle necessità di rilancio della Casa da gioco, che
tengano conto anche dell'indotto economico, ha impegnato la Giunta
a trasmettere alla assemblea dei soci di "Casinò S.p.a." i
contenuti della risoluzione e a predisporre un diverso impianto
contrattuale per la società "Casino". Stiamo parlando di
disciplinare, statuto, regolamento assunzioni, eccetera.
Infine la Giunta è stata invitata ad assumere a breve una
decisione sull'acquisto del Grand Hôtel Billia e altre proprietà.
La Giunta, in linea con gli impegni ricevuti, ha trasmesso
all'assemblea dei soci della "Casinò S.p.a." le linee di indirizzo
elencate, nella predetta risoluzione del giugno 2006. L'Assemblea
dei soci del luglio scorso ha approvato all'unanimità detta
risoluzione e ha dato mandato al Consiglio di amministrazione di
dare corso a quanto ivi stabilito. Dal canto suo il CdA di Casinò,
al fine di eseguire il mandato ricevuto dall'Assemblea ha preso le
seguenti iniziative: nel luglio scorso è stato costituito un
comitato strategico presieduto dal prof. Zandano, coadiuvato dalla
professionalità del prof. Farinet e dal dr. Vitelli, con lo scopo
di approfondire le ragioni di difficoltà che il mercato della Casa
da gioco sta attraversando e di elaborare idee e strategie
operanti, finalizzate al recupero di fattori di maggiore
competitività dell'azienda, da sottoporre al CdA per le opportune
valutazioni. Il comitato a breve presenterà all'esame del CdA la
bozza dei propri lavori - e credo sia il contenuto della domanda al
punto 2 - quindi qua abbiamo un primo elemento che le riprenderò
nella seconda domanda, nel senso che questo comitato ad oggi non ha
ancora presentato al CdA le sue considerazioni. I CdA, come lei sa,
hanno un verbale e quindi sarà facile evidenziare se quello che ci
hanno detto gli amministratori di Casinò è vero o meno. Loro mi
dicono che questa attività dovrà essere ancora oggetto di analisi
da parte del Consiglio di amministrazione.
Sotto altro profilo la società di consulenza aziendale Benan
& Company è stata incaricata di elaborare uno studio avente ad
oggetto l'analisi dell'andamento dell'attività del Casinò, del
Grand Hôtel Billia e delle azioni da attivare nell'ottica di un
progetto di maggiore integrazione delle due aziende, della
individuazione delle componenti di avvicendamento perseguibili e di
quelle finalizzate ad un pronto rilancio dell'attività alberghiera.
Rispetto a questi due temi il CdA deve ancora prendere atto di
elaborati che sono in fase di ultimazione.
La terza domanda:
"presso quali strutture regionali e non,
tali elaborati, ed in particolare quello dei professori Zandano,
Farinet e Vitelli, siano presenti al fine di poter richiederne una
copia ai sensi dell'articolo 116 del Regolamento del
Consiglio".
A quanto è dato sapere l'elaborato del comitato
esecutivo è stato finora sottoposto in bozza alla sola attenzione
del Presidente del CdA del Casinò e sarà sottoposto all'attenzione
del CdA nella sua interezza nel corso della prossima riunione del
CdA stesso. Rispetto a questo, quindi, ci sono quelle attività che
vi ho descritto; probabilmente la costruzione di questa
interrogazione mi lascia pensare che il collega Sandri ha dei
documenti o ha avuto notizia di documenti. Il sottoscritto non ha
questi documenti, non è nella condizione per stessa ammissione da
parte della S.p.a. di dire che questi sono definitivi e hanno avuto
una analisi da parte del committente, perché il committente è il
CdA, quindi il primo soggetto che dovrà analizzare questi documenti
immagino siano i committenti; dopodiché credo che sia corretto
quello che ci dice il collega Sandri, che una volta definiti,
questi diventino patrimonio di tutti coloro che hanno un ruolo.
Président
- La parole au Conseiller Sandri.
Sandri (GV-DS-PSE)
- Credo che il dato principale della
sua risposta sia: come riesco a non dire bugie non dicendo però la
verità. È evidente che tutto quello che ha detto è vero - lei è
stato anche preciso, perché ha fatto una disamina storica - ma dopo
di che si è aggrappato a tre questioni. Ha detto che i dati non
sono conosciuti dal CdA, ma non ha detto che non sono conosciuti
dalla Giunta regionale. Ha detto: io non ho i pezzi di carta, ma
non ha detto che non li ha visti, che non li ha letti, che non è
stato messo a contezza della questione, men che meno ha giurato per
il Presidente, che lì sarebbe stato più difficile, e si è
aggrappato alla parola "definitiva". Qui io dico che è uno sport
nazionale e ormai lo conosciamo il giochetto: abbiamo gli esperti
che a gennaio danno uno studio sull'ospedale all'Amministrazione
regionale, questo studio ricompare in mano ai Consiglieri regionali
dopo 4 mesi. In quei 4 mesi non è successo niente? Non c'è una
versione 1, una versione 1/a e via dicendo? Ho l'impressione che
questi tempi così lunghi siano legati all'adattamento dei dossier,
cioè Zandano, Vitelli, Farinet presentano un dossier e dicono: lo
possiamo far vedere in giro? Ma no, perché lì ci sono scritte delle
cose che non vanno bene: lo rivediamo e facciamo la versione
definitiva che è quella che esce fuori, e qui siamo all'ennesimo
caso. Sul Casinò avremo la versione edulcorata. Io non ho - e do
una notizia rilassante all'Assessore, delle due la seconda che ha
detto - purtroppo per me e per fortuna per lei non ho in mano i
fogli, ho avuto notizia dei fogli, quindi le è andata bene per
questa volta... però non è il modo di comportarsi.
Credo che stiate facendo pagare un prezzo formidabile alla
popolazione valdostana, agli operatori di Saint-Vincent e ai
dipendenti della Casa da gioco, perché che da luglio dello scorso
anno ad oggi non si sia prodotto un pezzo di carta è drammatico.
Non voglio prendere esempi da altri posti, ma certo è che in giro
per il mondo è facilissimo trovare delle amministrazioni più rapide
ed efficienti. Il primo dato che mi viene in mente è la
unificazione fra "Unicredit" e "Capitalia": è stata fatta nel giro
di poche settimane; qui passiamo nove mesi per cercare di capire
vagamente e per adattare, alla fine, alla politica l'economia. Alla
fine il meccanismo è questo: i dati devono avere il vaglio delle
compatibilità politiche e lì perdiamo tempo e in tutto questo il
malato si aggrava sempre più. Credo che questo sia un modo
scorretto di comportarsi. Il Casinò ha bisogno di scelte
coraggiose, ha bisogno di scelte condivise e questo modo di
comportarsi, per cui la maggioranza si fa la sua medicina ad uso e
costume per le prossime regionali e dà una serie di obiettivi che
sono non strategici ma di bassissima tattica, credo che non serva a
nessuno.
Su questo tema del Casinò credo che si debba fare una
osservazione metodologica. Questi studi si compongono, come si usa
in medicina, di due fasi: la fase diagnostica e la fase
terapeutica. Per riuscire ad arrivare a concordare la fase
terapeutica, almeno nella fase diagnostica credo che ci si debba
confrontare, per avere una diagnosi precisa comune. Invece qua si
arriva con pacchetti preconfezionati e alla fine trovare
solidarietà da parte della opposizione credo sia difficile. Su
questo tema del Casinò sarebbe opportuno che tutti riuscissimo a
trovare le soluzioni coraggiose, efficaci e veloci perché ormai la
situazione è tale per cui o si fa così o il risultato finale sarà
quello meno utile per tutti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK