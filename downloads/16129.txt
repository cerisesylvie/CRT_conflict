Consiglio Regionale della Valle d'Aosta - Oggetto del Consiglio n. 2479 del 2 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BENI CULTURALI
Interventi vari
Precedente
Successivo
Resoconto integrale del dibattito dell'aula
Oggetto del Consiglio n. 2479 del 2 aprile 1997 - Resoconto
SEDUTA ANTIMERIDIANA DEL 2 APRILE 1997
OGGETTO N. 2479/X Completamento del restauro del Castello di
Ussel. (Interpellanza)
Interpellanza Premesso
- che nel 1984 la Regione decise di procedere al restauro del
castello di Ussel, nel comune di Châtillon, cogliendo la favorevole
occasione della donazione del maniero da parte del barone Marcel
Bic e in suo congruo finanziamento finalizzato al ripristino;
- che la Regione ha già impegnato circa sette miliardi per
l'intervento di restauro;
- che, a distanza di tredici anni, i lavori di restauro sono
proceduti a singhiozzo e il castello permane tuttora in un
deprecabile stato di abbandono;
- che l'Assessore Agnesod, in risposta a una interpellanza del
27 settembre 1995, nella quale si chiedeva entro quali termini era
prevista l'agibilità del castello a fini turistici e culturali,
garantì l'ultimazione dei lavori entro la fine di quell'anno;
- che quanto affermato dall'Assessore non si è poi
verificato;
- che l'Amministrazione regionale dovrebbe attuare una seria
politica di tutela e di valorizzazione delle bellezze
storico-artistiche che fanno parte del patrimonio culturale
valdostano;
tutto ciò premesso, il sottoscritto Consigliere regionale
Interpella
l'Assessore competente per conoscere
1) per quali ragioni il restauro non è ancora stato completato e
per quando si intende concretamente terminare i lavori;
2) come intende procedere per favorire un più agevole accesso al
castello;
3) se corrisponde al vero la notizia che, considerata la
difficile accessibilità, sarebbe stata ipotizzata - per il castello
- una destinazione differente da quella originaria.
F.to: Tibaldi
Presidente Ha chiesto la parola il Consigliere Tibaldi.
Tibaldi (Ind) Questa interpellanza fa seguito ad un'altra
iniziativa analoga che è stata proposta dal sottoscritto nel
settembre ?95 e si riferisce allo stato in cui versa il Castello di
Ussel.
In quell'occasione alla disapprovazione manifestata dal
sottoscritto per la lentezza o meglio per il blocco dei lavori
relativi al maniero, si univa quella di buona parte della comunità
di Châtillon e anche della vedova del barone Marcel Bic, che
scrisse una lettera all'Amministrazione comunale del paese,
lamentando in particolare l'assoluto ritardo di queste opere di
restauro e di ristrutturazione, e manifestando il proprio
disappunto e la propria meraviglia per il modo lento e
disarticolato con cui erano state portate avanti queste iniziative
edili.
L'Assessore dette allora una serie di risposte per la verità
molto sintetiche, che però lasciavano trasparire una qualche
concreta volontà di portare avanti il completamento dei lavori. Si
faceva riferimento a cause naturali che rendono ostativa o
impossibile una celere prosecuzione dei lavori, in particolare si
richiamava la difficile accessibilità perché come sappiamo il
castello è ubicato sulla sommità di una rocca e non esiste una
strada vera e propria che permetta alle macchine - che sono
indispensabili al funzionamento del cantiere - di arrivare fino al
luogo desiderato. Di conseguenza il rifornimento di attrezzature e
di materiali edili viene fatto tramite una teleferica.
Però in quell'occasione l'Assessore garantì che entro la fine
dell'anno si sarebbe addivenuti al completamento di una serie di
lavori di restauro, in particolare si diceva che entro la fine
dell'anno, ad esclusione dell'infrastruttura accessoria, cioè della
strada, si sarebbe potuto addivenire al completamento di tutte
quelle opere di finitura che avrebbero permesso poi la fruibilità
del castello.
Mi pare che emerga un'assoluta discordanza fra quanto è stato
detto e quanto in realtà non è stato fatto. Sappiamo anche che per
questo castello sono stati stanziati circa 7 miliardi con una serie
di interventi che si sono articolati in più lotti, alcuni dei quali
sono stati interessati anche da perizie suppletive, quindi da
lavori di complicazione e di varianti, e che una parte del
finanziamento è stata anche sostenuta da una donazione fatta dal
barone Bic all'epoca in cui lasciò il castello alla Regione Valle
d'Aosta.
Mi sembra che non solo i lavori siano bloccati da tempo e
procedano a singhiozzo, come ho così sintetizzato
nell'interpellanza, ma anche che non venga rispettata la
fondamentale volontà del donatore, che ha lasciato il castello alla
Regione a condizione che lo rimettesse a posto per utilizzarlo a
fini turistici e museali.
In quest'interpellanza si chiedono quindi tre cose: la prima,
vorremmo sapere una volta per tutte quali sono le ragioni per cui
questo restauro non è stato ancora completato, e per quando si
intende concretamente procedere all'ultimazione dei lavori, perché
la data del 31 dicembre 1995, come paventata dall'Assessore, è
stata superata ampiamente.
In secondo luogo si chiede come si intende procedere per
favorire un più agevole accesso al castello; non so se l'Assessore
ha avuto occasione di recarsi in loco, ma l'accesso al castello
comporta delle doti di arrampicatore perché quel luogo non è
assolutamente accessibile a qualsiasi tipo di utenza turistica, se
non si prevede un cammino un po' più agevole per le persone. Infine
si vuole sapere se è fondata l'informazione che, considerata
proprio questa difficile accessibilità, ci siano intenzioni
differenti rispetto a quelle originali, cioè di destinare la
struttura a sede museale, e quindi se è vera l'ipotesi che la
destinazione sia variata rispetto a quanto era stato inizialmente
previsto.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Per quanto riguarda il restauro del Castello di
Ussel, i lavori riguardanti il restauro del castello sono stati
ultimati, deve ancora essere completato l'impianto elettrico,
perché ci sono stati alcuni problemi con l'ENEL.
Purtroppo attorno al castello non abbiamo proprietà, dentro non
si può ovviamente fare e con il Comune si sta cercando di
individuare un'area adatta per la posa della cabina che l'ENEL
pretende venga posata prima di allacciare la struttura. Nel
frattempo ci stiamo attivando per verificare se esistono le
condizioni per ottenere un allacciamento, in attesa della posa
della cabina. Se riusciamo a fare questo, sicuramente questo
ostacolo è superato e potremmo almeno dire che abbiamo concluso
tutto quanto riguarda i lavori di restauro.
Rimangono i problemi collegati con la viabilità, con l'accesso,
e al riguardo c'è da dire che il Comune ha appaltato i lavori del
nuovo ponte per un importo di 1,2-1,5 miliardi, lavori che sono
iniziati in questo periodo. È concluso l'iter burocratico con tutte
le varie autorizzazioni necessarie dal punto di vista paesistico e
ambientale per quanto riguarda la costruzione della strada di
accesso.
Per quanto riguarda invece il problema della strada pedonale,
che dovrebbe collegare il piano di Ussel con il castello, abbiamo
in corso una soluzione per prevedere il recupero della stradina
originaria, che è stata rinvenuta e si trova ad est di quella
attuale; è una strada molto più comoda, più facilmente percorribile
da tutti quanti.
Per fare questo abbiamo ottenuto l'autorizzazione di tutti i
proprietari, ad eccezione di uno vicino al castello che non è
d'accordo e che non permette l'occupazione temporanea; l'unica
soluzione essendo quella dell'acquisto, i competenti uffici della
Regione si stanno attivando per procedere all'acquisizione di
questo terreno. Fatto questo, seguirà il ripristino del sentiero
originario, che permette l'accesso a più persone; non sarà un
accesso completo per tutti quanti, però è molto più di quello che
attualmente è possibile perché, come diceva il Consigliere Tibaldi,
in questo momento l'accesso è molto difficoltoso.
Resta da definire da parte dell'ENEL come e quando sarà in grado
di fornire la necessaria energia elettrica e il discorso
dell'accesso pedonale.
Circa il cambiamento di destinazione non vi è alcuna intenzione
di procedere in questo senso, la destinazione è quella dei fini
turistico-museali, destinazione originaria concordata con la
famiglia e con il barone Bic stesso; il tema della mostra
permanente è quella del ruolo delle strade in Valle d'Aosta, e fino
a questo momento non ci sono decisioni diverse.
Devo dire che la complessità dell'intervento su questa struttura
e la difficoltà di accesso sono stati i motivi per cui non si è
ancora potuto procedere all'apertura della stessa. I tempi sono
collegati con quelli di altri enti, quindi non è facile prevederli.
In questo momento non posso prevedere quanto tempo impiegherà
l'ENEL o quanto occorrerà per procedere all'acquisizione del
terreno.
Presidente Ha chiesto la parola il Consigliere Tibaldi.
Tibaldi (Ind) Mi sembra che a distanza di 13 anni dal momento in
cui venne donato il castello e venne manifestata l'intenzione di
procedere al suo recupero la risposta che oggi ci fornisce
l'Assessore non sia soddisfacente. Dire che i lavori sono stati
ultimati, quando in realtà ci sono ancora due grossi punti
interrogativi da colmare, in particolare l'aspetto elettrico da una
parte e l'accessibilità dall'altra, mi sembra che sia, a distanza
di 13 anni, una grave lacuna, una grave deficienza da parte
dell'amministrazione competente. A maggior ragione se si tiene in
considerazione il fatto che a tutt'oggi non è stata indicata una
data certa di ultimazione dei lavori e di possibile fruibilità -
dico possibile, perché siamo ancora nell'incerto - del
castello.
Abbiamo solamente appreso alcune informazioni nemmeno aggiuntive
rispetto a quello che è stato fatto nel ?95, perché già all'epoca
l'Assessore diceva: "Nel contempo è stata avviata con l'ENEL la
pratica per l'allacciamento elettrico, che comporta il rifacimento
della linea di adduzione e forse la costruzione di una cabina", e
siamo già ad un anno e mezzo da dichiarazioni che oggi ci vengono
riproposte in maniera perfettamente identica, cioè senza nulla in
più. Lo avevamo scoperto nel ?95 che c'era un problema elettrico,
nella primavera del ?97 lo abbiamo riproposto, senza dire nemmeno
che perlomeno con l'ENEL è stato fatto un passo avanti, è stata
avviata in maniera concreta una definizione del problema. No, si
spera sempre di poter procedere con l'ENEL alla costruzione di
questa benedetta cabina, che possa servire da alimentazione a
quelli che saranno i servizi del castello.
Lo stesso per quanto riguarda la strada di accesso, che in parte
sembra verrà svolta dal comune per la cifra di 1,2 miliardi, e
speriamo che il comune proceda con maggiore celerità e
determinazione rispetto a quelle che sono state le volontà finora
dell'Amministrazione regionale; però manca sempre la parte relativa
al camminamento pedonale che rappresenta un grosso ostacolo
all'accessibilità, così come è impostato adesso in sede naturale.
Tant'è che sembra sia stato disegnato, e lo apprendiamo oggi
dall'Assessore perché purtroppo non ci arrivano informazioni se non
le sollecitiamo con interpellanze o interrogazioni ad hoc, un nuovo
percorso di accesso che farebbe riferimento al versante orientale
del castello. Anche qui si tratta ancora di ridefinire quelle che
saranno le nuove vie di ingresso al castello.
Sui tempi non c'è assolutamente certezza, non è facile
prevederli perché c'è un concorso di più amministrazioni al
completamento delle opere. Mi sembra che il Comune di Châtillon
debba poi solo provvedere ad una strada carreggiabile, il resto è
di competenza dell'Amministrazione regionale. Quindi questo
concorso di amministrazioni sbilancia notevolmente gli oneri e le
responsabilità a carico della Regione, anche perché la strada
carreggiabile bene o male c'è.
Per quanto riguarda l'ENEL, ripeto, a distanza di un anno e
mezzo non è stato fatto alcun passo avanti da parte
dell'Assessorato competente, perché le risposte sono le stesse. Qui
bisogna prendere atto di questa disapprovazione che non manifesto
solo io, ma manifesta tanta gente, ed è stata manifestata in
maniera formale anche dagli stessi ex proprietari, dal donatore che
ha fatto dono di questo prezioso monumento alla Regione Valle
d'Aosta.
Dichiaro l'insoddisfazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK