Consiglio Regionale della Valle d'Aosta - Oggetto del Consiglio n. 4343 del 24 marzo 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4343 del 24 marzo 1993 - Resoconto
OGGETTO N. 4343/IX Iniziative e programmi volti ad affrontare
la problematica dello stabilimento "Cogne".
(Interpellanza).
Interpellanza A conoscenza dei contenuti della mozione approvata
all'unanimità dal Consiglio regionale che prevedeva la costituzione
di un gruppo di lavoro onde affrontare unitariamente la
problematica Cogne;
Preso atto che, nonostante il tempo trascorso, il gruppo di
lavoro non è stato istituito;
Preso atto, altresì, degli incontri che dovrebbero aver luogo a
breve termine con i rappresentanti dell'Ilva-Cogne e a tutti i
livelli utili ad affrontare in concreto la vicenda Ilva-Cogne;
i sottoscritti consiglieri regionali
Interpellano
la Giunta regionale e l'Assessore competente per conoscere quali
iniziative e programmi intende mettere in atto per portare a
termine gli impegni presi e fino ad oggi disattesi, nonostante
l'aggravarsi della situazione occupazionale e produttiva dello
stabilimento siderurgico di Aosta.
F.to: Beneforti - Chiofalo - Limonet - Trione.
Presidente
Ha chiesto la parola il Consigliere
Beneforti.
Beneforti (DC)
Quando abbiamo presentato questa
interpellanza, lo abbiamo fatto a ragione, visto che non si era
ancora mai riunito il gruppo di lavoro come era stato previsto dal
Consiglio regionale.
L'avevamo presentata proprio per conoscere le motivazioni per
cui questo gruppo non si riuniva ed anche per conoscere la
situazione che andava a crearsi nel settore della siderurgia e che
praticamente investiva anche la nostra Regione.
Oggi mi sembra ancora più valida questa interpellanza per un
confronto in Consiglio visti gli avvenimenti che stanno facendo
precipitare la situazione del settore siderurgico. Mi sembra che
anche per quanto riguarda il nostro stabilimento di Aosta si è
giunti alla stretta finale.
E a questo si è giunti per diverse motivazioni e responsabilità
che ci sono state; le responsabilità che non sono tutte degli
ammi-nistratori passati od attuali, ma che tuttavia esistono
comunque.
Noi riteniamo che a questa stretta finale si è giunti per le
prese di posizioni e incertezze anche da parte della comunità
europea, per l'assenteismo del Governo italiano di fronte al
problema della siderurgia.
Il Governo che oltre a non avere impostato un'azione per
cambiare la convenzione con la Ceca che penalizza l'Italia rispetto
agli altri paesi europei. Noi abbiamo una convenzione con la Ceca
che prevede condizioni peggiorative rispetto a quelle degli altri
paesi europei e per questo non si è mosso nessuno e non si è
neppure cercato di rivedere la convenzione stessa.
Da parte del Governo inoltre, non è mai stata impostata una
politica di settore e tanto meno coordinata una politica
siderurgica con le Regioni interessate a tradizione siderurgica,
come la nostra; e neanche una politica di settore attraverso un
coordinamento necessario tra le diverse Regioni.
È mancata anche un'azione del sindacato rivolta alla politica
del settore, ma è anche mancata una politica di settore a livello
regionale.
Sono dieci mesi che questa Giunta si è insediata e da parte del
sindacato si è visto un solo comunicato del dicembre del 1992 con
il quale si annunciavano determinate rivendicazioni per il
mantenimento dello stabilimento e niente altro.
Mentre in altre Regioni si sono mossi per cercare di tutelare
l'attività produttiva ed occupazionale nel settore siderurgico,
nella nostra Regione non si è fatta nessuna azione utile a
richiedere e sostenere la presenza del settore siderurgico.
A questa stretta finale, si è giunti certamente anche per il
modo con cui la Regione si è mossa; e non dico solo oggi, ma anche
nel passato.
Voglio però dire che anche questa maggioranza, nei 10 mesi che è
in carica, non ha realizzato nessuna prospettiva e né ha dato
nessuna speranza che il problema possa essere affrontato nel modo
con cui è sempre stato sostenuto e promesso anche in questo
Consiglio.
Quante volte abbiamo chiesto e sostenuto che occorreva cambiare
strada e che era necessario muoversi, e che si doveva smettere con
le prese di posizione unilaterali da una parte e dall'altra, dalla
parte del Governo regionale e dalla parte della Cogne, di non
rincorrere le prese di posizione dell'Ilva, come è accaduto, ma di
prevenire alcune iniziative che potevano essere assunte dalla
stessa Ilva Cogne.
In sostanza, non c'è stata, e questo lo voglio sottolineare, la
forza di ottenere in tempi utili un confronto serio con l'Ilva.
Si è inoltre appreso che l'incontro romano con il nuovo
"manager" dell'Ilva, il giapponese Nakamura, è durato una diecina
di minuti e poi è stato aggiornato al 30 aprile ed in questo
frattempo c'è da verificare la ricerca di un privato che rilevi in
tutto o in parte lo stabilimento di Aosta.
Io credo che per la problematica che la Cogne rappresenta agli
effetti dell'economia valdostana e agli effetti dell'occupazione,
non si può accettare un incontro a quel livello: un colloquio da
dieci minuti, almeno così è riportato dalla stampa.
Siamo ormai a fine legislatura e credo che dobbiamo affrontare
il problema con serietà e di fronte a questi aspetti e a queste
prese di posizione da parte dell'Ilva Cogne, che come ripeto,
abbiamo appreso dalla stampa, deve esserci chiarito dalla Giunta
come intende affrontare oggi, l'intera problematica
Non servono più comunicati vari, ma solamente la volontà
politica di affrontare il problema secondo l'importanza che riveste
perché sarebbe grave che si giungesse alla fine dell'anno con la
chiusura dello stabilimento.
Noi non possiamo sostituirci al capitale pubblico nella nostra
Regione. Non basta dire che la via della privatizzazione sarà
percorsa tenendo conto della necessaria concertazione con la
Regione. È da anni che si sente parlare di questa concertazione, ma
fino ad oggi abbiamo soltanto visto da parte della Regione lo
svolgimento del ruolo che avrebbe dovuto avere.
Si è permesso che la situazione arrivasse a questo punto e se
noi andiamo verso la chiusura dello stabilimento ci andiamo anche
per tutte le responsabilità su citate, ma anche perché noi abbiamo
sempre sostenuto che la nostra Regione è un'oasi felice rispetto
alle altre.
Chiedo che si convochi come promesso, il Gruppo di lavoro e che
si assumano diversi e precisi impegni politici da parte della
Giunta regionale.
Presidente
Ha chiesto la parola l'Assessore
all'Industria, Commercio e Artigianato, Mafrica.
Mafrica (GV-PDS-SV)
Il Consigliere Beneforti, dà
molto credito alla stampa, ha citato alcune volte il termine
"chiusura". I giornali ogni tanto, utilizzano questa parola. Per
quello che riguarda la Cogne non c'è nessuno, fin'ora, che a
livello responsabile abbia prospettato questa ipotesi. È vero che è
mancata una politica siderurgica nel Paese e che l'Ilva si trova in
condizioni drammatiche.
L'Ilva ha perdite stimate per l'anno 1992 intorno a 2250
miliardi ed ha un contenzioso con la CEE con cui rischia di dover
restituire 650 miliardi, deve inoltre presentare entro il 30 aprile
un piano di ristrutturazione per evitare gravi conseguenze
sull'intero gruppo.
Nell'attuale difficile situazione generale dell'Ilva, la Cogne
ha una sua configurazione particolare. Il 18 marzo i parlamentari
valdostani, il Presidente della Giunta e l'Assessore all'Industria,
hanno incontrato l'amministratore delegato dell'Ilva Nakamura e il
direttore Donati; l'incontro è durato un'ora e mezzo, non dieci
minuti.
L'amministratore Nakamura ha partecipato alla parte iniziale
dell'incontro ed ha poi delegato il dott. Zappa a proseguire gli
approfondimenti in quanto aveva un appuntamento con il Ministro
Cristoferi. La riunione è comunque stata approfondita e mi riservo
di riferire più dettagliatamente al Comitato ristretto; al Comitato
siderurgico, che è già stato convocato e ha dato le seguenti
prospettive.
L'Ilva intende proseguire nella ricerca di partner privato. La
forma scelta è quella della comunicazione pubblica e verrà
rilasciato un comunicato con cui si chiederà agli interessati di
presentare le proprie proposte. Questo comunicato dovrebbe, se i
tempi verranno rispettati, apparire entro marzo ed entro aprile si
dovrebbero avere le proposte dei partner privati interessati.
La forma è anche quella richiesta dalle norme approvate dal
Parlamento sulla trasparenza delle privatizzazioni. Ci si è quindi
ripromessi un ulteriore incontro entro fine aprile.
Io credo che sia giusto sottolineare una certa inerzia
dell'Ilva, inerzia che probabilmente dipende dal complesso dei suoi
problemi che la portano a non seguire con sufficiente continuità
questa ricerca del partner. Credo invece di non dover accettare le
accuse rivolte alla Giunta regionale rispetto all'iniziativa della
Regione su questo problema.
La Regione ha predisposto tutto quanto di sua competenza per ciò
che riguarda la possibilità di un accordo. Noi siamo pronti.
È stata anche portata in commissione la legge che riporta dai
fondi globali ai capitoli di spesa 60 miliardi ancora non
immediatamente disponibili nel bilancio 1993; è stata portata a
compimento la perizia sulle aree e quella sulle centrali.
Quello che noi non possiamo fare è chiudere la trattativa tra il
partner privato e l'azienda, in quanto i valori di acquisto e di
partecipazione devono essere stabiliti e fissati tra il venditore e
colui che è interessato ad entrare in partecipazione. Non possiamo
neanche, credo, arrivare ad un accordo se non in presenza di un
piano industriale.
Non possiamo limitarci ad un acquisto puro e semplice delle aree
perché noi vogliamo arrivare, se possibile, entro il termine della
legislatura ad un accordo in presenza di un partner e di un piano
industriale che garantiscano la continuità produttiva dell'azienda
e questo ci pare un atteggiamento serio.
Da parte nostra tutti gli strumenti sono stati predisposti, gli
elementi che abbiamo sono di una verifica di interesse da parte dei
privati per la validità dei prodotti e per il prestigio del nome
Cogne e per questo abbiamo sollecitato l'Ilva e lo faremo ancora
affinché superi l'inerzia dovuta a questa sua situazione generale e
approfondisca le trattative per ciò che riguarda la Cogne.
Intendiamo fare quanto di nostra competenza perché sia raggiunto
questo accordo globale che riguarda l'acquisto delle aree, delle
centrali e la continuità produttiva sul piano industriale dello
stabilimento. Mi auguro che in questo periodo sia possibile fare
qualche passo importante.
Anche i responsabili dell'Ilva hanno confermato che in questa
fase esistono interessi di privati per la parte industriale.
Ci auguriamo che si arrivi ad una stretta, non nel senso che
teme Beneforti, ma nel senso che queste trattative, che si
prolungano da tempo tra l'Ilva e i privati, attraverso questa forma
scelta, possano portare ad una soluzione positiva.
Credo che per quanto riguarda il comitato ristretto, questo sarà
convocato nella prossima settimana per approfondire il tema; ci
tengo a sottolineare che la situazione della Cogne è difficile,
sarebbe irresponsabile nasconderlo, ma non è quella di una fabbrica
destinata alla chiusura.
La fabbrica ha condizioni di difficoltà simili, e forse meno
gravi, di altre aziende del Gruppo Ilva che possono essere risolte
con l'intervento privato che noi tenderemo a favorire. Credo che
lavorandoci seriamente tutti insieme, senza farci distrarre da
fattori contingenti, un risultato positivo si possa ottenere.
E non credo che in altre realtà, nonostante l'impegno ricordato
dai lavoratori, si siano avuti risultati soddisfacenti. A Piombino
purtroppo dopo una lotta durate 37 giorni, la trattativa con il
privato si è conclusa con il dimezzamento del personale e non ha
soddisfatto interamente né le organizzazioni né i lavoratori.
Noi ci auguriamo invece di ottenere per la Cogne la continuità
di un nucleo sufficientemente ampio di produzione e di
lavoratori.
Si dà atto che, dalle ore 11,09, presiede il Vicepresidente
Stévenin.
Presidente
Ha chiesto la parola il Consigliere
Beneforti.
Beneforti (DC)
Voglio dire subito all'Assessore
Mafrica che io ai giornali do il credito che meritano, ma quando
riportano certe dichiarazioni che nessuno smentisce, io credo a
quello che leggo.
L'Assessore dice che io sono troppo frettoloso nel giudicare e
che non siamo alla stretta finale. Dai dati, però, che lo stesso
Mafrica ci ha fornito quando ci ricorda il passivo dell'Ilva, il
contenzioso con la CEE, che entro il 30 aprile deve presentare un
piano di ristrutturazione e quindi un piano industriale che deve
coinvolgere tutti gli stabilimenti dell'Ilva, compresa la Valle
d'Aosta, io credo che questa sia proprio una stretta finale da cui
dobbiamo uscire.
Inoltre credo che in questo particolare momento, chi ha la
massima responsabilità come questo "manager" Nakamura, deve dire
come stanno realmente le cose perché è lui che alla fine deciderà
sulla situazione dell'Ilva, non sarà il direttore dello
stabilimento né quanti altri sono a Roma che possono dare
assicurazioni e certezze alla nostra delegazione.
Quando noi sosteniamo che c'è un'inerzia dell'Ilva, ci
rispondono che esiste la volontà di tutti, anche dell'Ilva stessa,
di trovare una situazione alternativa, ma quello che noi diciamo è
che fino ad oggi l'Ilva ha preso decisioni unilaterali così come le
ha prese la Regione.
Non voglio fare polemiche con nessuno, ma ripeto che simili
prese di posizioni sono sempre state assunte anche in passato, sia
da parte della Regione che del Governo centrale e dei sindacati. Ci
sono state debolezze che non hanno affrontato il pro-blema
siderurgico con l'importanza che questo rivestiva e riveste.
L'Assessore dice di avere la coscienza a posto per quanto
riguarda determinate scelte burocratiche, ma pur dando atto dei
fatti, questo non risolve il problema dell'attività produttiva ed
occupazionale dello stabilimento.
Dobbiamo fare uno sforzo anche in questo particolare momento
affinché la scelta cada su un partner privato che ci possa dare
certe garanzie, perché ripeto, il privato non viene a pagare i
debiti e non investe in un settore in crisi se non a seguito di
precise condizioni. Il privato deve avere un interesse economico
mentre noi dobbiamo avere contatti a livello di comunità europea
per conoscere a fondo le garanzie.
Inoltre dobbiamo continuare un dialogo con l'Ilva-Cogne e un
confronto con i massimi dirigenti per avere certezze sul futuro
dello stabilimento.
Questi aspetti vanno presi in seria considerazione se vogliamo
finalmente proporre punti fermi ai lavoratori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK