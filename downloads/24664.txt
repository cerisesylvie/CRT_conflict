Consiglio Regionale della Valle d'Aosta - Oggetto del Consiglio n. 49 del 24 settembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 49 del 24 settembre 2008 - Resoconto
OGGETTO N. 49/XIII - Interrogazione: "Inutilizzazione del
Palaghiaccio comunale di Aosta da parte delle società
sportive".
Interrogazione
Appreso dagli organi di informazione che il Palaghiaccio
comunale di Aosta, dopo la rinuncia alla sua gestione da parte
della Federazione Italiana Sport Ghiaccio e la diserzione della
conseguente gara d'appalto, è al momento inutilizzabile da parte
delle società sportive regionali operanti nel campo degli sport del
ghiaccio;
Considerato il grave danno che tali società subiscono per
effetto di questa chiusura, in conseguenza dell'impossibilità di
proseguire la preparazione atletica da parte di centinai di
sportivi;
i sottoscritti Consiglieri regionali
Interrogano
l'Assessore al Turismo, sport, commercio e trasporti per
sapere:
1) se vi sono possibilità che l'impianto in questione risulti
fruibile ed in quali tempi da parte delle società sportive
interessate;
2) se sono state previste soluzioni alternative per la
preparazione atletica degli sportivi impegnati nel settore.
F.to: Louvin - Bertin - Cerise Giuseppe - Chatrian - Morelli
Patrizia
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Devo fare una piccola premessa.
Normalmente le interrogazioni però - parlando ad un capitano di
lungo corso come il Consigliere Louvin credo di dire delle cose
scontate - riguardano argomenti che attengono all'attività
dell'Amministrazione regionale. Rispetto a questa interrogazione,
ma ritengo sia voluto questo, viene posto un problema al Governo
rispetto al Palaghiaccio comunale, quindi la stessa interrogazione
evidenzia tale aspetto. Non so esattamente, non sono colui che deve
interpretare il Regolamento e può contribuire... ma probabilmente è
un'interrogazione forse non accoglibile perché riguarda
argomenti... ma non vorrei dare l'impressione che il sottoscritto o
il Governo non voglia rispondere, quindi, collega Louvin, lei mi ha
messo nella condizione di andare ad elemosinare delle informazioni
nei confronti di funzionari e dirigenti politici che non hanno
nulla a che fare con l'Amministrazione regionale. Devo dire che ho
dovuto giocare la carta della simpatia per avere qualche
informazione, però, collega Louvin, lei è perlomeno in debito con
me di un caffè perché mi ha messo in difficoltà, anche due... Ciò
detto, le dico quello che ho potuto raccogliere, perché lei pone un
problema reale ma, ripeto, non dell'Amministrazione regionale. Lei
mi ha detto di aver appreso dagli organi di informazione che il
Palaghiaccio comunale dopo la rinuncia...
"se vi sono
possibilità che l'impianto in questione risulti fruibile ed in
quali tempi da parte delle società sportive interessate"
.
Dall'Amministrazione comunale mi hanno descritto la situazione, mi
hanno detto:
"il Palaghiaccio fino alla stagione precedente era
affidato alla federazione, che aveva un contratto.."
- e qui
abbiamo anche testimoni del Consiglio comunale -
"... per
quattro anni"
; legittimamente la federazione si è sottratta,
dopo un anno aveva la facoltà di rescindere il contratto, quindi ha
rescisso il contratto e il Palaghiaccio non è più nella condizione
di essere gestito. La fase successiva, peraltro disciplinata da una
legge regionale, prevede la possibilità per l'Amministrazione
comunale di indire un bando limitato però alle società sportive che
hanno un determinato tipo di attività. Quella gara è andata
deserta, quindi siamo passati a questa terza fase per la quale, per
le informazioni che bontà loro mi hanno dato, hanno deliberato e
pubblicato il bando la settimana scorsa che dovrebbe scadere a fine
novembre, che sono i tempi per dare una corretta pubblicità, in
modo da individuare un soggetto che, indipendentemente dalla sua
natura - società sportiva o altro -, possa proporre una gestione. È
una gara aperta quindi, che dovrebbe nell'ambito di 40 giorni dalla
pubblicazione dare la possibilità di selezionare eventuali soggetti
in grado di gestire il Palaghiaccio per la stagione invernale,
quindi questa è la situazione.
"Se sono state previste soluzioni alternative per la
preparazione atletica degli sportivi impegnati nel settore"
, mi
limito a dire che, rispetto a questo, mi era sembrato vi fosse da
parte dell'Amministrazione comunale la disponibilità per agevolare
i trasferimenti eventualmente nella struttura di Courmayeur per
fare gli allenamenti, però ribadisco sono informazioni che ho
raccolto in tali termini.
Presidente
- La parola al Consigliere Louvin.
Louvin (VdAV-R)
- Mi farà piacere, Assessore, di offrirle
non uno ma due caffè... non quelli dell'Ucciardone... non sarà
inutile perché mi pare che lei non abbia esattamente, purtroppo,
colto il senso della domanda che non riguardava la vicenda appalto
del Palaghiaccio, che è di competenza - siamo consapevoli - di un
altro Consiglio che è quello comunale di Aosta. Partendo dal dato
dell'indisponibilità oggi di questa struttura, non credo sia
indifferente alla Regione, e al suo Assessorato in particolare,
cosa possono e non possono fare qualche centinaio di sportivi
dell'ASD di Aosta, mi pare siano circa 130, della HIL Valle
d'Aosta, circa 150. Abbiamo sportivi di alto livello internazionale
nella velocità, abbiamo degli sportivi nell'hockey... questo non
riguarda il Comune di Aosta, ma la Regione - credo almeno - e il
suo settore sportivo. In particolare, se abbiamo preso la libertà -
e, se l'abbiamo disturbata, ci scusiamo - di chiederle dei
ragguagli in merito, è perché ci risulta che la federazione abbia
interpellato anche l'Assessore, almeno così risulta da una
dichiarazione del Presidente della Federghiaccio, Giordano Vittone:
"proverò a parlarne con l'Assessore", così ha dichiarato...
(interruzione dell'Assessore Marguerettaz, fuori
microfono)
...
"proverò"
, infatti io chiedevo giustamente se vi
fossero stati interessamenti in questo da parte sua, tanto più che
abbiamo all'orizzonte un campionato mondiale di
short trek
nel 2011 e che questo evento - che non credo sia di rilievo
comunale, ma direi almeno di respiro regionale - è messo in dubbio
da parte della stessa federazione in relazione a questo trascinarsi
di una vicenda amministrativa che il Comune di Aosta non riesce a
sbrogliare. Prendiamo allora atto che lei enuncia degli auspici,
che non mi pare essersi particolarmente attivato sul tema, forse
non è considerato così rilevante, la ringraziamo comunque di aver
dato sfogo alla sua capacità relazionale nei confronti del Comune
di Aosta e quanto meno questo le sarà servito in quel senso.
Credo peraltro che al momento la preoccupazione di molte
centinaia di sportivi del ghiaccio permanga e chiedo se il suo
Assessorato ritiene o meno di attivarsi con altre strutture che
abbiamo in Valle d'Aosta, anche fuori dal Comune di Aosta, di
mettere a disposizione (che so io) un pullman per andare ad
allenarsi altrove o cose simili, ma evidentemente questo non
rientra al momento negli intenti della Giunta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK