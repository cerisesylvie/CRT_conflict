Consiglio Regionale della Valle d'Aosta - Oggetto del Consiglio n. 246 del 12 maggio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 246 del 12 maggio 1982 - Resoconto
OGGETTO N. 246/VII - DIFFICOLTA' POSTA DAGLI ISTITUTI DI
CREDITO NELLE EROGAZIONI DI FONDI SUI MUTUI AGEVOLATI PER LA CASA
(Interpellanza).
PRESIDENTE
: Do lettura dell'interpellanza presentata dai
Consiglieri Tonino, Cout e Carral:
INTERPELLANZA
I cittadini valdostani che hanno contratto gli ultimi mutui
per la casa, assistiti dalle provvidenze regionali, si sono trovati
di fronte ad una spiacevole novità. Le banche si sono infatti
rifiutate di erogare anticipi sul mutuo in base allo stato di
avanzamento dei lavori e si limitano a proporre degli acconti, ad
un tasso di interesse che si aggira sul 24% in attesa di erogare il
mutuo solo alla completa ultimazione dei lavori.
Questa situazione ha provocato comprensibili disagi ed
inconvenienti, mettendo in serie difficoltà le famiglie che, con
sacrifici, stanno costruendo o ristrutturando la loro prima
casa.
Tutto ciò premesso, i sottoscritti Consiglieri
regionali
INTERPELLANO
l'Assessore regionale alle Finanze per conoscere se è al
corrente di questa situazione e per sapere se è intervenuto presso
le banche per modificare il trattamento oggi riservato alle
famiglie che usufruiscono del mutuo agevolato per la casa.
PRESIDENTE
: Illustra l'interpellanza il Consigliere
Tonino; ne ha facoltà.
TONINO - (PCI):
Le ultime famiglie di valdostani che
hanno avuto, non so se la sfortuna o la fortuna di contrarre il
mutuo previsto dalla legge 24 e successive modificazioni, si sono
trovate di fronte ad un ostacolo frapposto dalle banche. In
sostanza, c'è stato un cambiamento di atteggiamento delle banche,
le quali si sono rifiutate di erogare degli anticipi sul mutuo
sulla base dello stato di avanzamento dei lavori, e si sono
limitate a erogare il mutuo alla fine dei lavori, proponendo per la
fase intermedia di erogare prestiti a tasso corrente che, secondo
la testimonianza di un interessato, si aggira attorno al 24%.
Dicevo prima che si tratta di un cambiamento di atteggiamento,
perché l'applicazione di questa legge, nella nostra regione, era
avvenuta in modo diverso nel passato. Noi chiediamo, con questa
interpellanza, di conoscere se questo modo di erogare i mutui da
parte delle banche è stato concordato con la regione, e cioè se è
stata sottoscritta una convenzione tra regione e banca. Se
è
così, perché la regione ha accettato una situazione di questo tipo?
Che si può fare per modificarla? Quali sono le intenzioni di questa
Giunta in proposito?
Evidentemente, si tratta delle ultime pratiche di una legge che
ormai ha, se vogliamo, esaurito il suo compito; tuttavia questa
situazione ha messo in difficoltà diverse famiglie.
PRESIDENTE
: Risponde l'Assessore Ramera; ne ha
facoltà.
RAMERA - (DC):
Io ritengo che l'oggetto
dell'interpellanza sia già stato affrontato diverse volte, se non
altro, almeno sfiorato, quando avevo posto all'evidenza del
Consiglio il fatto che vi erano state delle rinunce da parte di
assegnatari di mutui, per cui avevo voluto anche accertare quali
erano le cause di tali rinunce. Effettivamente, alcune rinunce in
passato erano avvenute proprio per questo fatto: le banche,
nell'attesa della concessione del mutuo, provvedevano ad offrire
delle anticipazioni a tassi normali di interesse.
Naturalmente, mi sono affrettato ad informarmi (l'avevo detto
pure in occasione della presentazione del bilancio), sulle cause e
devo dire che, in relazione alle ultime dieci rinunce, non aveva
giocato questo fatto, ma, semmai. il tasso superiore d'interesse
che viene applicato attualmente.
Devo ricordare, almeno per quanto ricordo di avere fatto quando
in precedenza ero stato Assessore alle Finanze, che un tempo,
d'accordo con le banche, noi versavamo la cifra intera in anticipo,
fissando un tasso di interesse che non veniva modificato. Infatti,
mi sembra nel 1976 o 1978, quando divenni Assessore alle Finanze,
andai alla Cassa di Risparmio per discutere i tassi di interesse e
vidi che avevamo, allora, fissato un mutuo di 4 miliardi, se ben
ricordo, ad un tasso del 10%.
Successivamente, mi sembra nel 1980, le banche cambiarono
opinione su questo punto, anche per il continuo modificare dei
tassi di interesse, per cui nella convenzione attualmente vigente,
tra la Cassa di Risparmio e la Regione, si stabilisce che il tasso
annuo sarà pari al tasso di riferimento previsto per i mutui
agevolati per il settore edilizio, fissato bimestralmente con
Decreto Ministeriale vigente al momento della stipulazione
dell'atto di erogazione finale e quietanza. Pertanto,
l'ammortamento del mutuo e il conseguente versamento all'Istituto
di Credito mutuante del contributo inizieranno a decorrere dal 10
gennaio - 1° luglio immediatamente successivi alla stipulazione
dell'atto di erogazione finale e quietanza.
Da tutto questo risulta che eventuali somministrazioni rateali,
non potendo essere assistite dal contributo regionale, vengono
effettuate al tasso bancario corrente.
All'articolo 6 della convenzione, però, è previsto che la Cassa
di Risparmio si dichiara disponibile ad effettuare delle
somministrazioni rateali della somma mutuata; ne deriva., quindi,
che la Cassa di Risparmio di Torino è disposta, su richiesta, in
accordo col mutuatario, a concedere anticipi sul mutuo a misura
avanzamento lavori, con applicazione di un saggio di interesse
rilevato fra quelli correntemente messi in atto dal sistema
bancario per la migliore clientela. Non di ce niente di particolare
perché i tassi che vengono erogati alla migliore clientela si
aggirano all'incirca, come ha detto il Consigliere Tonino, sul
24%.
Tonino ha espresso il suo stupore ma, come dicevo, abbiamo già
parlato di questo aspetto e, effettivamente, nella legge che
andremo a predisporre, o bisognerà cambiare la legge 24 o bisognerà
rifinanziarla, tenendo conto proprio di questo elemento che è
deteriore e che va, praticamente, a sminuire quello che è
l'intervento della regione a favore dei suoi cittadini.
Devo dire che il rallentamento delle pratiche di mutui presso
gli. Istituti di Credito è stato causato, per l'ultimo anno,
soprattutto dalla paralisi della Conservatoria delle ipoteche. Il
mutuatario, quindi, non poteva esibire, unitamente agli altri
documenti, la situazione giuridica del bene immobile ricavata dalla
Conservatoria delle ipoteche, per cui la banca, naturalmente, si
trovava nell'impossibilità di concedere il mutuo. Da ciò i ritardi
che hanno portato alle conseguenze negative che sono state
sottolineate dal Consigliere Tonino.
Questa è la dinamica dei fatti che io stesso avevo già
denunciato; però la restrizione del credito si sta accentuando
proprio in questi giorni, tanto è vero che proprio domani avrò una
riunione con i rappresentanti dei maggiori istituti di credito,
cioè la Cassa, il San Paolo e la Banca di Novara, perché, pare,
dalle ultime disposizioni del Tesoro, che ci sia un ulteriore giro
di vite, per cui gli stessi fondi di rotazione, e questo riguarda
soprattutto il Capo I, non possono avere un'incidenza minore del
7%. Oggi mi sembra che il limite sia fissato al 5%, mentre il
concessionario del fondo di rotazione sul Capo I dovrà avere come
minimo a suo carico una quota del 7%. Adesso discuteremo anche
questo punto, perché si tratta di una nuova disposizione di questi
giorni da parte del Tesoro.
Comunque, è chiaro che l'inconveniente che gli interpellati
hanno sottolineato era già a nostra conoscenza e, come ho detto, lo
avevo già denunciato in Consiglio regionale. Bisognerà fare in modo
che nella nuova stesura della legge la convenzione preveda quanto
la regione può versare al momento della stipulazione del mutuo.
In precedenza, quando c'era il tasso fissato, per esempio al
10%, noi anticipavamo l'intero ammontare; oggi le banche,
naturalmente, non possono più sottostare a queste convenzioni o a
questi tassi, per cui bisognerà giostrare la cosa in altro
modo.
Io non pensavo che questa interpellanza, anche se l'ho saputo
nei termini previsti, venisse discussa oggi in Consiglio, ma,
ripeto, era già stata stabilita una riunione con i direttori di
banca per domani e quindi potrò essere più chiaro e dare maggiori
notizie in un successivo Consiglio.
PRESIDENTE
: La parola al Consigliere Tonino per la
risposta; ne ha facoltà.
TONINO - (PCI):
Il quadro che ha tracciato l'Assessore è,
purtroppo, desolante. Perchè? Intanto risulta evidente che questo
modo di atteggiarsi della banca era previsto in una convenzione con
la regione; una convenzione che io non conosco, ma che rappresenta,
comunque, rispetto alla legislazione nazionale esistente, un fatto
anomalo. La convenzione, che la nostra regione ha stipulato per
applicare la legge 457 con le banche, che è una convenzione tipo
nazionale, prevede che il periodo di preammortamento sia assistito
dal contributo statale e regionale. Tutti i guai di cui oggi ci
lamentiamo sono, in sostanza, dovuti alla non previsione di
un'assistenza regionale nel periodo di preammortamento.
... INTERRUZIONE ... Sì, il nodo credo sia proprio quello. Le
banche, ragionando come ragionano le banche, si sentono scoperte
nella fase di prefinanziamento.
E' evidente che prima erano garantite da una grossa
anticipazione da parte della regione; aggiungono anche che prima la
regione aveva esercitato bene il suo peso nella fase di
contrattazione, tant'è che era chiaro che le banche avevano mal
digerito anche l'imposizione del tasso di riferimento fisso e di
quella entità; in quel periodo, evidentemente, c'era stata una
contrattazione, da parte della regione, che aveva portato ad un
risultato positivo. Oggi le banche non si sentono garantite.
Le strade da imboccare, e che si potevano imboccare, erano due:
una era quella dell'anticipazione, non possibile, però, perché la
regione è a corto di fondi; la seconda era quella di fare una
convenzione che prevedesse l'assistenza, in percentuale, sul mutuo
di preammortamento della regione. Era un costo irrisorio per la
regione e che andava incontro ad un'esigenza che è reale.
Normalmente accede
al
mutuo chi non ha la liquidità e conta
di coprire i soldi impegnati con il risparmio; se si deve,
comunque, aspettare questa liquidità fino alla completa ultimazione
dei lavori, molti, evidentemente, si arrendono, oppure vanno
incontro a delle grosse difficoltà.
Fatte queste precisazioni, noi siamo dell'avviso che sia
opportuno, nella prossima legislazione, in materia, tenere conto di
questo fatto.
Tuttavia, chiederemo all'Assessore competente se in questo
incontro, che ci dovrà essere con gli istituti bancari, è possibile
concordare una modifica del rapporto tra regione e banche relativo
al periodo di prefinanziamento; in tale occasione dovrebbero essere
valutati quanti casi sono interessati a questa operazione e il
prevedibile costo per la regione; non credo; però, che per la
regione sia un costo eccessivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK