Consiglio Regionale della Valle d'Aosta - Oggetto del Consiglio n. 3162 del 22 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3162 del 22 ottobre 1987 - Resoconto
OGGETTO N. 3162/VIII - PERICOLI DERIVANTI DALLA PRATICA
SPORTIVA DEL PUGILATO E RIFLESSIONI SUGLI INTERVENTI REGIONALI A
FAVORE DI DETTA DISCIPLINA.
(Interpellanza).
PRESIDENTE:
Do lettura del testo della interpellanza
presentata dal Consigliere Sandri:
Interpellanza
PRESO ATTO delle delibere n. 7742 dell'11 settembre 1987
"Sponsorizzazione di una manifestazione di boxe di livello
internazionale - Approvazione ed impegno di spesa" e n. 7987 del 18
settembre 1987 "Concessione di un contributo di lire 1.500.000 al
G.S. Boxe Aosta - Approvazione ed impegno di spesa",
COSTERNATO dallo scarso senso di responsabilità dell'Assessorato
del Turismo, Urbanistica e Beni Culturali al problema morale,
civile e sanitario di disincentivare la pratica della boxe, unico
sport che ha come obbiettivo quello di provocare una lesione
all'avversario ed in particolare una contusione cerebrale
(giornalisticamente K.O.);
RICORDATE le numerose prese di posizione delle organizzazioni
mediche di tutto il mondo contro questo sport responsabile di
frequentissime atrofie cerebrali tra i suoi praticanti;
CONSIDERATO che lo sviluppo turistico e culturale di una Regione
può evolvere positivamente anche senza questi "spettacoli"
sportivi;
PREOCCUPATO per l'effetto che la ritrasmissione dell'incontro
potrà avere sulla opinione pubblica scandinava, particolarmente
sensibile su tale problema;
Interpella
la Giunta regionale per conoscere i motivi che l'hanno indotta a
prendere tali deliberazioni e che atteggiamento voglia prendere per
il futuro sul ruolo di incentivo turistico e culturale della
boxe.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
Vi ricorderete certamente tutti un
intervento sulla boxe in questo Consiglio, e la grande ilarità che
si era ingenerata seguito delle mie osservazioni su questo sport.
Mi è stato giurato e spergiurato che quella ilarità era dovuta
soprattutto ad alcune battute, più o meno piacevoli, su altri sport
pericolosi come l'equitazione o cose di questo genere...
Non metto in dubbio queste assicurazioni, ma certamente è una
curiosa coincidenza che negli stessi giorni anzi poche ore prima,
c'era stata da parte della Giunta la sponsorizzazione di una
manifestazione di boxe di livello internazionale, che impegnava la
spesa di 260 milioni.
Negli stessi giorni ho fatto un esame campionario delle delibere
di Giunta e mi è capitata casualmente la concessione di un
contributo di un milione e mezzo al G.S. Boxe Aosta, per cui ho
voluto interpellare l'esecutivo per sapere cosa sta sotto queste
delibere, perchè non riesco più a capire. Mi era sembrato che la
Giunta concordasse che la boxe è uno sport pericoloso, che ha come
unico fine la lesione dell'avversario, e che quindi non fosse un
buon segno turistico e culturale il favorire questo tipo di
iniziative. Devo dire che esistono poi su questo problema anche
delle osservazioni dovute alla storia - trattandosi di fatti
susseguenti al 5 ottobre, non ho potuto metterli nella
interpellanza, ma mi si consenta di citarli ora -, in cui si parla
dell'arrivo di cinquecento scandinavi nelle premesse per
giustificare i 260 milioni. Mi sono permesso di chiedere
all'assicuratore notizie in merito e ho appreso che erano un
centinaio, non i cinquecento detti. Questo perchè la reale
ambasciata di Svezia mi scrive che dal 1969 esiste in Svezia una
legge che fa divieto di esercitare il pugilato professionale, e che
recita all'art. 1: "È punito con una sanzione pecuniaria o la
reclusione fino a sei mesi chiunque, sul territorio nazionale,
partecipi ad incontri di pugilato professionale a scopo di gara,
dimostrazione o esercitazione". All'art. 2 si dice che "è punito
con una sanzione pecuniaria o la reclusione fino a sei mesi
chiunque, in relazione all'incontro di cui all'art. 1, organizzi o
sostenga finanziariamente l'incontro, o fornisca il locale per il
medesimo". A questo punto in Svezia la Giunta regionale sarebbe
arrestata perchè ha favorito, organizzato, sostenuto
finanziariamente incontri di pugilato.
Un popolo che a stragrande maggioranza ha approvato questa
legge, non credo gradisca molto le ritrasmissioni in quel paese di
incontri di boxe. Ognuno su questo argomento può avere le proprie
idee, però mi piacerebbe sentire, al di là delle ilarità dell'altra
volta e delle battute che sento provenire dai banchi della
maggioranza questa volta, qual è il pensiero della Giunta.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE (D.C.) -
La principale motivazione della
sponsorizzazione concessa dall'Amministrazione regionale agli
organizzatori dell'incontro di boxe in discussione risiede nel
notevole interesse suscitato da tale avvenimento sportivo,
interesse dimostrato dal grandissimo numero di articoli comparso su
tutti i principali giornali sportivi e di informazione, tanto
italiani che stranieri, nonchè dalle ampie riprese televisive
diffuse sia in Italia che all'estero.
Più precisamente, come risulta dal press-book, sono comparsi
circa 70 articoli sulla stampa nazionale, mentre su quella
internazionale, in particolare in Scandinavia, il cui press-book è
tuttora in fase di completamento, gli articoli sono stati più di
una trentina.
Per quanto concerne la televisione, si sono avuto i seguenti
spazi: 3 ottobre, "La grande boxe", dal 6 ottobre al 9 ottobre
diciassette spot pubblicitari che annunciavano l'incontro di
pugilato sul ring di Aosta; 9 ottobre, giorno dell'incontro, in
Scandinavia trasmissione in diretta della manifestazione, 10
ottobre trasmissione in differita su Italia 1 dell'incontro, dove è
stata più volte inquadrata l'immagine della città di Aosta; 17
ottobre "La grande boxe", carrellata di immagini sulla città di
Aosta e della manifestazione dopo l'incontro mondiale. Ieri sera su
Italia 7 Telecity è stata riproposta una sintesi dei match di
Damiani e Stecca, e sono state presentate come sigla immagini della
città di Aosta.
Nel complesso si può ritenere che i risultati ottenuti in
termini pubblicitari siano tali da giustificare la sponsorizzazione
e la spesa impegnata. Si ritiene tuttavia opportuno sottolineare
che la sponsorizzazione di competizioni di boxe è da ritenersi del
tutto eccezionale e giustificata nella fattispecie dal notevole
livello della manifestazione.
In linea generale questo Assessorato ritiene certamente
preferibile intervenire a sostegno di eventi sportivi più
strettamente collegati all'immagine turistica della Regione, quali
quelli nel campo dello sci, del bob, dello slittino e
dell'alpinismo.
(Dall'assemblea si solleva un coro di "Bravo! Bravo!")
PRESIDENTE:
Ha chiesto di parare il Consigliere Sandri,
ne ha facoltà.
SANDRI (N.S.) -
Che sia bravo questo Assessore lo pensano
soltanto gli sprovveduti che non hanno letto...
(ilarità dell'assemblea)
...la rassegna stampa, quindi documentatevi prima di ridere.
L'Assessore citava canale 7, io cito invece un giornale che si
chiama "La Repubblica", che il 10.10.1987 parlando dell'incontro
avvenuto in Valle d'Aosta, pone in dubbio che il pugilato sia una
cosa che si regge da sola ma che abbia esclusivamente degli
interessi dal punto di vista televisivo e dice:
"Senza il
Comune, la Provincia o la Regione che coprono le spese di
organizzazione, neanche la TV basterebbe; il contributo di questi
enti si attesta sui due terzi del costo complessivo della
manifestazione.
Per l'europeo di Damiani la Regione Valle d'Aosta ha speso
200 milioni sui 300 milioni complessivi del match. Se non ci fosse
la TV, il pugilato non esisterebbe... insomma il pugilato italiano
è di fatto uno sport assistito dalla televisione".
Esiste una
manovra di queste network per ottenere uno spettacolo che non si sa
bene se piace - ma a qualcuno piacerà anche -, che però è pur
sempre un prodotto con cui poter riempire i propri palinsesti a
basso prezzo, anzi al prezzo della Regione; un alto prezzo,
insomma, ma non pagato da Berlusconi.
Non solo il fatto di aver visto Aosta da qualche parte non ha
avuto l'effetto sperato, ma vi siete resi strumenti di una delle
tante manovre che si fanno in Italia contro il diritto ad una
informazione corretta. Informazione corretta significa riprendere
la realtà per quello che è, e non inventare delle realtà che non
potrebbero esistere al di fuori di questo settore.
Mi sembra che l'Assessore si sia reso conto che non corrisponde
all'immagine della Valle d'Aosta la propaganda che usa questo sport
come veicolo; noi dobbiamo essere gestori delle nostre iniziative,
magari ne faremo qualcuna di meno, ma sicuramente ne saremo i
protagonisti. In questa maniera rischiamo di essere delle pedine in
mano di qualcuno altro.
Per terminare - mi spiace che il Presidente della Giunta non sia
presente, spero qualcuno di voi glielo voglia andare a riferire -
mi auguro che i prossimi saluti agli incontri di boxe non ci siano,
perchè spero non ci siano più incontri di boxe in Valle d'Aosta, e
non ci sia più sponsorizzazione di queste iniziative; ma se
succedesse mai, che non si ripetano le parole scritte in questa
splendida presentazione:
"Le competizioni di boxe, se vissute
con sano spirito agonistico e nel pieno rispetto delle regole,
possano costituire un significativo momento di incontro e di
crescita sul piano umano e civile".
Un incontro umano, parlando
di un incontro di boxe, non credo sia da augurare a nessuno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK