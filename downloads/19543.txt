Consiglio Regionale della Valle d'Aosta - Oggetto del Consiglio n. 2700 del 26 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2700 del 26 giugno 2002 - Resoconto
OGGETTO N. 2700/XI Andamento della spesa sanitaria regionale.
(Interpellanza)
Interpellanza Premesso che:
- l'USL della Valle d'Aosta ha chiuso la gestione finanziaria
2001 con un disavanzo di oltre 43 miliardi di lire per un costo
d'esercizio complessivo di 337 miliardi di lire;
- il fabbisogno stimato dall'USL per il corrente anno,
ammontante a Euro 200.626.291 (equivalenti a 388 miliardi di lire),
comporta una crescita dei costi di oltre il 13% rispetto all'anno
precedente;
- dalla stima dell'esercizio 2002 sono esclusi gli oneri di
mobilità;
- il controllo di programma fra Regione Autonoma Valle d'Aosta e
azienda sanitaria prevede un elenco di azioni di carattere generale
finalizzate al contenimento dei costi;
i sottoscritti Consiglieri regionali
Interpellano
l'Assessore alla Sanità per sapere:
1) quali sono i motivi che determinano per l'azienda USL un
maggior fabbisogno di oltre il 13% rispetto al consuntivo 2001;
2) a quanto ammonta l'importo derivante dalle azioni di
contenimento dei costi e con quali provvedimenti concreti si
presume di conseguire tale obiettivo;
3) se sono disponibili i dati di esercizio del 1° quadrimestre e
quali sono stati i risultati relativi allo scorso anno nel periodo
corrispondente;
4) se intende attivare azioni di monitoraggio e di controllo
sull'andamento della spesa sanitaria regionale.
F.to: Frassy - Tibaldi - Lattanzi
Président
La parole au Conseiller Frassy.
Frassy (FI)
Abbiamo parlato di spesa sanitaria a più
riprese, e penso senza presunzione di poter dire che non sarà
sicuramente questa l'ultima volta che ne parleremo, ma devo dire
che è necessario forse parlarne perché, al di là di quelli che sono
dati a consuntivo, che sono dati fotografati e non più
modificabili, le nostre preoccupazioni vertono su quelli che
saranno i prossimi consuntivi, di conseguenza ci siamo incentrati
su quella che è la previsione della spesa sanitaria per il corrente
anno.
Nell'esaminare i dati che compaiono sul contratto di programma
che ogni anno la Regione stipula con l'USL abbiamo visto che in
questa nutrita pubblicazione ci sono una quantità di dati che si
lasciano interpretare, ma ci sono anche dei dati sui quali più che
delle interpretazioni andrebbero forse posti dei chiarimenti.
Andando a raffrontare l'esercizio corrente rispetto
all'esercizio del 2001, che si è chiuso, abbiamo riscontrato un
aumento apparente di un 13 percento di quelli che sono i costi
stimati a fine 2002 rispetto ai costi rilevati a fine 2001, cioè a
ripiano di quello che è stato è il deficit dei 43 miliardi di lire.
Dico che i costi hanno un apparente aumento del 13 percento perché
in realtà i costi con cui ci raffrontiamo sono costi che
comprendono l'incidenza di quella che è la mobilità passiva, che
ammontava a 9 miliardi, non siamo in grado di dire quale potrà
essere il costo finale della mobilità passiva nel 2002 ma, se
dovesse rimanere su quelle cifre, non parleremmo più di un 13
percento, ma di un 16 percento rispetto al consuntivo del 2001.
Abbiamo paradossalmente constato come il contratto di programma fra
l'Amministrazione regionale e il vertice dell'USL sia peraltro
ricco di economie. A questo punto siamo doppiamente preoccupati
perché se il frutto di queste economie porta a un più 13
tendenziale o a un più 16, è evidente che se queste economie
previste non dovessero realizzarsi come da previsione, molto
probabilmente ci appresteremmo a chiudere i conti del 2002 con
delle cifre di gran lunga maggiori rispetto a quelle stimate e
allora forse sarebbe difficile per i vertici dell'USL rilasciare
dichiarazioni un po' paradossali come quelle rilasciate nelle
settimane scorse alla stampa, dove si definiva il deficit di 43
miliardi un mero fatto contabile. Che sia un fatto contabile è
innegabile, ma che sia un mero fatto contabile è quanto meno
discutibile, i dati contabili normalmente derivano sempre da scelte
gestionali, da scelte sostanziali.
Non voglio ripercorrere i fatti noti più volte riportati in
quest'aula della previsione insufficiente rispetto alla richiesta
dell'USL, ma voglio attenermi invece alle domande poste
nell'interpellanza. Vorremmo capire se, alla luce della previsione
che è contenuta in questo accordo di programma e che è contenuta
nella delibera del 29 aprile, la spesa qui stimata di 388 miliardi
di vecchie lire, pari a 200.626.291 euro, sia una spesa che,
tenendo conto di queste economie, le abbia quantificate. Perché
domandiamo questo? Perché abbiamo riscontrato in tutte queste
schede di dettaglio che paradossalmente ogni economia dà un
risparmio fisso dell'1 percento e non c'è un'economia che dia un
risparmio diverso dell'1 percento.
La tendenza di tutte le economie che sono individuate per decine
e decine di pagine è dell'1 percento, di conseguenza abbiamo la
sensazione che queste economie siano state indicate per
giustificare l'obiettivo contenuto nell'accordo stesso ossia il
contenimento dei costi attraverso una serie di azioni che qui
vengono descritte in maniera più o meno puntuale.
Non sappiamo se siano già disponibili e se sia prassi dell'USL
avere dei dati in corso di esercizio o mese per mese, per trimestre
o per quadrimestre, però se vi sono questi dati e se questi dati
sono reperibili, sarebbe importante raffrontarli con i dati del
primo quadrimestre dello scorso anno per capire se queste
previsioni sono previsioni destinate ad essere confermate o se
invece ci troviamo ad affrontare la solita sequenza di previsioni
che tendono allo sforamento rispetto alle risorse stanziate. Non
sappiamo, Assessore, se - e non parlo più di USL, ma parlo di
Assessorato - ci siano delle azioni che lei abbia messo in piedi
per monitorare il monitoraggio che dovrebbe fare l'USL, anche
perché siamo sorpresi dalla facilità con cui vengono spesso
individuati i meccanismi necessari per conseguire questi risultati
di risparmio dell'1 percento. Perché parlo di semplicità dei
meccanismi? Perché molte volte nell'individuazione del percorso si
dice:
"Risorse necessarie: nessuna"
, di conseguenza ci
domandiamo come mai, se era così facile risparmiare l'1 percento
negli acquisti, nella gestione dei rifiuti, nella gestione dei
fornitori, nel parco tecnologico e quant'altro, quali sono i motivi
che fino ad oggi hanno impedito alla gestione dell'USL di
effettuare questi risparmi. Nel momento in cui certi risparmi mi
comportano costi aggiuntivi zero e sono immediatamente eseguibili,
è veramente criminale, nel senso tecnico del termine, pensare che
sino ad oggi non siano stati perseguiti questi risultati di tipo
economico, nel senso di maggiori economie.
Il senso dell'interpellanza, che ho voluto riassumere in questa
mia illustrazione, penso che sia puntuale e chiaro; senza voler
aprire il dibattito sui massimi sistemi della sanità e della
gestione dei costi pensiamo che una risposta sintetica e puntuale
possa chiarire quella che sarà la prospettiva di consuntivo nella
sanità valdostana per quanto attiene l'esercizio corrente.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Voglio ringraziare il Consigliere Frassy
che ritorna su questo argomento perché mi dà la possibilità di
comunicare ufficialmente che il risultato che l'USL ha ottenuto è
un risultato eccellente rispetto alle previsioni perché il
risparmio ottenuto è 8.693 milioni rispetto alle previsioni e la
crescita dei costi 2002 rispetto al 2001 si attesta sul 4,5
percento. Questo basterebbe per chiudere la risposta
all'interpellanza, ma evidentemente l'interpellanza "scava" nel
merito e mi scuso fin d'ora per la lunghezza dell'intervento, ma a
domanda risposta. Spero che almeno le cifre siano inconfutabili, ma
posso con piacere comunicare che il risultato è eccellente, anche
se ci sono ulteriori margini di manovra.
Rispetto al primo punto, preciso che il fabbisogno complessivo
2002, così come previsto dal bilancio di previsione pari a
200.626.291 €, se confrontato con il dato di chiusura del
consuntivo 2001 pari a 187.450.450 €, comporta un maggiore
fabbisogno previsionale del 7,03 percento e non del 13 percento.
Sto parlando di fabbisogno previsionale, che è aleatorio, come
tutti i fabbisogni previsionali, per cui non è del 13 percento, ma
è del 7,03 percento. Si deve altresì precisare che, come già nel
2001, la Giunta regionale e l'azienda USL avevano concordato sulla
necessità di determinare il reale livello di spesa dell'USL e
conseguentemente riconoscere un'integrazione del finanziamento 2001
pari a 52 miliardi di lire con il patto che l'USL, a fronte di
finanziamento certo, non avrebbe potuto in ogni caso superarlo.
Tecnicamente il meccanismo non si è tradotto in una variazione del
bilancio 2001 della Regione, che avrebbe consentito all'azienda di
iscrivere la somma sull'attivo 2001, bensì nell'iscrizione della
somma di 52 miliardi al capitolo 59025 del bilancio regionale
triennale 2002-2004.
L'esame del bilancio di esercizio 2001 ricalcolato come se la
somma di 52 miliardi fosse stata attribuita in corso d'anno e cioè
al 2001, periodo in cui l'ammontare è stato condiviso con la Giunta
regionale, avrebbe dato la risultanza contabile di 371.648.213.631
lire, che è costituito da 317.113 milioni, che è il fabbisogno
previsionale 2001, 2.500 milioni circa riguardo a maggiori entrate
proprie e appunto i 52 miliardi di ripiano, pertanto, se vengono
messi a confronto il finanziamento riconosciuto per il 2001, pari a
191.190.284 €, con il finanziamento 2002, pari a 200.626.291 €, il
maggior fabbisogno si sostanzia nel 4,53 percento, allora parliamo
di un maggior fabbisogno previsionale del 7,03 e parliamo di un
maggiore fabbisogno effettivo del 4,53 percento. Per conforto e
precisazione di quanto sopra esposto, si segnala che, se si calcola
la differenza fra 52 miliardi, maggiore finanziamento 2001, e la
perdita di esercizio di 43.306.468.885 lire, si ottiene appunto la
somma che dicevo prima di 8.693.531.115 lire di risparmio effettivo
rispetto alle previsioni concordate con la Giunta regionale,
corrispondente al minor utilizzo della somma di 52 miliardi
riconosciuta dalla Regione nel corso del 2001 e formalizzata sul
bilancio 2002.
Tale differenza giustifica il valore dei due scostamenti
percentuali sopraindicati, dove il primo: fabbisogno 2002 più 7,3
percento rispetto al 2001 è riferito ai costi effettivamente
accertati nel consuntivo 2001, mentre il secondo: fabbisogno 2002
più 4,53 percento rispetto al 2001 è riferito al finanziamento
riconosciuto all'azienda con le modalità contabili citate.
Riferendosi quindi ai valori corretti di maggior fabbisogno,
compresi fra più 4,53 e più 7,3, appare corretto sottolineare come
tale tasso di crescita annuale sia assolutamente in linea con i
valori rilevati a livello nazionale dal Ministero dell'economia
della Ragioneria generale dello Stato e in riferimento al 4,53
percento siano particolarmente vicini al limite di virtuosità
indicato in alcune occasioni dalla Corte dei conti. Non voglio
andare oltre perché il limite di virtuosità, così come viene
definito dalla Corte dei conti, deriva dal cosiddetto "zoccolo
duro" di partenza che è differenziato da regione a regione e fra
azienda USL e azienda USL sul territorio italiano.
Precisato quanto sopra, si segnalano i conti economici rispetto
ai quali le previsioni 2002 registrano un aumento rispetto alle
risultanze del conto consuntivo 2001 e alla relativa causale:
farmaceutica convenzionata, più 2.707.899 di € - e questo è un
problema che è all'attenzione nostra e di tutti, è previsto nel
Consiglio dei ministri di venerdì prossimo un intervento da parte
del Governo per togliere dalla lista una serie di farmaci -;
personale dipendente, più 6.770.826 €, per motivi legati alle nuove
assunzioni disposte dal piano attuativo locale e i rinnovi
contrattuali in itinere, nel limite dell'applicazione del tasso
inflattivo, così come previsto dalla legge finanziaria 2002;
residenzialità, più 100.887 €, per motivi legati alla crescita
numerica delle prestazioni richieste; godimento beni di terzi, più
567.780 €, per motivi legati a necessità di continuo adeguamento
dell'attrezzatura di tecnologia sanitaria informatica, nonché di
arredi e integrazioni del finanziamento regionale dedicato;
assistenza sanitaria di base, più 1.737.328 € per l'applicazione
delle convenzioni uniche nazionali, contratti di lavoro; assistenza
specialistica convenzionata interna, più 291.733 € per motivi
legati alla piena applicazione delle convenzioni uniche, anche qui
contratti di lavoro. Il totale di aumento di tali voci è pari a
12.176.459 € che rappresentano il 92 percento del maggior
fabbisogno previsionale 2002 rispetto alle risultanze del
consuntivo 2001.
Per passare alla seconda domanda, considero fondamentale
illustrare prioritariamente alcune delle principali operazioni
organizzative, di cui alcune a breve termine, altre a medio
termine, per poi passare all'auspicata riduzione dei costi così
come emergono dal bilancio previsionale: la negoziazione di budget
obiettivi e risorse con i singoli responsabili di struttura
complessa, con il PRUO (protocollo revisione uso Ospedale) abbiamo
aderito a un programma nazionale, anzi siamo fra le regioni che
siamo stati i promotori di questa iniziativa; la riorganizzazione,
la dipartimentalizzazione, la riduzione delle consulenze, la
negoziazione dell'acquisto dei fattori produttivi, la
rinegoziazione di tutti i contratti, la convenzione CONSIP,
consigliata dal Ministero della sanità, che prevede la verifica dei
prezzi a livello nazionale, la Commissione spesa, il reporting e la
distribuzione diretta dei farmaci, ex nota 37 e nelle
microcomunità.
Gli aggregati dati in diminuzione nel bilancio di previsione
pertanto sono i seguenti: acquisto di esercizio meno 352 mila €,
servizi tecnico-economali meno 213 mila €, sono previsti altresì in
diminuzione alcuni conti economici non facenti parte degli
aggregati sopra descritti, quali ad esempio: consulenze
amministrative meno 55 mila €, cancelleria meno 12 mila €. Su altre
voci, quali la farmaceutica convenzionata per la distribuzione
diretta, le utenze per il passaggio a nuovi contratti di telefonia,
il passaggio al nuovo contratto per energia elettrica, il personale
per la dipartimentalizzazione, che significa accorpare reparti,
ridurre spese di alcuni dirigenti, si ritengono possibile risparmi
che dovranno essere oggetto di rilevazione costante, ma che non si
è ritenuto di quantificare a livello previsionale trattandosi di
attività i cui primi riscontri economici si potranno rilevare a
partire dal secondo semestre 2002, ritenendo più aderente al
principio della prudenza nella redazione del bilancio previsionale
e la loro validazione a livello di consuntivo.
Rispetto alla terza domanda, i dati di cui si tratta per il 2001
sono contenuti nel modello CE, decreto ministeriale della sanità,
che rileva i dati del primo trimestre nonché i dati del tendenziale
2002 trasmessi alla Regione e poi a sua volta trasmessi al
Ministero nelle formulazioni di rito, cioè raffronto previsionale
2002, costi tendenziali 2002, raffronto analitico per aggregati di
spesa, raffronto sintetico per aggregati di spesa. Tra l'altro in
questo momento, in corrispondenza con il dibattito, il Ministero
del tesoro sta interrogando tutte le regioni e alle 17,30 è
prevista la presenza della Regione Valle d'Aosta a cui il Ministero
della sanità ha fatto i complimenti perché è l'unica regione
d'Italia ad avere un conto consuntivo certificato dai revisori dei
conti entro il 30 aprile. Siamo convinti che anche il Ministero del
tesoro farà altrettanto.
Il confronto con i dati di pari periodo 2001 viene fornito
attraverso i bilanci di verifica che rilevano esclusivamente i
costi effettivamente maturati tramite la loro registrazione nelle
procedure contabili 2001-2002 primo quadrimestre, che in sintesi
danno il seguente esito: costi 2002 al 30 aprile 2002, 52.104.666
€; costi 2001 al 30 aprile 2001, 51.171.565 €, con un incremento
effettivo quadrimestre per quadrimestre del solo 1,8 percento.
Teniamo conto che questi dati sono tutti relativi perché molte voci
di costo si sbilanciano sui quadrimestri successivi. Questi dati
sono confortanti perché il più 1,8 percento riferito allo stesso
periodo è assolutamente in linea.
Rispetto al quarto punto, ripeto che è ancora, e rimarrà in
vigore, la delibera di Giunta regionale n. 3185/2001, che riguarda:
"Approvazione di disposizioni all'azienda USL finalizzate al
monitoraggio e al controllo della spesa sanitaria" - se il
Consigliere ritiene, posso fargliela avere -, che definisce tutta
la tempistica per trasmettere mensilmente, trimestralmente,
semestralmente i dati che vengono richiesti. Per l'anno 2002 e
seguenti la parte dispositiva dell'atto citato prevede l'invio di
documentazione contabile e sullo stato di adesione alle convenzioni
del Ministero del tesoro, cioè il CONSIP, ai sensi dell'articolo
26, comma 3, della legge n. 488, all'Osservatorio prezzi di beni e
servizi della Regione Piemonte, con particolare riferimento alle
attrezzature tecnico-medicali, ai farmaci, al materiale diagnostico
e di consumi, con le seguenti cadenze: 31 gennaio, 30 aprile, 31
luglio, 31 ottobre e 31 gennaio successivo.
Mi pare di avere terminato rispetto alle domande presentate.
Concludo ricordando che proprio ultimamente l'OCSE ha dichiarato
che l'Italia spende poco per la salute. Proprio ieri sono stati
diffusi gli ultimissimi raffronti internazionali sulla spesa
sanitaria fino al 2000, dove si dice che:
"L'Italia non sembra
davvero ai primissimi posti in fatto di investimenti pubblici in
sanità, anzi in dieci anni dal 1990 al 2000 la percentuale di spesa
sanitaria pubblica su quella sanitaria totale, pubblico più
privato, è scesa dal 79,3 percento al 73,7 percento. Solo la
Spagna, fra i principali Paesi dell'Unione Europea, ha investito di
meno come spesa pubblica. La spesa sanitaria pubblica rispetto al
PIL sarebbe intanto calata dal 6,4 percento del 1990 al 5,9 del
2000; questo dato fra l'altro contrasta con i dati che risultano al
Ministero del tesoro che parlano non del 5,9 percento, ma del 5,5
percento".
Comunque sia, questo a dimostrazione che, quando tutte le
Regioni di Destra o di Sinistra sostengono con forza di fronte ai
ministeri che mancano soldi, lo dicono a ragion veduta perché, a
fronte di una tecnologia enormemente avanzata di costi suppletivi,
lo Stato, le regioni, il sistema pubblico in quanto tale spendono,
rispetto al prodotto interno lordo, molto di meno di quanto
spendevano nel 1990 e questo è un dato tecnico ufficiale che deve
far riflettere tutti, altrimenti come amministratori anche noi non
ci diciamo la verità.
Président
La parole au Conseiller Frassy.
Frassy (FI)
Non possiamo far altro che prendere atto
delle sue risposte soprattutto per quanto riguarda i numeri.
Prendiamo piacevolmente atto di questi numeri che sembrerebbero
delineare un futuro più roseo per la sanità valdostana. Registriamo
che quest'anno non ci dovrebbe essere stato l'equivoco dei
trasferimenti che ha caratterizzato i precedenti bilanci
dell'USL.
Il riferimento al 13 percento che abbiamo fatto nella premessa
dell'interpellanza si riferiva alla previsione del bilancio 2001
nella sua veste iniziale, senza tener conto dei successivi
trasferimenti di risorse e di ripiano del deficit.
Non voglio fare una replica lunga, perché di numeri, Assessore,
ne ha dati molti lei, perciò noi aspettiamo che questi numeri da
lei anticipati a metà esercizio venga confermati dal consuntivo
però, Assessore, la invitiamo a vigilare perché le sue affermazioni
spesso vengono poi smentite dai fatti e ne citerò una per tutte. Se
i risparmi sono incentrati su tutte quelle cose che lei ha detto e,
se fra tutte quelle cose c'è anche l'accorpamento dei reparti, è
notorio che l'azienda sta andando nella direzione opposta, nel
senso che continua a gestire in maniera schizofrenica
l'accorpamento piuttosto che lo scorporamento dei reparti
stessi.
Il riferimento è recentissimo: Anestesia e Rianimazione unite un
tempo, divise successivamente, riunite in tempi più recenti con
l'andata in pensione del Primario di Rianimazione, qualche
settimana fa, pur non essendo previsto nell'atto aziendale, pur non
essendo previsto nell'organico contenuto e allegato al contratto di
programma, sono stati nuovamente suddivisi quando è notorio che la
suddivisione di questi due reparti avviene soprattutto in quelle
realtà che hanno le cliniche universitarie.
Assessore, perciò, senza voler riprendere punto per punto i
numeri che lei ha detto, anche perché li verificheremo nel conto
consuntivo, voglio solo invitarla a far sì che queste affermazioni
di principio vengano poi tradotte nei fatti perché su questo caso
andiamo nella direzione opposta a quello che è l'accorpamento dei
primari e lei sa che due unità budgetarie vogliono dire due
primari, più una doppia struttura amministrativa, più una serie di
costi che vengono duplicati. Mi sembra perciò che al momento alle
parole non seguano fatti coerenti, perlomeno rispetto alla quantità
di impegni presi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK