Consiglio Regionale della Valle d'Aosta - Oggetto del Consiglio n. 1486 del 5 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1486 del 5 ottobre 2005 - Resoconto
OGGETTO N. 1486/XII - Stato della segnaletica stradale di tipo
turistico. (Interrogazione)
Interrogazione
Osservato che sono frequenti le lamentele dei turisti e degli
operatori del settore in riferimento all'efficacia e allo stato
della segnaletica stradale di tipo turistico, specie di quella
interna alla città di Aosta;
Creduto che il problema non sia da sottovalutare, costituendo
spesso la cartellonistica turistica il primo contatto fra il
turista e la realtà che lo ospita;
il sottoscritto Consigliere regionale
Interroga
l'Assessore competente per sapere:
1) qual è l'Ente territoriale competente in tema di
segnaletica stradale di tipo turistico;
2) se il governo regionale abbia adottato iniziative intese a
migliorare e rendere maggiormente efficace la cartellonistica
turistica della nostra Regione.
F.to: Curtaz
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Il collega Curtaz pone due domande, nella prima
chiede:
"qual è l'ente territoriale competente in tema di
segnaletica stradale di tipo turistico"
, rispondo qui - credo
però in modo incompleto - che la competenza sulla segnaletica
stradale anche turistica appartiene di norma all'ente a cui è
affidata la gestione della strada o delle località ad esse sotto
ordinate. Qui bisognerebbe fare una differenziazione, nel senso che
abbiamo "ANAS" concessionario autostradale e in questo caso, come
già avvenuto in passato per quanto riguarda la segnaletica sulle
autostrade, è possibile venire a degli accordi e a delle intese per
provvedere direttamente all'installazione e manutenzione della
segnaletica avente interesse regionale, e su questo tornerò.
Abbiamo poi i comuni, la Regione, le comunità montane, le quali
hanno delle competenze specifiche per quanto attiene la materia.
Vorrei però ricordare che la questione della segnaletica anche di
tipo turistico, ma non solo, è regolata dalla legge regionale n.
56, che aveva introdotto negli anni '70, se non prima, tutta una
serie di disposizioni, ma, siccome è stata intesa questa
interrogazione con rilevanza piuttosto sull'aspetto turistico, non
entrerò su quella tematica e risponderò forse in modo un po'
limitato alla questione che è stata posta, cercando di fornire
degli elementi all'interrogante.
Per quanto riguarda la questione delle strade, vi è da dire che,
al fine di migliorare la dotazione di informazioni turistiche sul
territorio regionale, la Giunta ha deciso di provvedere alla
sostituzione dell'attuale segnaletica installata sul tratto
autostradale Quincinetto-Aosta nei due sensi di marcia e,
approfittando di questo, intende completare l'installazione sui
tratti autostradali successivamente realizzati per la tangenziale
di Aosta Est, Aosta Ovest e per il tratto fino a Courmayeur. A
questo proposito sono stati assunti dei provvedimenti dalla Giunta
regionale: una prima deliberazione - la n. 1633/2004 - per la
ricognizione e la verifica impianto per impianto dello stato di
usura e di conservazione delle strutture portanti e la valutazione
sull'attualità dei messaggi contenuti nei cartelli e dell'usura
degli stessi. Dalla fase di ricognizione a quella successiva di
progettazione la Giunta ha quindi approvato una deliberazione
successiva - n. 914 del 4 aprile 2004 - con affidamento allo studio
"SGW" di Torino, in particolare è stata demandata ed è in corso
l'analisi di fattibilità, collegata a quella della progettazione
preliminare, dell'estensione della segnaletica sui tratti nuovi che
ho citato prima, con una valutazione delle nuove esigenze che in
questi anni sono state rilevate lungo i percorsi autostradali. La
finalità è quella di definire un "layout" planimetrico della
distribuzione dei nuovi impianti, un'elaborazione grafica dei nuovi
segnali, l'assistenza all'esecutore che prenderà in carico poi
questo appalto delle strutture da realizzare, delle fasi di scelta,
progettazione e calcolo. Sostanzialmente tutto questo prelude non
ad una semplice sostituzione dell'esistente e ad un rifacimento
meramente strutturale, ma ad un'attualizzazione dell'attuale
segnaletica stradale e ad una presentazione di una segnaletica che
fornisca un impulso innovativo, al passo con i tempi. Per quanto
riguarda questo tipo di segnaletica sulle autostrade, credo che
siamo una delle poche regioni italiane che sta attuando e
realizzando concretamente un lavoro sistematico, rispettoso del
Codice della strada per quanto concerne la segnaletica turistica
sull'intero tracciato autostradale.
Mi rendo conto che è soprattutto in esito alla seconda questione
- alla quale ho risposto in modo tecnico - che rimane aperta la
questione degli interventi possibili sul resto della segnaletica,
ove la competenza appartiene a diversi soggetti: comuni, comunità
montane, Regione stessa e credo che il primo passo necessario sarà
quello di fornire un impulso coordinativo a tutti, per poter
mettere in campo un progetto sinergico e condiviso di completamento
del rifacimento della segnaletica. Adesso facciamo questo "pezzo"
sulle strade, ma abbiamo sotto gli occhi delle situazioni che sono
abbastanza differenziate. Questo però tenuto conto che le
competenze non ci appartengono, che il problema esiste, che sarebbe
opportuno procedere in modo generalizzato a migliorare ed
uniformare detta segnaletica, ma che questo potrà essere fatto
sulla base di un accordo con le collettività locali soprattutto.
Credo che qui si debba avere l'onestà di dirci che alcuni comuni
hanno proceduto a rinnovare la loro segnaletica, mentre altri non
lo hanno fatto; ritengo che sarebbe opportuno certamente spronare
coloro che non si sono attivati, non con perentorietà, ma non
introducendo incentivi perché questo creerebbe delle sperequazioni
rispetto a chi si è attivato prima. Si tratterà quindi di mettersi
tutti a cercare di introdurre un ragionamento complessivo che possa
consentire di terminare questo lavoro che l'Amministrazione
regionale ha individuato per le tratte autostradali che dovrà
portare a termine anche per quelle non autostradali, qui abbiamo la
questione dei rapporti con l'"ANAS", ma soprattutto in un
coordinamento con le collettività locali affinché vengano assunti
provvedimenti tali per cui la segnaletica, che pure è stata
modificata e potenziata, sia utile a soddisfare tutte le esigenze
necessarie all'attività turistica in questo caso del capoluogo,
anche se potrei citare altri comuni che non si sono ancora attivati
per prevedere interventi di questo genere.
Presidente - La parola al Consigliere Curtaz.
Curtaz (Arc-VA) - Ringrazio l'Assessore per le informazioni che
ha dato, che hanno un carattere interlocutorio. Prendo atto con
soddisfazione del fatto che è in corso un progetto per la modifica
della segnaletica autostradale, con un lavoro sistematico di aiuto
al turista che percorre l'autostrada e intende dirigersi verso
qualche sito rilevante della nostra regione; questa è una cosa
positiva. Prendo atto del fatto che l'Assessore abbia rappresentato
la difficoltà nell'intervenire altrove, dovuta al fatto della
sovrapposizione di competenze, perché si tratta di competenze in
parte dell'"ANAS", in parte regionali, in parte comunali. Credo
però sia uno sforzo da fare per varie ragioni. Penso che la
segnaletica turistica costituisca molto spesso il primo impatto che
il turista ha con la realtà che si trova di fronte. Io, quando
faccio il turista in qualche altra regione del mondo, sono
particolarmente infastidito quando la segnaletica stradale è
inadeguata, quando non si riesce a capire quale strada fare per
arrivare a un certo posto, che pure è un sito di particolare
importanza. Ho l'impressione che in questa Regione il problema si
ponga in maniera prioritaria per la città di Aosta, ma penso anche
per molte altre località. Faccio degli esempi circa la situazione
nella città di Aosta, anche se rischio di fare delle
esemplificazioni imprecise. Se una persona arriva alla stazione di
Aosta e viene in città per vedere qualche sito di carattere
storico, credo che abbia già qualche difficoltà. Per fortuna
troverà la stazione alle sue spalle e quindi una specie di via
obbligata, quella di "Avenue Conseil des Commis": si dirigerà verso
il centro città, altrimenti credo che avrebbe delle difficoltà.
Allo stesso modo, stando in centro città, in piazza Chanoux, se un
turista volesse andare a Sant'Orso, avrebbe qualche problema se non
ha una mappa in mano, proprio perché non vi è una cartellonistica
adeguata. Ho visto proprio gli stessi giorni in cui presentavo
l'interrogazione che sono stati posti dei cartelli gialli che
indicano il Museo archeologico, forse per la visita del Presidente
Ciampi, forse perché è un luogo dove vi sono le mostre... mi è
sembrato un intervento utile, ma circoscritto che non risolve il
problema.
Quanto alla cartellonistica nei comuni... concordo con
l'Assessore quando dice che alcuni comuni sono avanti, nel senso
che hanno fatto una cartellonistica bella dal punto di vista
grafico, con attenzione rispetto all'utilizzo dei materiali, ma
spesso non è destinata al turista. È una riqualificazione
ambientale, per cui il nome della mia frazione risulta scritto in
un cartello particolarmente bello dal punto di vista estetico, però
non vi è nessun turista di buon senso che venga a vedere la
frazione dove abito io. Il turista ha bisogno di sapere dov'è il
castello di Gressan, sempre per riferirmi alla mia realtà... e
credo che non lo trovi. Vi è questa difficoltà che andrebbe...
rilancio una suggestione a cui già l'Assessore ha accennato: quella
di un accordo con gli enti locali, credo sia necessario mettersi
attorno a un tavolo: Amministrazione regionale, amministrazioni
comunali, "ANAS" e cercare di fare una sorta di piano della
segnaletica. Sarà un lavoro complesso e anche costoso, ma penso che
sarebbe un bel biglietto da visita per il turista che frequenta la
nostra regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK