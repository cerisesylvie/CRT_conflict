Consiglio Regionale della Valle d'Aosta - Oggetto del Consiglio n. 422 del 25 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 422 del 25 febbraio 2004 - Resoconto
OGGETTO N. 422/XII - Indennizzi per incidenti provocati da
animali selvatici negli anni 2002/2003. (Interrogazione)
Interrogazione
Creduto che possano essere parecchie le persone che
usufruiscono degli indennizzi previsti per gli incidenti stradali
provocati da animali selvatici;
Ritenuto opportuno avere dati ufficiali al riguardo ed
interrogarsi sull'applicazione e sugli effetti dell'articolo 25
della legge n. 1 dell'8.01.2001 e dei criteri applicativi fissati
con delibera della Giunta regionale n. 1564/2001;
il sottoscritto Consigliere regionale
Interroga
L'Assessore competente per sapere:
1) nel corso dell'anno 2002 e del 2003 quanti sono stati gli
incidenti provocati dalla fauna selvatica sulle strade della nostra
Regione;
2) nei detti anni, quale importo è stato complessivamente
pagato ai danneggiati ai sensi della normativa vigente;
3) se può escludere il verificarsi di abusi e se ritiene che
la normativa in vigore sia adeguata a prevenirli.
F.to: Curtaz
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Come è ormai noto, alcune specie di fauna
selvatica presenti sul territorio regionale sono interessate negli
ultimi anni da un elevatissimo aumento dei loro effettivi, con una
vera e propria esplosione demografica. Fra le problematiche che
scaturiscono da questa situazione è possibile rilevare, purtroppo,
anche un aumento degli incidenti provocati dall'improvviso
attraversamento delle strade da parte degli animali. La specie
responsabile del maggior numero di incidenti è il cervo lungo la
strada statale dell'alta Valle del Gran San Bernardo e nel Comune
di Saint-Vincent nella zona della Fera.
L'Amministrazione regionale ha messo in pratica opportuni
accorgimenti per scongiurare o quanto meno limitare tali
problematiche, ne cito alcuni: il contenimento numerico della
popolazione attraverso piani di prelievo venatori pari o superiore
all'incremento annuo della popolazione, catture e successivo
spostamento degli animali, il potenziamento di idonea segnaletica
verticale per avvertire gli automobilisti, la posa di speciali
catarifrangenti che dovrebbero impedire l'attraversamento degli
animali. Inoltre ultimamente, in una lettera datata 16 febbraio
2004, a firma del Presidente della Regione e del sottoscritto,
indirizzata all'ANAS e per conoscenza al Servizio di igiene,
allevamenti e produzioni zootecniche dell'USL della Valle d'Aosta e
alla stazione forestale di Etroubles, che pone il problema della
statale n. 27 del Gran San Bernardo, si danno delle indicazioni
precise rispetto ai punti di attraversamento dei cervi, che sono
metodici e si chiede all'ANAS di intervenire per cercare di ovviare
a questo problema. La lettera è recentissima, ma è anche
"decollata" in seguito ad un incontro che si è tenuto a Etroubles
la settimana scorsa con gli amministratori dei comuni della Valle e
la stazione forestale e i cacciatori; aspettiamo una risposta, ma
la lettera è recentissima, anche se gli interventi strutturali alla
viabilità della strada statale n. 27, se si realizzassero,
sarebbero interventi abbastanza imponenti, perché si tratta di
predisporre dei sovrappassi alla strada statale n. 27.
La normativa vigente, che è la legge regionale n. 1/2001,
prevede l'erogazione di un indennizzo per coloro che subiscono un
incidente stradale a seguito dell'impatto contro un animale
selvatico. La normativa e il relativo regolamento di applicazione,
che è la deliberazione di Giunta regionale n. 1564/2001, prevede
che possano essere indennizzati solo quei sinistri per i quali gli
agenti delle forze dell'ordine rilevino elementi probatori o
evidenti indizi indicativi dell'avvenuta collisione dell'animale
selvatico, per esempio il ritrovamento dell'animale morto - che è
l'indizio principale - o ferito, oppure altri indizi come le
tracce, i peli, il sangue sulle fiancate delle macchine. Non sono
considerati sufficienti, per procedere all'erogazione
dell'indennizzo, la sola dimostrazione dei danni patiti
dall'automezzo o le dichiarazioni di eventuali testimoni. Ho una
tabella, che posso lasciare al Consigliere Curtaz, rispetto ai dati
relativi ai sinistri avvenuti negli anni 2002-2003. In sintesi, il
totale complessivo nel 2002 dei sinistri è di 85; nel 2003, 102; le
pratiche indennizzate nel 2002, 75; nel 2003, 79. Il totale degli
indennizzi erogati nel 2002 è di 87.611 €; nel 2003, 91.818 €. Le
pratiche non indennizzate nel 2002 sono 10; nel 2003, 12; le
pratiche in sospeso nel 2003 sono 11, alcune di queste proprio per
i problemi di cui sopra. Agli uffici dell'Assessorato pervengono
lamentele a volte per la troppa rigidità nell'applicazione della
normativa da parte dell'Assessorato stesso e questo per dare
un'applicazione stretta alla normativa in vigore.
Rispetto all'ultima domanda: abusi o non
abusi… "point d'interrogation" senza
ombra di dubbio, perché possono esserci dei casi di questo genere,
alcuni dei quali seguono l'iter classico dei danni ai veicoli,
l'iter classico delle assicurazioni, per cui contestazione e
controcontestazioni verbali, perizie e controperizie, ma sono casi
isolati rispetto alla regola generale. Il problema sta a monte e
sta nel ridurre assolutamente il numero di questi animali nel
limite della normativa e del Piano faunistico.
Président - La parole au Conseiller Curtaz.
Curtaz (Arc-VA) - Ringrazio l'Assessore per la risposta, che mi
sembra puntuale per quanto riguarda i numeri; peraltro, la prenda
benevolmente, mi ha messo anche di buon umore questa idea dei
sovrappassi per i cervi. Non conosco il grado di conoscenza della
segnaletica stradale da parte dei cervi, ma che passino sui
sovrappassi, piuttosto che attraversare le strade, mi sembra
improbabile, a meno che non vi siano dei
sentieri… non sapevo che fosse
possibile indurre i cervi a prendere delle passerelle, piuttosto
che attraversare le strade; se questo è possibile, potrebbe essere
una soluzione.
Vede, Assessore, lei ha fatto riferimento alla normativa, che
peraltro conosciamo perché l'abbiamo letta, e mi ha dato dei numeri
che personalmente mi fanno un po' specie. Non posso dire di avere
dei sospetti specifici, però mi fa specie rilevare che, prendendo
come esempio l'ultimo anno, in Valle d'Aosta vi siano stati ben 102
incidenti stradali dovuti ad animali selvatici. Può darsi che tutte
le cause che lei ha indicato, quali l'esplosione demografica, il
fatto che su alcune strade sia particolarmente intenso questo
attraversamento, facciano ipotizzare numeri significativi, ma 100
incidenti stradali dovuti ad animali selvatici sembrano un numero
molto alto. Può allora nascere il sospetto che vi sia qualche
approfittatore, come vi è dappertutto, rispetto all'opportunità di
ottenere un contributo regionale, anche perché forse, se lo
scorporassimo, potremmo vedere che in alcune zone la cosa è
particolarmente diffusa, quindi può darsi che vi sia una buona
"conoscenza" della normativa regionale e quindi l'induzione a
denunciare questo tipo di sinistro.
Lei mi ha detto che i forestali sono particolarmente severi nel
valutare questo tipo di danno, io prendo atto con piacere che
facciano il loro dovere con rigore; però credo che la normativa che
voi avete predisposto preveda la possibilità di eludere questa
severità, soprattutto per quanto riguarda i tempi. Secondo me
sarebbe più opportuno - mi permetto di darle un suggerimento a
questo riguardo - che la normativa prevedesse dei tempi più
ristretti per fare la denuncia; oggi, se non ricordo male, il
rapporto dell'autorità forestale competente può essere realizzato a
48 ore da sinistro, a me questo sembra un lasso di tempo esagerato
perché, se sinistro da animale selvatico ha da essere, questo
accertamento deve farsi nelle immediatezze dell'incidente, non si
può aspettare 48 ore, perché in quel lasso di tempo vi è la
possibilità di raccogliere gli elementi necessari per simulare un
sinistro. Magari sono condizionato dalla mia attività
professionale, dove gli incidenti "bidone" sono purtroppo una
caratteristica di questo Paese. Ho quindi ragione di temere che
anche in questo settore, saputo che la Regione dà degli indennizzi,
vi sia qualcuno che ne approfitta; comunque, al di là di questo, la
invito a riflettere se non sia il caso per il futuro di utilizzare
degli strumenti, sia sotto il profilo probatorio, sia sotto il
profilo dei tempi, ancora più rigorosi, in modo da poter prevenire
delle eventuali truffe ai danni della Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK