Consiglio Regionale della Valle d'Aosta - Oggetto del Consiglio n. 931 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 931 del 18 settembre 2019 - Resoconto
OGGETTO N. 931/XV - Interpellanza: "Interventi per la
dichiarazione della decadenza dall'assegnazione di alloggio di
edilizia residenziale pubblica nei casi previsti dalla l.r.
3/2013".
Rini (Presidente)
- Mi è stato comunicato che c'è stato
l'accordo tra i proponenti e gli Assessori di invertire l'ordine
del giorno e di procedere ora con l'esame del punto n. 43
dell'ordine del giorno. Per l'illustrazione, la parola al collega
Manfrin.
Manfrin (LEGA VDA)
- Torniamo sulla famosa e vituperata
questione della decadenza degli alloggi, un caso di cui avevamo già
discusso in Aula qualche tempo fa ed è un caso che appunto ha fatto
discutere a seguito di quella iniziativa consiliare perché si è
creata un po' una diatriba su chi fosse l'ente che doveva sancire
la decadenza della persona in questione. Tanto per comprendere,
abbiamo presentato all'interno di questo Consiglio un'iniziativa
che chiedeva di far decadere dall'assegnazione di un alloggio di
edilizia residenziale pubblica una persona che
in primis
,
dal 1998 non pagava l'affitto del suo alloggio di edilizia
residenziale pubblica e quindi aveva accumulato un debito che
poteva essere ricondotto all'articolo 44, che appunto disciplina la
morosità degli alloggi. A seguire c'era il fatto che la persona in
questione, oltre a non aver pagato l'affitto, aveva beneficiato di
un cambio di alloggio e, dopo aver beneficiato di un cambio di
alloggio, non aveva rilasciato il vecchio alloggio ma lo aveva
occupato abusivamente con uno dei suoi figli. Dal carteggio che poi
c'è stato con il Comune di Aosta, in realtà il Comune di Aosta,
invece di far decadere dall'assegnazione com'è previsto
all'articolo 42, lettera g), per coloro che appunto non rilascino
l'alloggio precedentemente occupato, aveva chiesto di rilasciare
l'alloggio ma quello occupato abusivamente. Va da sé che l'alloggio
occupato abusivamente deve essere rilasciato ma è altrettanto
evidente che la decadenza intercorre nell'alloggio che si occupa,
di cui si è concessionari, non certo quello in cui si è
abusivamente ospiti. In più a tutto questo si era aggiunta una
questione molto più pericolosa, ovvero il fatto che il soggetto in
questione è stato arrestato per spaccio e possesso di sostanze
stupefacenti, di armi e quant'altro.
È quindi una sequela impressionante di dati su questa persona
che sicuramente non la rende compatibile con la tranquillità, né
con l'assegnazione di un alloggio di edilizia residenziale
pubblica. Ebbene, cos'era successo? Era successo che, a seguito di
quel Consiglio in cui chiedemmo appunto la decadenza, il Presidente
della Regione, che ringrazio per l'intervento puntuale e preciso,
chiese conto al Sindaco di Aosta di far decadere questa persona,
gli disse: "direi che è il caso di occuparti di questa decadenza".
Riprendo appunto quanto scritto sugli organi di informazione.
L'ineffabile Centoz non solo ha risposto picche sempre tramite i
giornali a questa richiesta di decadenza legittima da parte del
Presidente della Regione ma addirittura ha rincarato la dose,
Presidente, accusandola di scaricare il barile sul Comune dicendo
che la competenza è dell'ente gestore. Il buon Centoz però ha
aggiunto anche un altro particolare, ovvero in un commento su
Facebook
l'ha addirittura sfidata ad adottare i poteri
sostitutivi nei suoi confronti sostenendo di avere già denunciato
gli occupanti abusivi. Grazie a questo, grazie a
quest'autodenuncia, a questo autoinvito a sostituirsi ai suoi
poteri, arriviamo quindi all'oggetto di questa interpellanza,
ovvero il comma 2 dell'articolo 28 della legge regionale n. 54/1998
avente titolo: "Provvedimenti contingibili e urgenti del Sindaco",
che dice tra le altre cose: "
ove il Sindaco non provveda, o nei
casi in cui sia interessato un ambito sovracomunale, il Presidente
della Regione, previa diffida ad adempiere entro congruo termine,
provvede in via sostitutiva con proprio atto o mediante la nomina
di un commissario ad acta
". Per questo motivo, Presidente, le
chiedo se sia intenzione dell'Amministrazione dare corso alla
decadenza dei contratti di cui all'articolo 42 lettera g) della
legge regionale n. 3/2013 provvedendo quindi quanto in materia di
competenza o in via sostitutiva con un proprio atto, oppure
mediante la nomina di un commissario
ad acta
alla decadenza
di questo personaggio dagli alloggi di edilizia residenziale
pubblica che si è ampiamente meritato di decadere.
Presidente
- Per la risposta, la parola all'assessore
Borrello.
Borrello (SA)
- Collega, le risponderò io più che altro
perché, secondo me, è opportuno fare anche un po' di chiarezza
rispetto a tutto questo rimpallo di competenze in merito alla
decadenza, che, come ben sa, non è mai una cosa simpatica, però è
giusto anche inquadrare un pochettino la problematica rispetto alla
normativa regionale di riferimento e i rispettivi riferimenti
nazionali per quanto riguarda il TUEL e i decreti ministeriali
vigenti. Innanzitutto occorre precisare - lei l'ha fatto nella sua
esposizione ma non tutti hanno coscienza e diciamo padronanza della
materia - che siamo in fase di transizione di competenze tra
Amministrazione comunale e Amministrazione regionale, quindi noi
abbiamo, a seguito di un accordo di programma, prima di tutto preso
possesso della proprietà del Comune di Aosta, abbiamo fatto un
nuovo bando regionale che annuncio è in fase di realizzazione,
quindi dal 16 di settembre fino al 30 novembre il bando regionale
per l'edilizia residenziale pubblica, prima volta in assoluto per
avere un'omogeneizzazione su tutto il territorio regionale,
ovviamente c'è questa fase di transizione su chi deve fare e cosa
deve fare. Qui parlo in termini generali per quanto riguarda
l'Amministrazione regionale, noi avremo la totale responsabilità
relativamente alle procedure di assegnazione e di decadenza nel
momento in cui l'ente gestore è colui che ha anche fatto il bando e
ha approvato il bando e a tutti gli effetti è titolare. Di
conseguenza, la legge, l'ultima modifica è di fine luglio, prevede
che l'ente gestore che ha emanato il bando e che verrà approvato,
quindi sarà poi competente per l'assegnazione, sarà anche
competente per le decadenze, quindi a regime andremo anche a
risolvere questa problematica "di dubbia interpretazione". In
questa fase di transizione, probabilmente era capitata a cavallo di
agosto questa situazione, io non ho avuto notizie, ho letto dalla
sua interpellanza, il Sindaco penso che non avesse ancora ricevuto
quello che era l'atto di modifica della legge regionale di fine
luglio.
Detto questo, a onore del vero, devo anche dire che mi è giunta
informazione, a seguito di una riunione fatta con gli uffici
competenti comunali, che l'Amministrazione comunale abbia chiesto
un parere interpretativo rispetto a questa situazione. Io
ovviamente sono forte dell'interpretazione del legislatore che
nella fase di transizione l'ente gestore è colui che ha emanato il
bando, nel caso specifico chi ha emanato il bando sono le
Amministrazioni comunali di competenza. Non voglio fare riferimento
al Comune di Aosta ma c'è il Comune di Verrès, di
Pont-Saint-Martin, ogni singola Amministrazione comunale avrà la
competenza nell'emanazione e nell'approvazione del bando comunale
per l'edilizia residenziale pubblica.
Fatto questo cappello più che altro per inquadrare, per quanto
riguarda l'ambito, è opportuno fare delle precisazioni preliminari.
Lei l'ha citato, le devo dire la verità, innanzitutto vi è una
differenza sostanziale e normativa tra la liberazione di un
alloggio ERP a seguito di decadenza del contratto, piuttosto che
un'occupazione abusiva: una rientra nelle dinamiche di politiche
abitative, quindi ente gestore poi che sia Regione o Comune l'ho
spiegato precedentemente, l'altro rientra in tutto il ragionamento
di diritto civile e penale indipendentemente se sia casa ERP o casa
di un singolo cittadino privato.
Nel primo caso la competenza e i relativi atti per la decadenza
e l'eventuale sgombero con procedure e tempistiche prestabilite
dalla legge sono in capo all'ente gestore, inteso l'ente che ha
approvato il bando e la graduatoria definitiva vigenti per
l'assegnazione dell'alloggio ERP. Per quanto riguarda il secondo
caso, quindi le occupazioni abusive in senso stretto, quelle di chi
non era assegnatario di ERP e potrebbe valere, ripeto, anche in
casi in alloggi non ERP, rientriamo in contesti di tutela civile e
tutela penale a seconda della fattispecie e in capo al Sindaco
quale ufficiale di Governo, articolo 54 del TUEL, oppure al
Prefetto, articolo 11 del decreto legislativo n. 14 del 2017, nelle
sole situazioni che concretizzano il reato di invasione di edifici
di cui all'articolo 633 del Codice penale, non vado a fare
un'esclusione dal punto di vista giuridico però, riassumendo,
rischio della salute e dell'incolumità pubblica.
Bisogna anche dire che tale procedimento è stato oggetto di una
modifica, se non erro nel 2006-2007, il decreto sicurezza
dell'allora Ministro Maroni che andasse "ad essere più restrittivo"
dal punto di vista delle competenze prefettizie. Nel caso
specifico, quando si tratta di decadenze di contratti, non ci si
può riferire a occupazioni abusive perché se ha un contratto, non è
abusivo, è un pochettino questa la dicotomia, viceversa se si parla
di occupazioni abusive, non si può fare riferimento alla norma di
decadenza prevista dalla legge n. 3, quindi la norma di settore
delle politiche abitative.
Detto ciò, ipotizzando che l'oggetto dell'interpellanza sia da
ricondurre alle occupazioni abusive in senso stretto che hanno
recentemente interessato le cronache, è possibile riferire che
trattasi di immobili pubblici dichiarati inagibili dal Presidente
dell'area e pertanto al momento sottratti a destinazione di ERP,
quindi non erano previste assegnazioni perché non agibili, e quindi
non oggetto di alcun contratto, ovviamente non potevano essere in
assegnazione e quindi non assoggettabili alle norme di cui alla
legge regionale n. 3, quindi alla legge di settore; che pertanto
l'ente gestore non può dare corso alla decadenza, perché ovviamente
non era nei casi di assegnazione, articolo 42, tutti i commi lei li
conosce molto bene, e che il Sindaco del Comune di Aosta, in
collaborazione con le competenti strutture regionali ha individuato
le azioni da perseguire per risolvere il problema. Noi quindi, come
Politiche abitative, non siamo stati interessati in tal senso,
avevamo anche avuto notizie e letto delle notizie giornalistiche
che sembrava avessero avuto una corsia preferenziale per avere
l'assegnazione, questo non è stato, rientra in competenze diverse
da quelle delle Politiche abitative per quanto sopra espresso.
Per quale motivo il Prefetto nelle sue competenze dell'articolo
633 del Codice penale del decreto ministeriale del 2017 non è
intervenuto? Perché il Sindaco di Aosta si è adoperato nelle sue
funzioni. Spero di aver dato soddisfazione alla sua risposta. Se ho
intuito bene, c'è anche un'ulteriore casistica nella sua
esposizione ma rientra nella valutazione iniziale che avevo fatto
io: parlo di quanto lei ha citato nel 2016 quando era in Consiglio
comunale di Aosta, per quanto gli ho esposto all'inizio del mio
intervento quello rientra nella responsabilità dell'ente gestore
inteso come colui che ha approvato il bando e che gestisce
l'alloggio. Spero di essere stato esaustivo. La tematica è molto
complessa comunque.
Presidente
- La parola al collega Manfrin.
Manfrin (LEGA VDA)
- Assessore, io la ringrazio per
l'esposizione e permangono alcune mie perplessità in questo senso.
Viene detto che non c'è competenza di subentro all'interno
dell'assunzione di potere da parte prefettizia per dichiarare la
decadenza perché non ci si trova all'interno delle fattispecie
previste dall'articolo 28 della legge n. 54. Il punto è questo
però, che invece, secondo me, con l'aggiunta dei fatti criminosi
che ho premesso, ci si trova perfettamente, perché al comma 1, dove
si dice che "
in caso di emergenze sanitarie o di igiene pubblica
a carattere esclusivamente locale... adotta... provvedimenti
contingibili e urgenti al fine di prevenire ed eliminare gravi
pericoli che minacciano l'incolumità dei cittadini
" e anche
"
situazioni di grave incuria o degrado del territorio,
dell'ambiente e del patrimonio culturale o di pregiudizio del
decoro e della vivibilità urbana
". Ora, è fuor di dubbio che
una persona che utilizza il proprio alloggio per spacciare e
detiene delle armi abusive nel proprio alloggio e che viene
descritto peraltro come davvero una nuova Scampia, evidentemente
rientra perfettamente nella fattispecie della tutela
dell'incolumità pubblica, del pregiudizio del decoro e anche
dell'eliminazione dei gravi pericoli che minacciano l'incolumità
dei cittadini. È evidente quindi che per una fattispecie di questo
tipo vi sia la necessità di intervenire prontamente e vi sia,
secondo me, anche la possibilità da parte del Prefetto di potersi
sostituire al Sindaco.
Noi su questo chiaramente non molliamo. Mi fa piacere che vi sia
un'assunzione di responsabilità appunto da parte della Regione,
verificheremo che questo però poi avvenga nei fatti concreti perché
dal 2016 denunciamo quest'azione assieme alla collega Spelgatti e
dal 2016 quella persona ha continuato a vivere all'interno di
quell'alloggio e continuato a succhiare dalla mammella pubblica pur
non avendo alcun diritto di farlo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK