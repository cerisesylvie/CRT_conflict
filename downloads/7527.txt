Consiglio Regionale della Valle d'Aosta - Oggetto del Consiglio n. 2050 del 29 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2050 del 29 maggio 1986 - Resoconto
OGGETTO N. 2050/VIII - RINVIO DELLA TRATTAZIONE DELL'ORDINE
DEL GIORNO CONCERNENTE: "INIZIATIVA PER LA RIUNIFICAZIONE IN
UN'UNICA SEDE REGIONALE DELLE STRUTTURE DELL'INPS DELLA VALLE
D'AOSTA".
PRESIDENTE:
È stato presentato dal Consigliere Stévenin,
a firma anche di alcuni Capigruppo della maggioranza e della
minoranza, un ordine del giorno.
Ha chiesto di parlare il Consigliere Torrione, ne ha
facoltà.
TORRIONE - (P.S.I.):
Non voglio fare polemica sull'ordine
del giorno sull'Inps che riguarda questo argomento: si parla di
anziani e allora la prossima volta, visto che si parla di
inquinamento, presento un ordine del giorno sulle scoperte
spaziali. A parte questo, credo che l'argomento che tocca
quell'ordine del giorno è estremamente difficile e delicato; se lo
si vuole liquidare alla svelta siamo anche d'accordo, se però si
vuole discutere della sede Inps di Aosta e si vogliono fare alcune
considerazioni che ci riguardano da vicino come Regione Autonoma
Valle d'Aosta, allora quell'ordine del giorno merita un
approfondimento.
La proposta che faccio, e se non è strumentale dovrebbe essere
accolta, è che questo ordine del giorno venga iscritto al prossimo
Consiglio e nel frattempo la Conferenza dei Capigruppo, visto che
non è mai stato trattato questo argomento, faccia un'audizione
delle Organizzazioni Sindacali, in modo da arrivare in Consiglio
più preparati e documentati.
PRESIDENTE
: Consigliere Torrione, le sue osservazioni
sono le osservazioni della Presidenza, perchè in effetti questo
ordine del giorno non è perfettamente attinente con l'argomento che
era in trattazione. Tuttavia, poichè l'ordine del giorno è stato
firmato da Capigruppo e della maggioranza e della minoranza, la
Presidenza riteneva, trattandosi anche di argomento di particolare
impegno, di accettare l'iscrizione all'ordine del giorno della
prossima seduta, in modo che ci fosse il tempo di approfondire
l'argomento e di evitare di assumere decisioni troppo
frettolose.
Ha chiesto di parlare il Consigliere Beneforti, ne ha
facoltà.
BENEFORTI - (D.C.):
Per me si può rinviare anche alla
riunione del prossimo Consiglio regionale; quello che non accetto
sono le affermazioni del Consigliere Torrione, in quanto non
vogliamo far passare sulla testa niente a nessuno.
È dal 1982 che è in ballo il discorso della regionalizzazione
della sede dell'Inps della Valle d'Aosta; ora che si sta per
concludere con una legge dello Stato italiano un problema di
ristrutturazione e di riforma dell'Inps, dove rientra anche la
Valle d'Aosta, poichè quello che è riportato in questa legge non ci
sta bene, vogliamo dire la nostra nei confronti di quello che deve
avvenire. Dicevo che questo ordine del giorno non passa sulla testa
di nessuno perchè abbiamo fatto incontri con le Organizzazioni
Sindacali, si sono riuniti i Comitati provinciali e regionale
dell'Inps, di cui fanno parte le forze sindacali dei datori di
lavoro e dei lavoratori, per cui non è una cosa nuova. C'è solo una
Organizzazione Sindacale, la UIL, che non accetta il discorso oggi,
quando ieri lo accettava, di unificazione, e nella UIL si riflette
la posizione del partito socialista in questa sede.
Dico allora che non si può venire qui a dire che non è attinente
con l'argomento: quante volte abbiamo portato ordini del giorno che
erano legati a leggi che avevamo discusso in questo Consiglio
regionale? Una volta che c'è un gruppo di Consiglieri che
presentano un ordine del giorno abbinato alla legge che riguarda
gli anziani, e guarda caso l'Inps tutela anche le pensioni degli
anziani, si viene a dire che questo non c'entra.
Stamattina quando il Presidente della Giunta ha detto di
rinviare la discussione sulla Multibox perchè si doveva fare un
discorso in Commissione, allargata ai Capigruppo e alla presenza
della Finaosta e dell'Assessore, non si è preoccupato di
accettarla, la proposta; oggi, perchè si tratta dell'Inps, e di un
problema di organizzazione sindacale che si riflette nella persona
e nel movimento cui appartiene il Consigliere Torrione, allora
bisogna rimandarlo, fare la Conferenza dei Capigruppo e l'audizione
con le Organizzazioni Sindacali, quando queste hanno già dato il
loro consenso e manca solo la sua Organizzazione Sindacale,
Consigliere Torrione.
PRESIDENTE
: Vi richiamo all'osservanza del Regolamento,
il quale prevede che gli ordini del giorno si possono presentare
quando sono attinenti agli argomenti in discussione.
È fuori discussione che l'ordine del giorno, che è stato
presentato, ha un'attinenza estremamente relativa; questa è
l'opinione della Presidenza, indipendentemente dall'opinione del
Consigliere Torrione, di cui risponde lui e non io. Quindi c'era la
proposta della Presidenza di iscrivere questo ordine del giorno e
discuterlo nella prossima seduta del Consiglio: vi pregherei di
esprimervi in merito.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
Sono d'accordo con la proposta del
Presidente, nel senso che sono sempre propenso ad accettare la
possibilità di discutere; voglio però fare presente che, usando
oggi questa procedura, si rischia di essere meno sportivi sugli
ordini del giorno in prossime occasioni, perchè finora siamo sempre
stati molto elastici nell'iscrizione all'ordine del giorno, e che
la richiesta da parte del Consigliere Torrione di un rinvio al
prossimo Consiglio mi era già stata personalmente rivolta quindici
giorni fa, quando volevo presentare l'ordine del giorno, allora.
Oggi viene presentato e si rimanda al prossimo Consiglio, spero che
questa consultazione possa avvenire.
PRESIDENTE
: Ha chiesto di parlare il Consigliere
Stévenin, ne ha facoltà.
STEVENIN - (U.V.):
Come hanno detto coloro che mi hanno
preceduto, anch'io sono d'accordo nel rinviare la discussione al
prossimo Consiglio e sono anche d'accordo per l'audizione che è
stata richiesta con le Organizzazioni Sindacali.
Ciò che non vorrei è che nel frattempo possa procedere a livello
nazionale quella legge con la quale si intende includere nella
ristrutturazione più generale del problema pensionistico anche una
parte riguardante la sede Inps di Aosta, perchè se ciò accadesse,
rischieremmo di vedere messa in discussione, almeno in parte,
l'autonomia della nostra Regione.
Quindi, sono d'accordo, però faccio presente il rischio cui si
va incontro, e coloro che erano contrari si prenderanno anche certe
responsabilità nell'eventualità che questo avvenga.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Una sola considerazione: credo che
da qui al prossimo Consiglio il Parlamento della Repubblica
Italiana non possa approvare materialmente la legge sulla riforma
dell'Inps.
Prendo atto con soddisfazione che alcuni proponenti dell'ordine
del giorno hanno acconsentito a spostare la discussione al prossimo
Consiglio. Pregherei la Presidenza del Consiglio, visto che si sono
dimostrate anche delle disponibilità in questo senso, a farsi
promotrice di una audizione con le Organizzazioni Sindacali. Non
vogliamo prevaricare nessuno, vogliamo solo ascoltare delle
ragioni, anche perchè non abbiamo la fortuna che ha il Consigliere
Beneforti di avere una sua Organizzazione Sindacale: noi abbiamo
una Organizzazione Sindacale che è la UIL.
PRESIDENTE
: Consigliere Torrione, abbiamo delle grosse
difficoltà a convocare la Conferenza dei Capigruppo insieme alle
Organizzazioni Sindacali quando il prossimo Consiglio è già
convocato per il 10 giugno. Vedremo di fare questa riunione nei
tempi dovuti, anche se i tempi sono estremamente stretti.
Ha chiesto di parlare il Consigliere Beneforti, ne ha
facoltà.
BENEFORTI - (D.C.):
Il Consigliere Torrione non sa che
non è il Parlamento, ma è la Commissione del Parlamento che sta
portando avanti il discorso in sede referente, e una volta che
questa Commissione previdenziale ha deciso, è difficile farla
tornare indietro. Se nel frattempo ciò avviene, come giustamente ha
detto il Consigliere Stévenin, chi si è assunto queste
responsabilità, se le sosterrà.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Condivido la scelta della Presidenza
del rinvio al prossimo Consiglio perchè è un argomento molto
impegnativo, e non si possono prendere delle decisioni senza
conoscere a fondo il problema.
Vorrei solo rivolgere un invito al Sindacato di Valerio
Beneforti e a quello del PSI, di mettersi d'accordo, onde evitare
di venire qui e iniziare un litigio che non ha alcun significato.
In quel caso sarei costretto a invitare la CISNAL, dopodichè
dovremo sentire anche loro.
PRESIDENTE:
L'ordine del giorno presentato dai vari
Capigruppo è iscritto all'ordine del giorno della prossima seduta
consiliare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK