Consiglio Regionale della Valle d'Aosta - Oggetto del Consiglio n. 1755 del 20 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1755 del 20 aprile 2011 - Resoconto
OGGETTO N. 1755/XIII - Interpellanza: "Individuazione delle
tappe da percorrere per ottenere l'assegnazione alla Valle d'Aosta
di una gara di Coppa del Mondo di sci alpino".
Interpellanza
Preso atto della piena riuscita dei Campionati Italiani
Assoluti di Sci Alpino 2011 che si sono svolti dal 23 al 27 marzo
nelle località di La Thuile per le competizioni maschili, Pila
(discesa libera, supergigante e supercombinata) e Courmayeur
(slalom gigante e slalom speciale) per quelle femminili;
Rilevata la straordinaria prestazione offerta dall'atleta
Federica Brignone, cresciuta agonisticamente sulle nevi di
Courmayeur;
Constatato che il grande lavoro organizzativo di tutti gli
attori delle tre stazioni sciistiche coinvolte è stato coronato
dall'apprezzamento generale;
i sottoscritti Consiglieri regionali
Interpellano
l'Assessore competente per sapere se intenda:
1) chiarire come e con quali figure di rappresentanza
l'Assessorato ha seguito le competizioni;
2) evidenziare le tappe che, dopo le Finali di Coppa Europa,
porteranno in Valle d'Aosta la tanto agognata gara di Coppa del
Mondo di sci alpino.
F.to: Donzel - Rigo
Presidente
- La parola al Consigliere Donzel.
Donzel (PD)
- Egregio Presidente, cari colleghi,
apparentemente il tema sembra un tema di non grosso
spessore...parliamo di cosa fare per avere la Coppa del Mondo.
In realtà, come ci siamo detti più volte, il settore del turismo
invernale è vitale per la Valle d'Aosta; allora, nello specifico
abbiamo avuto la sensazione - può darsi che sia sbagliata, che
appartenga solo a noi, quindi saremo contenti di avere una pronta
smentita da parte dell'Assessore - che ci fosse, rispetto
all'importanza dell'obiettivo che mi pare ci sia...penso sia un
obiettivo condiviso dalla comunità valdostana acquisire finalmente
una gara di Coppa del Mondo di sci, perché è un po' fastidioso
vedere ogni anno questo calendario delle gare di Coppa del Mondo di
sci e vedere che la maggior parte di esse si svolge in località che
hanno sede in Trentino, in Friuli...magari passa qualche gara in
Piemonte, ma la Valle d'Aosta non c'è mai! Allora si capisce che
ovviamente ci sono dei forti interessi, delle sinergie che a
Bolzano hanno creato con Austria e Svizzera per avere sotto
controllo questa manifestazione straordinaria che è la Coppa del
Mondo di sci, e so bene quanto non sia facile riuscire ad
avvicinarsi e ad ottenere questo ambito progetto, però mi ero
illuso che ci fosse una vera volontà da parte dell'Amministrazione
di percorrere questa strada e di portarla a compimento.
Di fronte alle gare recenti che ci sono state dei campionati
assoluti italiani ci si aspettava di vedere, nel
parterre
delle gare, una folta presenza della maggioranza regionale...noi,
Consiglieri di minoranza, quasi diamo fastidio quando partecipiamo
a degli eventi; insomma, ci viene relegato un angolino e ci si
mette lì come...si dice: "miseria, sono venuti pure oggi, non
avevano altro da fare, partecipano...", però la maggioranza, quella
istituzionale, si dice, quella c'è! E invece a premiare atlete
prestigiose mi pare che non ci sia stata questa partecipazione
massiccia di questa folta maggioranza! Ho detto: non è che si
comincerà a non tenere stretti i rapporti con le autorità sportive,
che poi sono quelle che nella difficile diplomazia per ottenere
queste gare pure svolgono un ruolo importante...quindi, in questo
senso, mi aspetto una sonora smentita ed una dichiarazione
dell'Assessore che ci rassicuri di come la macchina diplomatica
della Regione stia lavorando per consentirci di raggiungere questo
obiettivo.
Non è la prima volta che mi occupo di queste cose, lo avevo già
fatto per quanto riguarda importanti manifestazioni sportive come
il
Tour de France
, eccetera; quello che vale per il ciclismo
vale anche per lo sci, e la continuità, l'assiduità con cui una
comunità dimostra di essere interessata a queste
manifestazioni...spesso noi lo facciamo anche con un successo che -
bisogna riconoscere - c'è quando la manifestazione c'è, ma poi non
c'è questa assiduità e quindi sono interventi sporadici. Il costo
per ottenere il beneficio è spesso più alto, mentre il beneficio è
dato soprattutto dalla continuità e dalla ripetitività dell'evento
che fa poi di una stazione un polo di eccellenza a livello
internazionale. Quindi da parte nostra c'è la volontà di conoscere
quali sono i percorsi e gli impegni che l'Amministrazione mette in
atto per ottenere questa importante manifestazione sportiva, che
tutti gli operatori del settore valdostano si meritano per la
qualità del nostro ambiente, ma soprattutto per la qualità umana,
che è data dall'impegno che ci mettono nel gestire le piste, nel
far vivere il mondo dello sci in Valle d'Aosta.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Credo che possa esserci una prova del nove per valutare se il
Governo segue con attenzione. Sicuramente l'interpellanza è uno
strumento per avere delle informazioni direttamente dall'Assessore,
ma lei faccia una prova, vada a chiedere al Comitato ASIVA, al
comitato organizzatore, alle persone che si occupano, per capire se
c'è attenzione o non c'è attenzione. Le posso dichiarare che non
c'è solo "un'attenzione", c'è tanta attenzione! A volte lei si
sofferma alla vetrina...non è detto che facendo parte di una foto o
di un momento noi diamo la sensazione di seguire con attenzione; se
così fosse, lei, con la
bataille des reines,
che è quella
che si occupa di più di agricoltura di tutta la Valle d'Aosta,
sarebbe sempre dietro alle mucche; però, rispetto a questo c'è
tutto un sistema, c'è una serie di persone che lavorano, non è che
basta fare il quadretto per dire: guarda come si occupano!
Quando parliamo di campionati italiani, prima di arrivare alla
manifestazione abbiamo fatto quattro riunioni con tutti i comitati
organizzatori, perché ovviamente ognuno aveva una sua impostazione
e abbiamo detto: se questo serve per portare la Valle d'Aosta
all'attenzione del grande mondo, non possiamo suddividere queste
iniziative come iniziative disgiunte una dall'altra, ma dobbiamo
fare una cornice, e come avrà avuto modo di vedere i campionati
italiani si sono presentati con una
brochure
unica, con un
calendario ed una richiesta...ma questo non è un caso, Donzel, è un
lavoro costante! Abbiamo fatto quattro riunioni e, se lei va a
vedere nella documentazione, hanno presentato prima una richiesta
disgiunta, dopodiché abbiamo fatto le riunioni con l'ASIVA ed hanno
cercato di omogeneizzare le varie manifestazioni. Quindi ribadisco
che da questo punto di vista c'è tanta attenzione, con tanti
ringraziamenti da parte di quelli che organizzano; tutto il
resto...è un po' di bassa cucina!
Da quel punto di vista quindi la tranquillizzo: siamo molto
attenti, così come siamo molto attenti a quello che può essere
l'obiettivo. Ricordo a tutti che i campionati italiani erano una
tappa per poterci certificare e poter avere delle manifestazioni in
futuro più importanti. Ora, dal punto di vista mediatico mi sono
lamentato, non tanto con la stampa locale che ha dato una bella
visibilità, la televisione, RAI 3...allora, questo è il modulino
piccolino che ha riservato
La Gazzetta
dello Sport
ai
campionati italiani...lo vede? è un francobollo! Da questo punto di
vista, purtroppo - è un'informazione che le do, non è un problema
mio, è un problema di quella che è l'attenzione nell'ambito dello
sci -, se lei sfoglia un giornale sportivo vedrà che parlano
prevalentemente di calcio, dopodiché del Gran premio, delle
motociclette, mentre lo sci, purtroppo, è dimenticato. È una
battaglia che sappiamo di dover fare con tutte le stazioni
dell'arco alpino, ma è una battaglia difficile. Lei guardi anche
nell'ambito delle gare di Coppa del Mondo quante sono le gare che
riesce a seguire nelle televisioni in chiaro e non sui canali
satellitari...sono poche! Avevamo avuto in passato, con Tomba, una
situazione molto favorevole, ma adesso che non abbiamo più dei
grandi campioni lo sci è un po' escluso dalla programmazione, è un
problema, e cerchiamo di risolverlo.
Per quel che è delle gare, ASIVA, con i nostri bravissimi
rappresentanti nella FISI, colonnello Mosso e Dante Berthod, ha
rappresentato quella che poteva essere una filiera, un percorso per
ottenere queste grandi gare, tant'è che ci siamo mossi subito, ma,
anche lì, il 16 febbraio abbiamo riempito il Salone delle
manifestazioni dove abbiamo messo attorno al tavolo tutti i vari
operatori: albergatori, commercianti, sci club, stazioni di sci,
consorzi...perché questa non può essere un'azione fatta in
solitudine. Come lei sa, per avere una gara di Coppa del Mondo noi
ci siamo posti anche degli obiettivi molto importanti: le finali di
Coppa del Mondo nel 2016, perché c'è tutto un percorso impegnativo;
per fare una cosa del genere ci vogliono minimo 5.000.000 di euro e
massimo (anche se al massimo non c'è un limite) potremmo andare
sugli 8-9.000.000 di euro. Allora, a questo proposito, abbiamo
chiesto ai nostri operatori: volete fare questa scommessa, volete
che questo sia un sistema promozionale per valorizzare le vostre
strutture? Perché se così è, voi dovete essere conseguenti, cioè se
facciamo un investimento così importante...voi, operatori, cosa
fate? Voi, enti locali, cosa fate? Al tavolo c'erano anche gli enti
locali. Se tu fai un investimento così importante, tutta la Valle
d'Aosta, ma non l'Amministrazione regionale, gli operatori, gli
albergatori dovranno muoversi da qua al 2016...chi ci va a So?i? Ci
va l'Amministrazione, d'accordo, per le olimpiadi, ma ci dovranno
andare i consorzi, gli operatori e abbiamo chiesto loro di
esprimersi ufficialmente. Siamo in attesa di questa espressione,
quindi ADAVA e CELVA ci dovranno dare delle indicazioni, perché
l'Amministrazione ha manifestato la sua disponibilità a sostenere
un'iniziativa, ma ci vuole una convinzione, un atteggiamento
fattivo da parte di tutti, in modo che questo investimento così
importante non sia un investimento fine a sé stesso.
Oggi lei sa che tutte le gare che facciamo, ivi compresi i
campionati italiani, sono proposti soprattutto dalle società
sportive, dagli sci club, dall'ASIVA, e da questo punto di vista
vedo un collegamento che ha margini di miglioramento con gli
albergatori, perché alla fine tutte queste gare sono gare che
servono a promuovere il territorio. Quindi lì bisogna fare, secondo
noi, dei passi ancora in avanti e da questo punto di vista c'è
massima attenzione rispetto a questi argomenti, un'attenzione
dettagliata. Può darsi che nei
parterres
non abbia avuto
modo di farci fare delle foto, ma la invito a fare la prova del
nove: vada in ASIVA e nei comitati per vedere se la Regione o
l'Assessorato del turismo li segue o non li segue!
Presidente
- La parola al Consigliere Donzel.
Donzel (PD)
- Egregio Presidente, cari colleghi...lei ha
un potere straordinario, Assessore: trasformare una piccola
interpellanza in una cosa assolutamente sensata e utile perché,
guardi, le sue risposte piccate non danno il segno di una serenità
e di un lavoro compiuto che sta procedendo con tappe ben
definite...
Nell'interpellanza si dice (al di là della piccola polemica che
ci può stare e su cui poi ritorno):
"evidenziare le tappe che,
dopo le Finali di Coppa Europa, porteranno in Valle d'Aosta la
tanto agognata Coppa del Mondo di sci alpino"
. Mi pare che lei
per adesso si limiti ancora ad una serie di espressioni che sono:
speriamo, confidiamo...che non sono un cronoprogramma dettagliato
ed un lavoro che va in quella direzione! Ma siccome lei provoca,
non può esimermi dal risponderle. Se lei dice che non serve a
niente che io vada a farmi fare una foto alle
batailles des
reines
, io le dico che lei, come Vicepresidente di una Giunta,
dovrebbe sapere che il giorno in cui c'erano i campionati italiani
ben due dei suoi Assessori erano a farsi la foto alla
bataille
des reines
e non mancava solo
La Gazzetta
dello
Sport
, mancava anche la Giunta regionale! Allora vede che forse
non basta proclamare l'attenzione ad ampia voce e dire: noi ci
siamo...noi ci siamo, ma alle volte ci sfugge qualche piccolo pezzo
e diciamo ai giornalisti de
La Gazzetta
dello Sport
:
andateci voi a vedere quella gara, perché noi abbiamo altro da fare
quel giorno! Quindi chiediamo ad altri di seguire per noi, con
attenzione, questi avvenimenti assolutamente importanti.
Per me la preoccupazione cresce, perché se siamo ancora
all'acquisizione delle disponibilità, siamo ancora a dover lavorare
con il settore come se il settore non si rendesse conto
dell'importanza che ha avere una gara di Coppa del Mondo; sono
molto preoccupato, perché se ad oggi i nostri operatori turistici
sono ancora da convincere e da motivare, io dico: ma chi è
l'Assessore al turismo che deve avere con questi operatori quel
feeling, creare in loro la fiducia perché capiscano di questa
straordinaria sinergia che ormai c'è fra sport e attività
turistica? Credo che ci debba essere da parte anche sua un lavoro
maggiore in questo senso...chi altri, se non la politica, ha il
compito di mettere insieme i soggetti e portarli a raggiungere
questi obiettivi?
Resta il fatto che nonostante lo sci non abbia le prime pagine
dei giornali, non abbia le copertine dei telegiornali, in altre
stazioni sciistiche hanno anche quattro gare di Coppa del Mondo e
le hanno anche stazioni che magari sono meno - a mio avviso -
famose delle nostre, e le nostre non le hanno! Quindi, nonostante
lei continui a dire che va tutto bene, siamo in una situazione in
cui molto resta da fare per non mancare quell'obiettivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK