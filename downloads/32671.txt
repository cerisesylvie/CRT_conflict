Consiglio Regionale della Valle d'Aosta - Oggetto del Consiglio n. 1294 del 14 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CREDITO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1294 del 14 luglio 2010 - Resoconto
OGGETTO N. 1294/XIII - Interpellanza: "Interventi regionali
per l'agevolazione delle imprese valdostane nell'accesso al
credito".
Interpellanza
Appreso, secondo quanto denunciato da Confindustria VdA, che
i tassi sugli affidamenti finanziari applicati alle imprese
valdostane sono di due punti superiori rispetto a quelli di
Bolzano;
Ricordato che la Regione immette una notevole quantità di
risorse nel sistema finanziario locale allo scopo di agevolare
l'accesso al credito e quindi lo sviluppo dell'economia;
Considerata la difficile situazione congiunturale che investe
l'economia planetaria e, di conseguenza, anche quella
valdostana;
ciò premesso, i sottoscritti Consiglieri regionali
Interpellano
il Presidente della regione e/o l'Assessore delegato per
sapere:
1) per quali ragioni gli interventi posti in essere dalla
Regione sono vanificati da così elevati livelli di costo del
denaro;
2) a quanto ammontano i benefici riconosciuti annualmente
dalla Regione agli enti creditizi e d'intermediazione finanziaria -
e quali sono codesti - finalizzati all'alleggerimento del costo del
denaro per le famiglie e le imprese locali;
3) quali soluzioni si intendono intraprendere per ovviare a
tale situazione incresciosa ed entro quando si prevede di riportare
il costo del denaro in un alveo di ragionevole sostenibilità anche
in Valle d'Aosta.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- Stiamo attraversando da tempo un periodo
di grave crisi congiunturale che investe non solo la Valle d'Aosta,
ma l'economia globale. La Valle d'Aosta non è indenne, quindi anche
la nostra piccola economia e il nostro piccolo microcosmo hanno
delle difficoltà che sono tangibili, alle quali si cerca di far
fronte con capacità di innovazione e di resistenza all'urto della
crisi e anche facendo leva sugli strumenti che le istituzioni
pubbliche mettono a disposizione delle imprese. Fra questi
strumenti c'è il credito, che permette di finanziare progetti, di
colmare dei
gap
che si sono venuti a creare momentaneamente,
a lanciare nuove iniziative ed è un credito che non viene concesso
gratuitamente, ma è oneroso, di conseguenza i tassi di interesse
cubano sui bilanci aziendali. Da un recente rapporto
dell'Osservatorio regionale sul credito, è emerso che la Valle
d'Aosta è particolarmente arcigna nella concessione del credito,
non nel senso di elargire dei finanziamenti, ma nel richiedere dei
tassi di interesse piuttosto esosi, tant'è che se una media
nazionale per i prestiti a breve termine si attesta sul 4,38 per
cento, la Valle d'Aosta ha 5,85 punti percentuali e il Trentino
Alto Adige oscilla intorno ad una media del 3,8 per cento, 2 punti
percentuali in meno. Nei prestiti a medio-lungo termine la
percentuale nazionale è del 2,68 contro quella del 4 per cento
della nostra Regione, che è la percentuale più alta fra tutte le
Regioni italiane.
Lo strumento del credito è fondamentale in un periodo come
questo, penso che non esista (o si conteranno sulle dita di una
mano) un'azienda in Valle d'Aosta che non abbia un'apertura di
credito, un mutuo, una formula di finanziamento o di sostegno per
far fronte alle difficoltà congiunturali del momento o per
investimenti di medio e lungo termine. Viene da chiedersi come
possiamo essere competitivi, come una Regione come la nostra, che
ha sempre vantato di offrire alle imprese delle opportunità - penso
a quella energetica -, si trovi in questo stato di difficoltà o,
meglio, sia il fanalino di coda nel costo del denaro. I dati sono
stati denunciati con forza da Confindustria, abbiamo letto sui
giornali che le banche sono state convocate d'imperio dal
Presidente Rollandin lunedì 21 giugno alle 18,30 in un tavolo
ampio, a cui immagino abbia partecipato l'Assessore che risponderà
all'interpellanza, ma il problema resta. Una realtà alpina con
forti analogie istituzionali, geografiche, culturali alla nostra
qual è il Trentino Alto Adige si trova ad offrire un vantaggio ai
propri imprenditori che è di gran lunga superiore a quello che può
offrire la Valle d'Aosta. Abbiamo letto titoli roboanti per qualche
giorno, ma l'argomento dopo il 21 giugno sembra non destare più
interesse, ma, in realtà, direi che è molto interessante e bisogna
capire quali sono gli intendimenti di questa Regione e quali
soluzioni intende intraprendere visto che essa è munifica verso il
sistema creditizio: la Regione dà al sistema creditizio, il sistema
creditizio è più avaro nel concedere al sistema economico. Ho letto
titoli roboanti per alcuni giorni, che poi via via si sono estinti
a partire dall'ira di Rollandin:
"Noi aiutiamo il credito, ma i
conti non tornano, il costo del denaro non può essere così
elevato!"
,
"Rollandin striglia i confidi..."
, vorremmo
sapere come sono stati strigliati i confidi, se l'idea del confidi
unico è una chimera, oppure pensate di approdare in quella
direzione. Ho letto anche titoli, visto che il problema è sorto
quando veniva varata la manovra del "Governo Berlusconi", che mi
hanno infastidito:
"Manovra peggiore della crisi"
, detta dal
Presidente Rollandin, al quale potrei dire:
"credito in Valle
d'Aosta peggiore della crisi"
,
"il credito valdostano
peggiora la crisi"
; se vogliamo giocare a colpi di demagogia,
credo che siamo tutti capaci di urlare più forte e di vincere.
Assessore Lavoyer, a lei poniamo tre domande: l'ultima
ovviamente la riteniamo la più importante, perché si riferisce agli
intendimenti politici, perché questa situazione non dà un'immagine
della Valle d'Aosta che si propone agli imprenditori come terreno
ove insediare le proprie attività, anzi fa scappare gli
imprenditori o li mette in difficoltà.
Con le altre due domande vi chiediamo:
"per quali ragioni gli
interventi posti in essere dalla Regione sono vanificati da così
elevati livelli di costo del denaro"
, quindi qual è l'analisi
che avete fatto con i vostri uffici, con l'osservatorio, con le
strutture imponenti che avete a disposizione per capire dove sta il
problema;
"a quanto ammontano i benefici riconosciuti
annualmente dalla Regione agli enti creditizi e d'intermediazione
finanziaria - e quali sono codesti - finalizzati all'alleggerimento
del costo del denaro per le famiglie e le imprese locali"
.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente. Il problema sollevato
dal collega Tibaldi è un problema concreto, di per sé molto
complesso, quindi per evitare dichiarazioni che possono
pubblicizzare alcune posizioni, è importante fare molta chiarezza
sull'argomento. Intanto chiarezza sul ruolo della Regione e sul
ruolo delle banche, perché una cosa sono i compiti che sono in capo
alle banche, altra cosa sono i compiti in capo alla Regione e gli
strumenti che questa ha per intervenire.
Il primo chiarimento da fare riguarda il punto n. 1:
"per
quali ragioni gli interventi posti in essere dalla Regione sono
vanificati da così elevati livelli di costo del denaro"
, se
questo viene collegato - come ha fatto il collega Tibaldi - ai
famosi 2 punti che sono stati dichiarati di maggior costo del
denaro, non può essere riferito, nonostante tale problema sia
reale, a tutti quei finanziamenti dove c'è l'intervento della
Regione per abbattere il costo del denaro, perché, rispetto a
quanto segnalato da Confindustria, il divario di 2 punti registra
una dinamica dei tassi sui prestiti a medio-breve termine. Gli
interventi finanziari a breve termine non sono sostenuti da
contributi regionali, ossia il contributo per l'abbattimento del
costo del denaro c'è solo sui mutui chirografari o ipotecari, ossia
sugli interventi di investimento. Lascerò al collega Tibaldi
l'entità di tali contributi. E' importante dividere gli interventi
a medio e a breve termine; quelli dove c'è la differenza maggiore
del tasso di interesse sulle rilevazioni della Banca d'Italia
riguardano i finanziamenti a breve che non usufruiscono, in base
alla legge n. 75, di nessun tipo di contributo per l'abbattimento
del costo del denaro. In base all'analisi della Banca d'Italia
l'andamento del credito in Valle d'Aosta nel primo trimestre 2010,
è stato raffrontato con quello del Trentino, (dati Banca d'Italia
sui prestiti a medio e lungo termine - dove c'è l'intervento
regionale) - per i tassi di interessi bancari in Valle d'Aosta la
media è del 3,16, mentre in Trentino è pari al 3,05, evidenziando
una differenza di più 0,11, una cifra importante, ma non comunque
di 2 punti percentuali. Fatta questa premessa, per questo tipo di
discorso abbiamo fatto insieme al Presidente una riunione con le
banche e confidi, perché riteniamo queste ultime molto importanti,
al di là dei rapporti che può avere la Regione direttamente o
indirettamente tramite Finaosta con le banche. L'incontro si è
tenuto il 21 giugno 2010 e da esso sono emerse alcune proposte di
tipo operativo, in particolare il Presidente aveva evidenziato la
necessità di istituire nell'immediatezza un gruppo di lavoro per
verificare i dati sui tassi, la qualità del
rating
delle
aziende valdostane, che rappresenta una delle motivazioni degli
istituti di credito per sostenere un maggior costo del denaro in
Valle d'Aosta e quale meccanismo adottare per superare tale
situazione. A questo gruppo di lavoro, che è stato convocato una
prima volta, ma poi rinviato per motivi organizzativi, partecipano
Unicredit Corporate, Unicredit Banca, Intesa San Paolo, Monte dei
Paschi di Siena, Banco di credito cooperativo e Finaosta, in
sostanza gli istituti che hanno maggior radicamento sul nostro
territorio. L'altra attività emersa da questo incontro è quella di
verificare con tutte le confidi quali sono, per lo stesso tipo di
finanziamento, le convenzioni in essere con le varie banche; ci
siamo fatti fare un quadro di riferimento preciso di tutte le
convenzioni evidenziando la tipologia dell'intervento, le diversità
fra le banche e fra le varie confidi per lo stesso tipo di
finanziamento. Questo ci sembrava un elemento indispensabile per
poter affrontare la problematica in modo corretto.
Tralasciando l'opportunità che si arrivi in tempi brevi ad
un'unica confidi, come è stato auspicato dal Presidente, riteniamo
che sulle confidi si possa incidere per far sì che ci sia
uniformità di contenuti nelle varie convenzioni con le diverse
banche, soprattutto per gli stessi tipi di finanziamenti.
Avendo raccolto questi dati, è ora possibile fare un ulteriore
incontro con le banche, in cui proporre questo tipo di percorso
caratterizzato dall'esistenza dell'intervento dell'ente pubblico,
dall'uniformità di comportamento dei soggetti che fanno da
intermediari: le confidi e le banche sul territorio regionale.
In conclusione ancora una precisazione, poi fornirò al collega
Tibaldi una tabella dove sono riassunti i contributi erogati dalla
Regione ai confidi in base alla legge n. 75 per l'abbattimento del
costo del denaro. Abbiamo i dati dei contributi erogati nel 2008
relativi al 2007, i dati dei contributi erogati nel 2009 relativi
al 2008, quelli del 2010 li avremo nel 2011, perché vengono erogati
l'anno successivo. Complessivamente nel 2008 sono stati erogati
1.912.000 euro di contributi, per il 2009 3.925.000 euro. Questi
non sono contributi erogati alle varie confidi, ma vengono erogati
direttamente alle imprese, in base alla rendicontazione dei costi
del denaro in base alla legge n. 75. Poiché non coincidono con i
contributi che vengono erogati alle confidi, perché sono contributi
che possono essere utilizzati per il 75 per cento delle garanzie,
gli interventi delle confidi non sono solo relativi
all'abbattimento del costo del denaro, ma anche una partecipazione
al rischio che diminuisce (quello della banca). Questo non è il
dato complessivo: è il dato dei contributi finalizzati
all'abbattimento del costo del denaro.
A breve rifaremo questo incontro, abbiamo raccolto tutti i dati
che le varie confidi ci hanno fornito sulle modalità e i contenuti
delle convenzioni; per quanto ci riguarda, cercheremo di agire per
fare in modo che vi sia uniformità di comportamento fra le banche e
le varie confidi, ma soprattutto ci sia un'imposizione di tasso di
interesse più uniforme rispetto ad altre realtà simili alle nostre,
soprattutto laddove, oltre ad avere l'abbattimento del costo del
denaro della Regione, c'è anche una partecipazione al rischio
indiretto tramite le confidi.
Président
- La parole au Conseiller Secrétaire
Tibaldi.
Tibaldi (PdL)
- Mi è pervenuto adesso il suo prospetto,
la ringrazio Assessore, una replica su quanto ha detto.
Come lei dice, il problema è complesso ed è difficile,
sicuramente non è di immediata soluzione, ma sta di fatto che lo
spread
dei tassi valdostani rispetto agli altri tassi
applicati in altre regioni è molto significativo, tale che facilita
il processo di stagnazione e di recessione di un'economia qual è la
nostra, che in questa fase non sta brillando. Penso che lei possa
convenire con me che in questa fase in Valle d'Aosta - lo leggiamo
in tutti i settori da quello turistico a quello edilizio a quello
industriale, artigianale - ci sono segnali di rallentamento anche
notevole. È naturale che, al di là delle considerazioni che ha
fatto sullo specifico su questi dati che mi ha consegnato, e sul
monitoraggio che volete mettere in cantiere, il problema accesso al
credito in Valle d'Aosta c'è e non è che sia stato scoperto
dall'osservatorio l'altro giorno: in Valle d'Aosta il costo del
denaro è sempre stato elevato. La possibilità per gli imprenditori
di reperire finanziamenti o approvvigionarsi di denaro fresco è
sempre stata oggettivamente difficile. Oggi però questa
comparazione regionale ci mette in luce come una Regione che non dà
delle garanzie dei presupposti di competitività per lanciare e
rilanciare o insediare delle attività nella nostra regione. Credo
che sia su questo punto che voi abbiate il dovere di ragionare
soprattutto. Sono apprezzabili le iniziative che avete messo in
campo dopo la riunione del 21, un gruppo di lavoro non si nega a
nessuno, è stato creato per verificare i dati sui tassi, sul
rating
e quindi per avere un quadro di insieme più ampio, va
bene, c'è già un osservatorio regionale sul lavoro, si aggiunge un
gruppo di lavoro... per carità, forse un osservatorio e un gruppo
saranno più efficaci che non solo un osservatorio, due meglio di
uno. Speriamo che il lavoro dell'uno e il lavoro dell'altro in
forma sinergica riescano a dare qualche elemento ulteriore di
riflessione, come leggevo in una dichiarazione del Presidente
Rollandin, per rendere i controlli più efficaci.
Sulla confidi unica mi è parso di capire che per ora non se ne
parla, capisco che qui ci siano delle difficoltà, degli
arroccamenti di posizioni...
(interruzione dell'Assessore Lavoyer, fuori
microfono)
...ho visto le dichiarazioni, il Presidente è d'accordo, ma l'ho
detto anche in premessa. Mi è parso di capire dalle sue parole che
per ora è un argomento che è stato un attimo accantonato, anche se
sarebbe opportuno definirlo a prescindere dagli arroccamenti di
posizione che non dico dipendono dalla Giunta, ma dipendono da
altri soggetti che hanno altri interessi o obiettivi da perseguire.
Su questo l'ente istituzione per eccellenza in Valle d'Aosta, che è
la Regione, credo che possa fare la voce più grossa, anche perché è
generosa e attenta nei confronti dei confidi.
Devo dire, questo è un messaggio che non va diretto
all'Amministrazione regionale, ma anche ad altri enti come i
difensori dei consumatori, i sindacati... patti chiari: i patti
chiari - ricordo che si fece qualche anno fa una pubblicità e una
divulgazione a tambur battente - hanno di fatto fallito
l'obiettivo. La tutela del consumatore, o in questo caso della
famiglia, o dell'imprenditore che vuole approvvigionarsi di denaro
fresco come l'hanno monitorata e seguita? Anche qui penso che da
parte di queste associazioni un attimo di autoriflessione debba
essere fatto. In ogni caso, noi dal nostro piccolo angolo di
osservazione ci permetteremo di tenere sotto controllo questa
problematica, che è grave, concreta, preoccupante e che, oltre alle
soluzioni immediatamente messe sul tappeto, alle proposte operative
che sono scaturite dopo il 21 giugno, merita un intervento più
energico e radicale.
Con le banche, che sono istituzioni autonome, ovviamente non si
può usare la logica dell'imposizione, ma con esse ci sono anche
rapporti di cordialità istituzionale e rapporti istituzionali veri
e propri che permettono forse di ragionare in termini più efficaci
ed efficienti. Non ci basta partecipare annualmente con la Banca
d'Italia o con singole banche agli aggiornamenti che vengono
periodicamente fatti sul rapporto dell'economia, del sistema
finanziario sulla statistica valdostana, per poi fare dei
commentini di carattere didattico culturale anche interessanti,
qualcuno più pregevole, qualche altro forse più fuori luogo, ma
alla fine trovarci concretamente - per usare una parola del
Presidente Rollandin - in questo stato di cose... questo è il
problema. Al di là di queste riunioni, di questi appuntamenti
periodici suntuosi, credo che bisogna mettere le mani nel problema
e risolverlo con energia e con coraggio. Non abbiamo dubbi, visti i
titoli, che le ire manifestate e i tavoli convocati possano
produrre qualcosa, ma questi dubbi ci rimarranno se nel giro di
qualche tempo vedremo confermarsi i tassi di questo tipo e
un'economia stantia, statica, che lamenta un disinteresse della
Regione in questo sistema finanziario effettivamente
penalizzante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK