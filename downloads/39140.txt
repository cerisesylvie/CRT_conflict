Consiglio Regionale della Valle d'Aosta - Oggetto del Consiglio n. 2464 del 9 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2464 del 9 novembre 2016 - Resoconto
OGGETTO N. 2464/XIV - Reiezione di risoluzione: "Invito
all'Assessore al bilancio a rassegnare le dimissioni dalla
carica".
Rosset (Presidente) -
Punto n. 33.02 dell'ordine del
giorno. Ha chiesto la parola il Consigliere Cognetta per
l'illustrazione; ne ha facoltà.
Cognetta (M5S) -
Con questa risoluzione cerchiamo di
mettere, come gruppi di opposizione, il punto su una questione che
abbiamo appreso dai giornali rispetto alle intenzioni
dell'Assessore riferite alla Casa da gioco e, più in generale, al
bilancio.
Nella risoluzione scritta, che in questo caso leggerò per dare
maggior dettaglio su ciò che viene chiesto, alla fine noi chiediamo
un impegno da parte del Consiglio regionale rispetto all'Assessore:
"Viste le notizie apparse sui media rispetto alla presentazione
della finanziaria regionale; considerato che nel Defr 2017-2019,
approvato nella sessione del Consiglio regionale del 27/10/2016 non
era presente nessun riferimento al prestito di 48 milioni di euro
al Casinò o alla quotazione in Borsa di CVA; valutato che non più
tardi di due Consigli fa l'Assessore Perron aveva dichiarato che
non era necessario ricapitalizzare "per ora" la Casa da gioco;
viste le risposte date in aula che mettono in dubbio non solo il
lavoro espresso dall'Assessore, quanto l'integrità personale del
Consigliere Perron, il quale non solo omette le risultanze, ma
fornisce risposte volutamente fuorvianti in modo da evitare di
fornire le informazioni richieste; considerato che si nota una
costante e continua volontà politica, messa in atto dall'Assessore
Perron, di prendere decisioni strategiche fondamentali per il
futuro della nostra regione e dei suoi 124.000 abitanti, in totale
solitudine e in spregio sia dei componenti del Consiglio di
opposizione che di quelli di maggioranza; il Consiglio regionale -
se voterà questa risoluzione - invita il signor Perron a dare un
segnale di rispetto verso i colleghi rassegnando le dimissioni
dalla carica di Assessore al bilancio".
Dalle notizie avute, soprattutto letti anche gli articoli di
legge presentati, viste tutte le risultanze e le discussioni di
questi due giorni, notando anche la risoluzione successiva appena
iscritta, che riprende molte delle cose che stiamo dicendo con le
premesse di questa risoluzione, credo che questo invito, Assessore
Perron, sia corretto e giustificato. A questo punto chiederei anche
agli altri Consiglieri di dire la propria, soprattutto per quanto
riguarda la parte relativa alla discussione complessiva, perché sia
per quanto riguarda noi che per quanto riguarda i Consiglieri di
maggioranza non c'è nessuna condivisione su decisioni così
importanti e così impattanti, né sul bilancio, né sulla vita di
centinaia di persone e nemmeno sul sistema economico della nostra
regione. Credo pertanto che tale invito debba essere accolto.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Solo due settimane fa abbiamo discusso
in quest'aula un documento che lo Stato centrale ci ha obbligato a
redigere e tutti abbiamo valorizzato quel documento dicendo che
questo è il dibattito politico prima di affrontare nella
finanziaria i
desiderata
, le idee da modificare. Per quanto
riguarda la Casa da gioco, il Governo regionale ci ha riservato due
frasette che leggo: "Il Casinò di Saint-Vincent, uno dei quattro
presenti in Italia, svolge un ruolo trainante per la promozione del
turismo, rivestendo considerevole importanza per l'economia locale
di Saint-Vincent e di tutta la regione". Per ridare un po' di
dignità a quest'aula e a questa Assemblea leggo anche la seconda
frase inserita nel Defr, documento tutto politico: "La società ha
l'obiettivo prioritario di assicurare una gestione sempre più
efficace ed efficiente, improntata al recupero della redditività
con azioni mirate al rilancio commerciale e al conseguente
incremento degli introiti di gioco, associato ad una continua
razionalizzazione dei costi". Si è accennato al fatto che bisogna
fare qualcos'altro a livello di gestione e si ammette una gestione
fallimentare: questo era quanto c'era scritto nel Defr.
Nel Consiglio precedente noi dell'opposizione abbiamo presentato
delle iniziative - alcuni colleghi un'interrogazione e noi due
mozioni - respinte dall'Assessore Perron, dal suo Governo e da
tutti, con la rassicurazione che non si andranno a mettere altri
soldi, assolutamente nessuna ricapitalizzazione. La situazione non
è bellissima - ci fu risposto - e non andremo a mettere altri
soldi. Se le parole hanno la loro dignità, un loro peso e un loro
valore, dopo un dibattito magari un po' virulento e deciso ieri
mattina, questo è quanto siamo riusciti ad avere, quantomeno la
traccia di cosa ha scaricato questa Giunta regionale: l'articolo
19, che è impietoso.
Ieri abbiamo parlato e affrontato un tema cruciale come quello
dell'agricoltura per quasi quattro ore, e l'articolo 19 va nella
direzione opposta: l'Assessore Perron ci ha detto delle bugie in
quest'aula, ci ha preso tutti per il naso e sta prendendo per il
naso anche i valdostani. La cosa più grave è che sta prendendo in
giro tutta la comunità e che si raccontano frottole. Le finanziarie
sono crude, ma l'articolo 19 dice qualcos'altro, e dice talmente
qualcos'altro che dopo aver letto attentamente la risoluzione
depositata da una parte dei colleghi di maggioranza penso di dover
fare chiarezza. Sappiamo distinguere gli investimenti dalla
gestione, ma qui un mese fa il collega Perron ci disse che non vi
sarà alcuna ricapitalizzazione, che non si metterà denaro e poi il
Governo ci scarica un articolo 19 con 48,6 milioni di euro!
Giustamente ieri ho sbagliato, perché poi quando uno sbaglia
bisogna riconoscerlo e bisogna saper dire di non aver letto fino in
fondo dato che uno è per il 2017 e l'altro è per il 2018, ma qua ci
sono 48,6 milioni di euro!
Noi pensiamo che quest'aula non debba essere presa in giro, ecco
perché abbiamo presentato questa risoluzione con la quale invitiamo
il signor Perron a dare un segnale di rispetto verso tutti i
colleghi. E non solo noi dell'opposizione, perché ieri mattina ci è
sembrato di capire che tanti altri colleghi non fossero a
conoscenza dell'articolo 19. A questo punto non è più una questione
di opposizione, è una questione di comunità valdostana, perché la
gente
en a marre
, non vuole essere presa per il naso ed è
stanca delle bugie. Leggo attentamente la risoluzione che diversi
colleghi di maggioranza hanno voluto presentare e che discuteremo
dopo (peccato che non si discutano insieme, perché vanno entrambe
nella stessa direzione): "Si impegna il Presidente della Regione a
produrre subito alla Commissione consiliare competente un
dettagliato
dossier
sulla situazione finanziaria e
gestionale della Casa da gioco, al fine di adottare decisioni
oculate e adeguate che ne giustifichino l'attuale stesura o la sua
eventuale modifica". È corretto leggerla, perché le due risoluzioni
vanno nella stessa direzione, ma qui qualcuno ha mentito e poi ha
nascosto. La prima è una bugia e la seconda è un'omissione: è stata
data l'informazione e ventisei Consiglieri non erano a conoscenza
dell'articolo 19. Questa è un po' la filosofia con cui abbiamo
presentato la nostra risoluzione. Siamo molto attenti ad ascoltare
a questo punto tutti quei colleghi che sono interessati a prendere
le distanze da questi metodi, da queste invasioni di campo e a
entrare sempre con la solita modalità: a gamba tesa. Siamo persone
ognuna con la propria dignità, con il proprio percorso e dobbiamo
rendere conto a tutti i cittadini (non ai nostri elettori, che è
un'altra cosa), dobbiamo rendere conto alla comunità
valdostana.
Se un Assessore o tutto un Governo non è in grado o non ha
voglia di fare un'operazione verità dobbiamo farla noi, altrimenti
io penso che in questo momento un semplice cittadino non capisca
più se è l'opposizione a dire le bugie e che cerca di cavalcare la
situazione o se c'è qualcos'altro di nascosto che non dobbiamo
sapere. La cosa più grave è mentire sapendo di mentire e poi non
affrontare la questione durante il dibattito del Defr. Siamo
entrati nel dettaglio sulla sanità con l'intento di ridare
territorialità; siamo entrati nel dettaglio per trovare lo
strumento per i 177 precari a tempo indeterminato, siamo entrati
parecchio nel dettaglio e di tutto questo nulla, non c'era una
traccia sul documento politico! A questo punto il nostro non è più
un dubbio: qualcuno mentiva sapendo di mentire. Ascolteremo
attentamente gli interventi dei colleghi di maggioranza e speriamo
che ci sia da parte vostra veramente un sostegno per questa
risoluzione, anche perché dopo ne avremo un'altra che è stata
depositata in quest'aula e che è molto importante.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Lo scorso Consiglio, quando abbiamo
parlato del Defr, ci siamo lasciati con una considerazione identica
per tutti: un documento di programmazione così importante non può
essere banalizzato. Penso che questo messaggio lanciato in
quest'aula, andando avanti con i giorni e con le settimane, sia
stato un bello
slogan
e nulla più. All'interno di un
documento così importante non si parla del futuro delle due più
importanti società partecipate che abbiamo in questo momento e di
una delle poche che sta creando in questo momento profitto (CVA), e
poi veniamo a leggere nella proposta della finanziaria che si
intende quotarla in Borsa, dopo che questo passaggio è stato tra
l'altro negato, perché ci ricordiamo che un po' di tempo fa era
stato detto che una quotazione in Borsa non era allo studio. È
stato detto in quest'aula, non c'era nessun passaggio in questo
senso e la stessa cosa vale per il Casinò.
Noi del Casinò ne abbiamo più volte parlato in quest'aula e ci
siamo confrontati su una vicenda sollecitata da più parti, su una
gestione che non dava molti sbocchi o molte possibilità di essere
comunque sostenibile e sostenuta. Abbiamo vissuto vari passaggi
nelle varie Commissioni, anche con l'Amministratore precedente e
con il Consiglio d'amministrazione attuale, e abbiamo chiesto più
volte in questi contesti di avere dei documenti che ci dicessero
qual era il futuro imprenditoriale di questa azienda. Ci pareva
veramente riduttivo che in quell'occasione ci continuassero a dire
che la
mission
di questa società fosse quella di dividersi
delle torte o comunque dei mercati in ribasso. Abbiamo sentito di
tutto e di più in questa audizione: abbiamo sentito
autoproclamazioni, autoincensi, non so come chiamarli, dove ognuno
aveva una propria strategia personale. Non sto parlando di lei,
Assessore, sto parlando di vari Amministratori che si sono
succeduti, ma a lei arriverò, perché chiaramente il responsabile
politico di tutto questo non può che essere lei.
Ricostruisco un po' la vicenda per dire che non c'è mai stata
una guida politica, non c'è mai stato un
input
politico su
cosa volevamo fare di questa società. L'abbiamo abbandonata al
proprio destino e vi abbiamo messo Amministratori più o meno
ispirati o più o meno propensi ad autoincensarsi. Per anni abbiamo
vissuto su piani di rilancio aziendali che erano il fronte/retro di
un A4, cosa che in qualunque società sarebbe stato rigettato dalla
parte politica: questo è quello che abbiamo vissuto negli anni. Poi
ci siamo trovati di fronte alla scelta di capire se c'era la
possibilità anche di salvaguardare dei posti di lavoro. Noi in
quell'occasione abbiamo sempre detto che la politica deve andare
verso la salvaguardia dei posti di lavoro, però con pari dignità
tra i dipendenti pubblici, quelli delle partecipate e dei privati,
per cui non ci siamo mai tirati indietro sul fatto che comunque dei
percorsi andassero eventualmente rivisti.
Abbiamo poi vissuto una fase in cui abbiamo chiesto di fare
chiarezza sugli oltre 100 milioni di investimenti fatti. C'è stato
il suo impegno, Assessore, a venire in Commissione ed a portarci i
dati che non erano trasmissibili, perché sembrava che andassimo a
divulgare chissà quali dati in merito a questi investimenti. Lei è
venuto con il
management
della società, ci ha fatto vedere
due fogli in cui venivano indicate le spese sostenute e
l'aggiudicatario, ma nessun dato verificabile. Assessore, è così,
se vuole glielo riconsegno quel foglio che lei ci ha dato. Noi le
abbiamo detto di consultare com'erano state fatte le gare, che
metodi erano stati attuati, quali erano eventualmente gli
affidamenti, i criteri; lei è però venuto in Commissione con un
prospetto - non penso che questo fosse a sua disposizione,
chiaramente c'entra anche il management - e ce lo ha illustrato, ma
non ha fatto nessun tipo di chiarezza, in nessun caso. Di questi
100 milioni di investimenti 50 sono stati finanziati con mutuo
Finaosta, c'è stato un ulteriore mutuo di 10 milioni e
ricapitalizzazioni da 60 milioni, anche questi sulla base di un
rilancio aziendale fronte/retro di un A4. Noi le abbiamo sempre
chiesto di avere documentazione contabile relativa agli
investimenti, ai pagamenti eseguiti e agli ordinativi a partire dal
2010, comprensivi di incarichi di progettazione, direzione lavori,
sicurezza e collaudi: mai viste queste cose qui!
A noi fa piacere che sia il Presidente che lei, Assessore,
abbiate detto - mi pare due Consigli fa - che eravate disponibili a
fare chiarezza su tutto il percorso. Bene, che si faccia questa
chiarezza! Però, Assessore - e mi rivolgo a lei - alla luce di
quanto è stato esposto su queste ricapitalizzazioni e su questi
investimenti che non si capisce che fine abbiano fatto, su questi
piani aziendali che non hanno nulla di veramente concreto che
fissino il rilancio, le pongo una domanda: se la politica, in
questo caso lei, Assessore, sia esente da responsabilità. Lei ha
gestito in maniera del tutto personalistica questa cosa, non so se
per scelta personale o perché probabilmente il gioco di squadra lo
imponeva, a me sinceramente poco importa, perché comunque chi ha
risposto, chi ha dato giustificazioni è stato lei, Assessore, come
quella - non più tardi di due Consigli fa - di dire che non c'era
all'orizzonte alcun tipo di ricapitalizzazione. È davvero difficile
poter spiegare alla gente perché in un contesto come questo, che
dovrebbe essere la sede della trasparenza o quantomeno della
pianificazione del futuro, anche di società in difficoltà
economiche come questa - l'ho detto ieri - si abbiano due pesi e
due misure.
Le ricordo, Assessore, che quando si parlava di Defr noi abbiamo
presentato un documento in cui chiedevamo di aumentare almeno a 101
giornate il discorso degli ex forestali e in quest'aula ci era
stato detto che dovevamo verificare se vi erano coperture
finanziarie ma che c'era un impegno eventualmente a farlo. Non ho
ancora letto il bilancio, può darsi che l'abbiate fatto, me lo
auguro, ma quello che conta è il messaggio dato. Noi chiediamo un
minimo di rispetto per quella categoria che in questo momento vive
con 5/6 mila euro all'anno, perché questo era quanto percepiva con
le giornate fatte fino adesso. Ci viene detto che per queste
persone c'è da verificare la copertura, magari ci sarà, mi auguro e
sono convinto che grazie alla battaglia di qualcuno la copertura ci
sarà, arriveremo anche alle 101 giornate, ma il messaggio dato è
inaccettabile. Le ricordo, Assessore, che ci sono altri settori in
difficoltà: le piccole imprese edili sono passate da 736 nel 2007 a
440 nel 2016 e i dipendenti da 3.800 a 2.130; su quello della
forestazione ho già detto prima. Sono categorie che vivono al
limite della povertà, ne abbiamo parlato ieri, sono categorie che
in questo momento devono sopravvivere con 378 euro al mese e per
colpa di chi? Non siamo qui a cercare i colpevoli, però non è
ammissibile che ci siano due pesi e due misure. Continuerò a
parlare con la prossima iniziativa, perché ho ancora qualcos'altro
da dire.
Presidente -
Non ci sono altri interventi. Dichiaro
chiusa la discussione generale. Ha chiesto la parola l'Assessore
Perron; ne ha facoltà.
Perron (UV) -
Questa discussione anticipa un po' quella
che avremmo voluto fare in modo più approfondito durante il
bilancio; posso però portare qualche contenuto della scelta fatta e
di ciò che è successo.
Mi permetto di fare un passo indietro, a quando quest'aula fece
una fotografia (13 novembre 2008) che constatava lo stato di
difficoltà nel quale versava la Casa da gioco: c'era un grave calo
degli ingressi e delle entrate. Allora, dopo l'acquisto del Billia,
come proprietà si disse quanto fosse necessario investire, in una
fase di forte difficoltà economica all'inizio della crisi, su uno
dei gioielli di questa Regione: investire per avere un nuovo Casinò
che potesse essere all'altezza dei tempi, indirizzato alla sua
clientela, ma non solo, anche a tutti coloro che frequentano la
Valle d'Aosta; per trovare un hotel all'altezza della situazione
per i clienti che visitano la Casa da gioco e per tutti coloro che
transitano in Valle d'Aosta; per avere un Centro congressi nuovo;
per rivedere la capacità del Casinò di portarsi sul mercato del
gioco e poter offrire nuovi settori. Questo fu l'
input
: in
un momento di crisi è necessario investire.
Come decolla questo progetto, come parte? Qui c'è una prima
anomalia che mi permetto di sottolineare e che quel dibattito non
evidenziò: il denaro di quell'investimento, in quella situazione un
po' particolare, non lo mise la proprietà, ma la società. Come si è
sviluppato l'intervento? Da una parte c'è stata la fase dei lavori,
che non ripercorro, nella quale si è conferito alla società il
patrimonio; questo ha permesso alla società la ricerca sul mercato
di finanziamenti con Finaosta, con CVA e con l'obbligo di doversi
rivolgere al sistema bancario. Si è prodotta certamente una
situazione anomala rispetto ai normali rapporti tra concedente e
proprietario. Se i lavori fossero stati realizzati dall'azionista
Regione, la
Casino de la Vallée,
con la situazione
patrimoniale e finanziaria che risulta dai bilanci del 2011,
sarebbe riuscita ad operare con risorse proprie - e lo sottolineo -
non rendendosi necessario fino ad oggi alcun intervento della
Regione. Credo che questo sia un elemento da mettere in evidenza.
Gli interventi regionali si sono resi necessari e il conferimento
di tutto il patrimonio nella società aveva lo scopo di permettere
alla Casino la solidità patrimoniale per progettare gli
investimenti, ma anche per accedere ai finanziamenti direttamente
sul mercato. La scelta di conferire alla società il patrimonio con
l'
input
di effettuarne la ristrutturazione, e quindi di
doverne sostenere i relativi costi, ha avuto degli impatti
finanziari pesanti (maggiori costi) sul risultato economico della
società. L'aumento degli ammortamenti, che altrimenti non ci
sarebbe stato, vale più di 6 milioni di euro all'anno. L'aumento
degli oneri finanziari, quindi gli interessi sui mutui che il
Casinò si è preso ricorrendo a questo, grava mediamente - ci sono
dei picchi di 4 milioni - per 2,5 milioni di euro all'anno. C'è una
perdita dovuta allo stralcio dei beni immobili oggetto di
demolizione per 20 milioni di euro. Questa contabilità dimostra che
i costi sostenuti dal Casino de la Vallée - che nel caso di una
gestione diretta del mutuo da parte della Regione, cioè della
proprietà, non sarebbero stati imputati a tali perdite - sono
complessivamente pari a 50 milioni di euro. Permettetemi quindi di
dire un po' grossolanamente che la perdita accumulata finora al
netto di tali costi sarebbe di 26 milioni di euro e Casino de la
Vallée avrebbe potuto farvi fronte con le riserve di liquidità che
ha messo all'inizio dei lavori e che noi oggi riconosciamo nella
contabilità.
Oggi non sono qui a magnificare, ma saremmo ad una contabilità
pari. Molto serenamente ci torneremo, perché il tempo ora non me lo
permette. In legge finanziaria abbiamo ripreso questo ragionamento
e lo abbiamo ripreso non per mancanza di rispetto dell'atto
principale dell'anno, che è la legge di bilancio. Non è una
retromarcia rispetto a quanto avevo detto in aula e non credo di
essere stato né in malafede, né di aver avuto atteggiamenti
denotanti una mancanza di rispetto nei confronti di questa
Assemblea; nel momento in cui si discuteva l'interpellanza ho
risposto che Casinò ragionava con i soldi che aveva, ma ho
specificato che durante il bilancio avremmo fatto un intervento,
avremmo detto come spendevamo i soldi, e anche che non escludevo a
priori che da un punto di vista finanziario non saremmo mai tornati
sulla "questione Casinò" per tutte le motivazioni esposte,
sottolineando l'importanza della Casa da gioco.
Molto semplicemente la norma contenuta nella legge finanziaria
non maschera e non nasconde le preoccupazioni, né lo stato di
difficoltà in cui - sono il primo a riconoscerlo - opera la Casa da
gioco; non maschera la volontà da parte nostra di fare tutto ciò
che è possibile per aiutare quell'azienda e per aiutare anche le
settecento persone, le settecento famiglie che operano all'interno
di questa azienda. Se il Consiglio della Valle d'Aosta mi dice che
non è necessario farlo, non lo faccio, ma con tutto l'indotto che
questa società ancora produce nonostante le difficoltà, ci siamo
molto semplicemente assunti la responsabilità - e mi permetto di
aggiungere non piacevole - di farci coraggio e di immaginare un
intervento che andasse a codificare da un punto di vista
finanziario ciò che era avvenuto.
Coscienti del fatto che oggi il Casinò vive una fase di
difficoltà, credo sia anche doveroso da parte nostra non
dimenticare mai ciò che il Casinò ha rappresentato per la storia di
questa regione, perché io sono andato indietro soltanto fino al
1970, ma se volete sono pronto a dare al Consiglio regionale dei
dati in più: dal 1970 al 2015 il Casinò ha versato nelle casse
della Regione 1,868 miliardi di euro, cioè 2.600 miliardi di lire e
questo è servito nel tempo a finanziare scuole, strade, acquedotti,
sanità e tutte le scelte fatte da quest'aula. Oggi, coscienti di
questo percorso, ci siamo semplicemente assunti ancora una volta
l'onere di intervenire su questa materia. Non nascondendo le
difficoltà della gestione attuale, in finanziaria abbiamo anche
previsto una modifica alla legge che va nella direzione tracciata
dal programma di legislatura con la possibilità, se la maggioranza
lo riterrà, di guardare anche a
partner
privati. C'è un
partner interessante come
Hard Rock
che ha manifestato un
interesse: questo semmai dimostra che gli investimenti che abbiamo
fatto sulla Casa da gioco hanno prodotto dei risultati e credo lo
si possa dire.
Penso che dovremmo valutare con molta attenzione. Dal punto di
vista delle procedure si può sempre discutere di più, fare meglio,
migliorare la comunicazione - lo riconosco anche sulla mia persona
- però per quanto mi riguarda e per quanto ci riguarda abbiamo
anche la responsabilità di dover avanzare proposte concrete su
settori delicati e su
dossier
difficili come quello della
Casinò, e anche in questo passaggio, con senso di responsabilità, è
quello che abbiamo cercato di fare.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Assessore, la proprietà e la società
sono la stessa cosa; il fatto che l'investimento l'abbia fatto la
società è come se l'avessimo fatto noi.
Veniamo all'ultima dichiarazione che ha fatto: vive una fase di
difficoltà. Se si ricorda, sempre in quest'aula, Assessore, io le
chiesi se c'era un piano
marketing
, un qualcosa che andasse
incontro alle problematiche della Casino, perché forse lei non lo
sa, ma ad ottobre Sanremo ha avuto un incremento del 16,79 percento
degli incassi, Campione il 14,50, Venezia il 9,88 e la Casinò ha
perso il 20 percento. Se questo dice qualcosa sul momento di
difficoltà, a me dice qualcosa anche sul fatto che il
management
scelto da lei non sta dando nessun risultato,
anzi. Penso che questo sia un argomento, così come dovrebbe essere
un argomento il fatto che la realtà della situazione - se vogliamo
dircelo - non è tanto la questione degli ammortamenti, della scelta
se era meglio prenderli in carico alla Regione piuttosto che alla
Casino e così via. Il problema grosso del Casinò è che oggi non ci
sono clienti, e non ce ne sono perché è talmente gestito male e ci
sono talmente tanti errori continui che sta semplicemente
affondando. Non c'è neanche più il Titanic, è la nave di Schettino,
è già rovesciata su un fianco e non la raddrizziamo più. Lei crede
che semplicemente dando degli altri soldi si risolva il problema?
Si ricorda quando in quest'aula si discuteva del fatto che la
dirigenza doveva andarsene tutta e dovevamo fare un vero cambio di
rotta? Non è successo, abbiamo fatto delle operazioni di facciata.
È una responsabilità sua, Assessore. Le abbiamo dato del credito e
del tempo per cercare di sistemare effettivamente le cose, ma sta
andando ancora peggio di prima! Di questo ce ne vogliamo rendere
conto, oppure facciamo finta di nulla?
Assessore, lei può raccontarla come vuole sul fatto che il
bilancio, visto in un'altra ottica, sarebbe stato in positivo o in
pari, allora gli ridiamo i soldi che prima gli abbiamo tolto perché
ha fatto un investimento, ma il punto non è questo. Il punto è che
lì la gente non ci va più, e la colpa è perché i
manager
che
ci sono non sono capaci. Non c'è tanto altro da dire. Ci è mai
andato il martedì o il mercoledì sera al Casinò? Ha visto le sale
completamente vuote? Lo sa che il Privé lo aprono e poi lo chiudono
solo per dire che l'hanno aperto? Aprono il tavolo, un minuto dopo
lo chiudono, così nella lista delle aperture è stato fatto perché
sindacalmente bisogna aprirlo, ma non ci va nessuno!
La questione che ha sollevato il collega Chatrian, dei grossi
giocatori che vengono esortati ad andare via, è tristemente vera.
Il fatto che abbiamo aperto una sala enorme investendo un sacco di
soldi e poi la chiudiamo, è anch'esso tristemente vero. Il fatto
che c'è la guerra tra chi deve mangiare di più tra i vari settori,
anche questa è una cosa vera. E la colpa è sua. Se lei non sa
gestire il Casinò la questione non si risolve riempiendolo di soldi
in danno a tutti gli altri valdostani, perché sono sempre soldi
pubblici e qua ce lo dimentichiamo.
Vede, Assessore, io credo che ad un certo punto debba prendere
coscienza del fatto che ci sono sfide che si possono superare e
sfide che non si possono superare. Vale per tutti questo: uno prova
a fare una cosa, ci mette l'impegno, la forza, la volontà e poi ad
un certo punto non ci riesce; succede a tutti nella vita, per tante
cose. Allora ad un certo punto uno ammette i propri errori e fa le
sue scelte; non c'è niente di male, anzi. È questo quello che
chiede questa risoluzione: ho fatto una scelta, ho fatto una prova,
l'ho fallita, succede, non c'è niente di male in questo, magari la
prossima volta che la faccio sarò migliore, più bravo, mi reinvento
da qualche parte e riprovo. Un Presidente americano - l'avete visto
e sapete la sua storia - ne ha avuti di alti e bassi, e adesso è
Presidente degli Stati Uniti.
È tutta qui la questione, Assessore: non ci sono più clienti che
entrano lì dentro. Lei mette un manager che va in giro ad
arrabbiarsi se uno si appoggia o ha le mani in tasca, ma i clienti
non arrivano. Questa è la soluzione e gli diamo altri 28,6 milioni!
Così magari li spenderà per gli stipendi, sennò mandiamo a casa
settecento famiglie? Guardi che presto o tardi, se continuiamo
così, vanno a casa comunque: o continueremo a dar loro soldi? Tutti
gli anni decidiamo 10 milioni, 20 milioni, 15 milioni...
assumiamoli tutti in Regione, che aspettiamo? Assumiamoli tutti in
Regione, li facciamo diventare tutti dipendenti regionali e il
problema è risolto! Se non si è in grado di gestire questa cosa la
si lascia!
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Come gruppo abbiamo ascoltato
attentamente, Assessore; per quanto riguarda i dati che lei ha
fornito partendo dal 1970 e facendo anche un passaggio sul 2008 ne
discuteremo in finanziaria.
Ora voglio avviarmi verso un altro ragionamento: lei si è
scusato, Assessore, aggiungendo che avremmo potuto discutere
maggiormente, ma la cosa grave è che lei non ha mai discusso: ha
negato, ha negato e ha omesso, è una questione di metodo! Sa cosa
ha detto qualche settimana fa in questo Consiglio? Perché poi la
sua non è la risposta ad un'interpellanza o ad un'interrogazione,
ma su un atto politico, su una risoluzione in cui c'era un impegno
e alla quale lei ha risposto così: "Je crois avoir répondu de façon
très claire qu'à ce moment il n'y a à l'étude aucune idée, ni
aucune intention de recourir à des financements extraordinaires en
plus de ceux qui ont été adressés dans le temps à la Maison de
jeu". Poi però continua: "Donc, aujourd'hui la Maison de jeu doit
raisonner avec ses disponibilités et ses crédits". E cinque
settimane fa: "Voilà la situation à aujourd'hui. Ce qui se passera
d'ici deux mois ou quels devront être les choix qu'il faudra faire
je ne le sais pas". Questo è quanto detto dal nostro Assessore, con
delega alla Casa da gioco, quattro settimane e mezzo fa. Capisce
che è imbarazzante da parte nostra? Lei quattro giorni fa ha fatto
scaricare un atto che va in tutt'altra direzione. Non voglio
neanche entrare nel merito dei conti che ci ha citato adesso. Lei
sa meglio di noi perché l'operazione immobiliare non l'ha fatta
l'ente pubblico, cioè la proprietà, ma oggi non discutiamo di
quello.
Oggi discutiamo sul fatto che nel documento politico lei ha
omesso la volontà di caricare 48 milioni sulla finanziaria. Questo
è il dato grave riferito a quest'aula, ma soprattutto a tutta la
comunità valdostana. È quindi una questione di metodo: la sfida che
lei ha accettato qualche anno fa ha fallito. Parlavamo ieri mattina
dell'investimento, mi sembra anche insieme al Presidente della
Regione, e poi potremmo discuterne ancora. Scusi, Assessore, ma dal
punto di vista gestionale mi sembra che la sua sfida sia stata
completamente persa, è disastrosa! Siamo fanalino di coda, ma non
facciamo la guerra tra poveri, su quello sono sempre d'accordo, non
guardiamo se gli altri fanno un pelino meglio, però mi sembra che
il nostro
trend
sia disastroso. Non guardiamo neanche che ci
portano via quei quattro clienti che abbiamo, che oltretutto ce li
stanno portando via Campione e Sanremo, e io penso che l'Assessore
sia a conoscenza. Non so se frequenta Saint-Vincent e Châtillon, ma
ce la mettete tutta per non far più tornare quei pochi clienti.
L'ultima è di venerdì scorso: un cliente, che voleva passare
qualche bella ora e spendere un po' di risorse e divertirsi, è
riuscito a giocare in maniera diversa ai francesi e a portare a
casa un'ottima vincita senza farsi "fregare" dal
management
del Casino de la Vallée, che questa volta non gli ha fatto neanche
abbassare i massimi. È riuscito ad aggirare, come per dire: non
siamo scarsi, di più!
Lei ci ha citato il 1970 e l'11 novembre 2008, quando si è
deciso il percorso, ma cosa c'entra? Quattro settimane fa lei ha
negato, ci ha detto che non si mettono risorse, e due settimane fa
l'ha omesso completamente nel documento politico. Questa è una
questione di credibilità nella sua persona e soprattutto nella
delega che qualcuno le ha dato. Questo è il dato politico di questo
momento e quanto volevo aggiungere dopo aver ascoltato
attentamente.
La discussione non è imperniata sul fatto che doveva essere la
proprietà a mettere le risorse, che ci conveniva, che potevamo
essere più rapidi, perché tante volte ne abbiamo parlato in questo
Consiglio, ma non è mica questa la discussione! Se voleva portarci
fuori tema ci ha provato, ma non ci è riuscito. Il tema è un altro,
collega Perron: lei ha fallito. La sua sfida purtroppo non è andata
nella direzione giusta e invece di cercare magari anche un aiuto da
questo Consiglio ha voluto nascondere l'articolo 19. Questo non va
bene, la comunità valdostana non lo capisce, è una questione di
metodo. Non so nemmeno se è lei ad aver scritto l'articolo 19 -
questa però è un'altra questione - ma se non è lei che l'ha
scritto, anche se ha la delega alla Casa da gioco, il problema è
ancora un altro. Lo dica, ci illustri, soprattutto illumini la
comunità valdostana: non è cosa mia l'articolo 19, ma di altri. Noi
prenderemo atto e faremo le dovute valutazioni se l'articolo 19 non
è cosa sua, ora è questa la questione.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Assessore, ho ascoltato la sua
ricostruzione storica, ricostruzione che francamente penso potrà
eventualmente riguardare quando discuteremo del bilancio ed
entreremo nel merito del perché la scelta è stata fatta fare alla
società e non alla proprietà, perché qualcosa in merito ci sarà da
dire: dall'Iva alle imposte anticipate che vengono iscritte a
bilancio. Ce ne saranno di argomenti da toccare sul perché della
scelta, ma non è l'argomento di questa risoluzione.
Ho ascoltato quanto ha detto e quello che non mi convince di
questa sua ricostruzione è il fatto che lei, non più tardi del 22
settembre, ci diceva in quest'aula: "Ad oggi non è prevista da
parte della proprietà alcuna azione straordinaria a supporto di
nuovi aiuti economici; non ci sono allo studio ricapitalizzazioni;
il Casinò ragiona con i
budget
che ha a disposizione".
Questo messaggio l'ha lanciato il 22 settembre 2016 a questo
Consiglio, ma anche ai cittadini in generale. Ora, il non vedere
all'interno del Documento di economia e finanza (Defr) alcun
passaggio in merito a questo e poi trovarci in finanziaria il
famoso articolo 19... come diceva prima il collega Chatrian, non
sappiamo chi è l'artefice dell'articolo 19, ma comunque chi ci ha
messo la faccia è lei, Assessore. Prima dice che non è necessario,
poi lo propone all'interno del documento finanziario di cui è
responsabile, qualcosa non torna! È un discorso di credibilità,
come si diceva prima, per quest'aula, per noi, ma io penso anche
per i suoi colleghi di maggioranza.
Faccio due riflessioni su due aspetti che lei ha toccato. Lei
dice che gli investimenti hanno prodotto risultati; abbia pazienza,
Assessore, ma questi investimenti hanno portato risultati
chiaramente negativi. Lei non ci ha mai spiegato perché un
intervento costoso come quello sulla
Sala Evolution
adesso
ha portato alla chiusura della stessa ed è in gara per chi vuole
gestire questa parte. Lei non ha mai voluto toccare neanche
minimamente un aspetto per noi fondamentale: riconoscere un'azione
di responsabilità su chi aveva fatto queste scelte. Nessuno nega la
necessità di fare investimenti, ma perché farne da 100 milioni?
Perché costruire sale che poi vengono chiuse? Perché costruire
ambienti se poi, andando a leggere sul sito della
Casino
,
c'è un elenco di immobili che sono a disposizione di chi vuole
eventualmente affittare? Questa è la situazione in cui ci troviamo
ora. Mi preoccupa anche il fatto che lei, in quanto referente
politico di questa società, dica che gli investimenti sono
produttivi.
Tocco un ultimo aspetto per essere chiari, perché non voglio
alcun tipo di equivoco. Lei dice: come non aiutare settecento
famiglie? Nessuno ha negato che questi abbiano pari dignità, ma
ribadisco per l'ennesima volta: la pari dignità deve esserci per il
pubblico, per il privato e per le partecipate. Non possiamo
sistemare gli affari di qualcuno e poi alla fine, se mai rimarrà
qualcosa, andar eventualmente a toccare altri settori, perché
queste settecento famiglie hanno la stessa pari dignità di quelle
che in questo momento hanno perso il lavoro nell'edilizia, nella
forestale, nei servizi sociali e chi più ne ha, più ne metta. Per
noi questo è inaccettabile. Non so che tipo di valutazione ha
fatto, ma di certo doveva avere un po' più di linearità e sincerità
in questo Consiglio, informare su qual era la situazione e poi, se
le risorse sono probabilmente scarse o comunque in diminuzione,
fare un ragionamento complessivo: non possiamo avere dei settori
che sono fuori dalle regole, anche perché negli anni sono stati
comunque mantenuti e ricapitalizzati. Non so - lo chiedono a noi,
ma lo chiederanno anche a voi, probabilmente più a voi che a noi -
qual è la logica con cui si è ricapitalizzato in questi anni. È
molto facile gestire delle società in cui io spendo e spando,
faccio investimenti di 100 milioni, sapendo che se creo comunque
dei disavanzi di gestione poi vengono coperti con la
ricapitalizzazione. Questo è quello che è successo e che stanno
dicendo gli operatori che in zona hanno fatto investimenti, hanno
dovuto mettere garanzie non regionali per gli investimenti,
soprattutto che devono fare il conto con il pagamento di quote di
ammortamento e di interessi, e magari alla fine devono comunque
avere i conti in pari perché sennò magari qualcuno porta loro via
pure l'immobile. Qui non è così, questi possono permettersi di
indebitarsi, avanti, tanto poi sanno che comunque alla fine c'è un
bilancio che prevede ammortamenti, perdite di esercizio e
quant'altro, e alla fine c'è qualcuno che ci pensa con la
ricapitalizzazione a fronte di "nessun piano aziendale credibile".
Queste sono le conclusioni.
Sulle ricostruzioni storiche può avere anche ragione, non voglio
nemmeno entrare nel merito, non è oggetto di questa risoluzione.
Oggi stiamo discutendo sul fatto che lei ha detto delle cose e non
è stato trasparente nell'inserire nel Defr un provvedimento così
importante. Aggiungo anche il discorso della CVA, perché comunque
quello andava quantomeno spiegato prima di lanciare sul mercato una
sua quotazione in Borsa, CVA che - ci tengo a sottolineare - in
questo momento è un po' la gallina dalle uova d'oro, l'unica che ci
è rimasta. Spennata anche questa, abbiamo spennato il discorso
delle prospettive dei valdostani.
Presidente -
Non ci sono altre richieste, possiamo
mettere in votazione? Ha chiesto la parola il Consigliere Cognetta;
ne ha facoltà.
Cognetta (M5S) -
Ai sensi dell'articolo 71 del
Regolamento, comma 3, chiedo la votazione a scrutinio segreto.
Presidente -
Per richiedere tale votazione i Consiglieri
devono essere cinque. Chiede la parola il Consigliere Cognetta; ne
ha facoltà.
Cognetta (M5S) -
Non devono essere cinque i Consiglieri,
perché le votazioni sulle deliberazioni concernenti persone si
effettuano a scrutinio segreto. Abbiamo scritto una risoluzione in
cui si parla chiaramente di persone ed ho citato il comma 3, non il
comma 1.
Presidente -
La risoluzione è un atto politico, si
applica il comma 1. Ha chiesto la parola il Consigliere Chatrian;
ne ha facoltà.
Chatrian (ALPE) -
Posso fare la dichiarazione di voto o
siamo già oltre, Presidente?
Presidente -
Può ancora fare la dichiarazione di voto, il
Consigliere Cognetta ha solo chiesto la votazione a scrutinio
segreto.
Chatrian (ALPE) -
Avevo capito che erano terminate le
dichiarazioni di voto. Chiedo anch'io il voto segreto, a nome del
gruppo ALPE, del Gruppo Misto e del collega del Movimento Cinque
Stelle.
Presidente -
È concessa la votazione segreta, è
fattibile. Ha chiesto la parola il Presidente della Regione; ne ha
facoltà.
Rollandin (UV) -
La discussione legata a questa proposta
presentata riguarda la valutazione su alcuni episodi che si
riferiscono ad affermazioni ed a quello che è stato fatto in
particolare dall'Assessore Perron in merito al problema del
Casinò.
La problematica sollevata da parte dei colleghi è relativa al
fatto che l'Assessore non ha detto la verità e non ha inserito
determinati argomenti nell'ambito del Defr, perché si è detto di
non entrare per il momento nella discussione sul Casinò poiché
verrà fatto in altra sede. A proposito della famosa questione più
volte ripetuta qui, per la quale l'Assessore ha detto che non ci
saranno ricapitalizzazioni, ma: "Pour ce qui est de la Maison de
jeu, on fait référence à sa disponibilité et à ses crédits", voglio
solo dire che noi qui stiamo parlando esattamente di credito della
Casa da gioco. Questo è un credito della Casa da gioco di 28,6
milioni di euro, e ci risulta difficile riuscire a far passare
questo messaggio, per cui tutto si ingarbuglia con il resto della
finanziaria, argomento che invece verrà trattato fra pochi giorni,
ma oggi noi lo mescoliamo. È un credito che la Casa da gioco aveva
nei confronti della Regione, in quanto ha sostenuto questo
investimento con quei fondi, e questo è inequivocabile.
Detto questo, l'altro punto, l'inserire nel Defr il problema
della CVA e quello di questo credito, non andava nell'ambito degli
indirizzi, non era un indirizzo perché non si trattava di
evidenziare l'indirizzo del credito, l'avevamo già detto,
specificato e fornito come prova in quest'aula. Quante volte
abbiamo detto di fare il punto sugli investimenti, sul come e sul
perché noi avevamo affidato i 20 milioni! Non erano un regalo alla
Casino
, l'abbiamo detto specificando che avremmo fatto
questa "operazione verità", che non è solo legata ai numeri e al
credito, ma anche al problema nel suo insieme, perché è giusto che
sia fatta. Su questi elementi non credo si possa immaginare che qui
qualcuno abbia voluto nascondere qualcosa, perché non c'è niente da
nascondere. Cosa c'era da nascondere? È stato detto che da parte
della Giunta ci sia stata più attenzione verso i singoli settori
che non su tale aspetto, lo capisco, però questo è stato presentato
e approvato. Noi siamo qui a dire che sicuramente su questo si
poteva fare meglio ed essere molto più espliciti, ma non che non ci
sia più la fiducia nell'Assessore. Ora, riprendendo quanto è stato
fatto dal Governo, credo sia corretto dire che le decisioni - poi
si può fare bene o male - si sono prese insieme; quando ci sono
state delle valutazioni, quando l'Assessore ha citato le aperture
fatte, che si ritrovano puntualmente nella legge, ed ha parlato
dell'apertura ad un'eventuale presenza dei privati, è stato detto
in modo chiarissimo.
Credo che certe situazioni possano essere sicuramente impostate
e chiarite meglio, ma su questo tema ci ritorneremo a breve, quindi
non mi dilungo troppo. Dico solo che noi riteniamo che non ci siano
nemmeno gli elementi per affrontare questa problematica, quindi noi
voteremo contro questa risoluzione.
Presidente -
Possiamo aprire la votazione segreta.
Dichiaro aperta la votazione. La votazione è chiusa.
Presenti: 33
Votanti           
: 33
Favorevoli: 15
Contrari: 18
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK