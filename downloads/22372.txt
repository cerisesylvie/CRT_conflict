Consiglio Regionale della Valle d'Aosta - Oggetto del Consiglio n. 1972 del 7 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1972 del 7 giugno 2006 - Resoconto
OGGETTO N. 1972/XII - Crisi strutturale del comparto industriale
della Regione. (Interrogazione)
Interrogazione
Accertato con dirigenti sindacali e da organi di stampa
locali della grave situazione in cui versano ancora i dipendenti
della Balzano Industrie;
Constatato che nella nostra Regione si corre il rischio che
lavoratori di alcune aziende attirino più l'attenzione di
altre;
Verificato che continua a persistere una sottovalutazione
della crisi strutturale che investe il comparto industriale
regionale con gravi conseguenze occupazionali e sulle condizioni di
vita di molti lavoratori;
Visti gli impegni programmatici enunciati nel documento: "La
nuova azione del Governo regionale 2006/2008", pagina 16, nel quale
si parla di una strategia per attirare gli investimenti, pagina 17,
della definizione di un "Piano straordinario del lavoro per la
Valle Aosta" e, pagina 18, di "Progettazione e realizzazione di
interventi volti ad aumentare l'attività industriale del
territorio";
i sottoscritti Consiglieri regionali
Interrogano
il Presidente della Regione e l'Assessore regionale alle
Attività Produttive per sapere:
1) qual è la reale situazione, allo stato attuale, e le cause
del mancato accordo tra il Curatore Fallimentare e l'azienda
interessata all'acquisto;
2) se esistono altre aziende o imprenditori interessati
all'acquisto;
3) quali sono le iniziative assunte autonomamente
dall'Amministrazione regionale in riferimento al documento
programmatico sopraccitato e nello specifico al capitolo: "Una
Regione moderna, innovativa e attenta alle politiche del lavoro e
dello sviluppo".
F.to: Bortot - Squarzino Secondina
Presidente - La parola all'Assessore alle attività produttive e
politiche del lavoro, La Torre.
La Torre (FA) - Ho l'opportunità anche di dire qualche parola
sul suo intervento precedente, nel senso che questo è il senso
dell'impegno che ci siamo presi, cioè quello di fare in modo che
aziende che arrivino in Valle d'Aosta sulla base anche delle
esperienze che abbiamo, diano dei presupposti di certezza e di
continuità operativa, per cui è evidente che il ragionamento tiene
conto di quanto da lei detto; in questo caso la situazione è una
situazione parallela a quella della "Tecdis", nel senso che, anche
qui, esiste un curatore che segue questa azienda.
I problemi, che lei giustamente sottolinea nella sua
interrogazione, fanno riferimento al "come mai non è avvenuta
l'acquisizione da parte del precedente offerente": non è avvenuta
perché, purtroppo, pur avendo creato i presupposti affinché questa
acquisizione si realizzasse, per una serie di motivi - credo di
prevalenza finanziaria - non è stato possibile trovare l'accordo
con il curatore, nel senso che pur nell'ambito della mediazione che
il curatore riteneva opportuno fare, c'erano delle richieste
finanziarie evidentemente minime, sotto le quali non si poteva
scendere, e credo che... non sia riuscito a garantire questa
offerta di base: ecco perché quella situazione si è spenta.
Devo dire che noi ci eravamo spesi nel senso migliore del
termine per cercare di rendere possibile questo accordo, sempre
nell'interesse di garantire una continuità operativa per le persone
che vi sono impiegate. Adesso il curatore, parallelamente al dott.
Cassinelli, sta procedendo per poter gestire con un bando anche
questa situazione. Mi ha confermato - perché gli ho telefonato per
confermare anche in base alla sua interrogazione - che anche questo
bando potrà aver luogo nel mese di giugno come esordio. È chiaro
che anche lì richiederà 2 o 3 mesi per il suo completo
svolgimento.
"Se esistono altre aziende o imprenditori interessati"
...
per quel che mi risulta sì, perché personalmente, in Assessorato,
siamo stati contattati dall'originario imprenditore che diede vita
allo stabilimento. Non entro in nessuna valutazione, rispondo solo
alla domanda che mi è stata fatta, altri imprenditori si sono
presentati, in particolare il sig. Balzano che era l'originario
imprenditore dell'epoca.
"Quali sono le iniziative assunte autonomamente
dall'Amministrazione regionale in riferimento al documento
programmatico sopraccitato e nello specifico al capitolo: "Una
Regione moderna, innovativa e attenta alle politiche del lavoro e
dello sviluppo""
... questa è una domanda che attiene meno al
problema specifico della "Balzano", ma più in generale al discorso
che lei faceva. Credo che si stia già cominciando a capire che c'è
intenzione di agire complessivamente sul comparto; si ritiene,
sulla base di quanto si è detto, che dobbiamo garantire un sistema,
cioè aziende che producano "sistema", che diano "spin-off" alla
nostra Regione e che portino quindi un contributo durevole nel
tempo, che dia opportunità alle nostre aziende di interagire e di
far crescere un tessuto. In questo abbiamo già iniziato a muoverci,
quindi anche con una serie di iniziative che credo per qualche
verso siano anche facilmente comprensibili, le quali possono essere
connesse al quadro generale, quindi anche le valutazioni in merito
ai contributi, e si sta andando in questa direzione: quella di
investire con determinazione nei settori innovativi, nei settori
che possano garantire possibile sviluppo nella nostra Regione,
tranquillizzando tutte le aziende che operano nella nostra Regione,
nel senso che la Regione non viene meno ai suoi impegni, ma
continua ad operare vicino a queste aziende. Credo che "politiche
del lavoro" e "politiche dello sviluppo" vadano a braccetto, ma
richiedono anche dei programmi e dei progetti che ottengono il loro
risultato nell'arco quanto meno di un biennio.
Le posso garantire - ma sull'argomento certamente torneremo -
che potrà vedere, nel corso d'opera, che attraverso atti ed azioni
le cose che le ho velocemente enunciato diventano di mano in mano
dei fatti concreti, su cui poi ci confronteremo anche da posizioni
diverse, ma avremo modo di farlo, perché i fatti li porterò alla
sua attenzione e all'attenzione del Consiglio.
Presidente - La parola al Consigliere Bortot.
Bortot (Arc-VA) - L'interrogazione sulla "Balzano" era per
cercare di evitare che si creassero trattamenti diversi a seconda
delle aziende che sono in crisi nella nostra Regione. Faccio un
esempio: abbiamo problemi al "Casinò", al "Billia", alla "Tecdis",
alla "Tecnomec"... abbiamo problemi su altre aziende, avremo
problemi su altre ancora. Allora penso che vogliamo darci una nuova
strategia, non so quale sarà lo strumento... in parte il Consiglio
è già intervenuto con l'anticipazione dei soldi della cassa
integrazione per i dipendenti che sono in cassa; ci sono però
quelli che non sono in cassa integrazione e sono senza reddito,
sono anche a casa a far niente.
Allora dal punto di vista strategico forse occorrerebbe che
questo Consiglio, il Governo regionale provasse a impegnarsi, a
capire, a cercare di individuare un nuovo strumento legislativo che
copra nelle fasi di transizione il reddito a questi lavoratori,
anche con questioni innovative: per esempio mettendo in piedi dei
corsi di formazione professionale anche con la frequenza
obbligatoria. "Corsi professionali" non vuol dire sempre legati a
una singola azienda, ci si può anche professionalizzare su
tematiche più generali e il bagaglio culturale acquisito si porta
poi nell'azienda che verrà ad insediarsi.
Si può anche pensare a cose innovative, non è detto che se non
ci sono in Regione o se non li troviamo all'esterno, dobbiamo ad
ogni costo aver bisogno di imprenditori; si può pensare a nuove
forme di organizzazione dei lavoratori per gestire servizi e
produzioni. Ci sono le cooperative sociali che gestiscono dei
servizi alle persone, possono esserci strutture societarie
cooperative che producono beni e in questo senso, allora,
ridefinire un disegno complessivo vuol dire anche evitare di dover
agire sulle singole situazioni contingenti sempre con il fiato
corto, perché da una parte c'è il problema di tutelare i livelli
occupazionali e, di conseguenza, presi da questa emergenza, le
trattative, le discussioni, le ricerche di nuovi imprenditori per
quanto riguarda il lavoro nella nostra Regione avvengono sempre dal
punto di vista contingente, per cui ogni singola azienda e
imprenditore vengono presi a sé stante con provvedimenti scollegati
gli uni dagli altri, senza un disegno strategico. Su questa cosa,
se il Governo è d'accordo, anche noi siamo d'accordo, c'è tutta la
nostra collaborazione per tornarci sopra.
Presidente - La parola all'Assessore alle attività produttive e
politiche del lavoro, La Torre, per una puntualizzazione.
La Torre (FA) - Sto lavorando su una legge che in questo momento
ho definito "legge a tutela della dignità del lavoro" e che
dovrebbe prevedere le cose che lei ha sottolineato. All'interno di
questa legge andremo a individuare la tutela della dignità del
lavoro e anche quella che può essere una prassi che deve essere
seguita nei casi delle aziende in crisi, proprio a tutela della
dignità del lavoro. Su questa bozza che spero di far avere alla
Commissione al più presto, sarò ben felice di confrontarmi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK