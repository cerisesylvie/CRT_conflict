Consiglio Regionale della Valle d'Aosta - Oggetto del Consiglio n. 1964 del 2 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ALPINISMO
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1964 del 2 novembre 2022 - Resoconto
OGGETTO N. 1964/XVI - D.L. n. 80: "Disposizioni in materia di
interventi per lo sviluppo alpinistico ed escursionistico.
Modificazioni alle leggi regionali 20 aprile 2004, n. 4 (Interventi
per lo sviluppo alpinistico ed escursionistico e disciplina della
professione di gestore di rifugio alpino. Modificazioni alle leggi
regionali 26 aprile 1993, n. 21, e 29 maggio 1996, n. 11), e 13
dicembre 2013, n. 18 (Legge finanziaria per gli anni
2014/2016)".
Bertin (Presidente)
-
Passiamo ora al punto n.
3.02 dell'ordine del giorno. Il disegno di legge n. 80 si compone
di cinque articoli. È stato depositato un emendamento da parte
della IV Commissione. Il relatore del disegno di legge è il
consigliere Jordan, che si è prenotato e a cui passo la parola.
Jordan (AV-VdA Unie) -
Colleghi, il testo di legge oggi
in esame a questo Consiglio, come indicato nell'oggetto dell'ordine
del giorno, aggiorna due leggi rispettivamente del 2004 e del 2013,
ripristinando i contributi sospesi otto anni fa per trasportare a
Valle i rifiuti e le acque reflue dei rifugi e introducendo un
sostegno economico per le spese di rimozione di bivacchi obsoleti e
installazioni di nuovi bivacchi.
In particolare, il disegno di legge in generale ha l'obiettivo
di sovvenzionare le spese di elitrasporto sostenute per tali
attività in considerazione dell'impatto economico che le stesse
rivestono rispetto all'intera attività.
Il disegno di legge si compone di cinque articoli dei quali di
seguito riassumo gli aspetti più significativi.
L'articolo 1 introduce tra le iniziative ammesse ai contributi
in conto capitale dell'articolo 4 della legge regionale n. 4/2004
l'installazione di moduli prefabbricati destinati alla
realizzazione di nuovi bivacchi e la rimozione di bivacchi divenuti
obsoleti, al fine di sostenere l'attività di insediamento o di
smantellamento di bivacchi nell'ottica non solo di rendere più
sicura la pratica dell'alpinismo e dello scialpinismo in quota, ma
anche di rimuovere strutture deteriorate e non più funzionali,
preservando nel contempo l'integrità dell'ambiente alpino.
L'articolo 2 reca una modificazione all'articolo 12 della legge
regionale 18/2013, che prevede la sospensione di alcune tipologie
di provvidenze economiche, tra cui quelle relative alla legge 4
citata. Il ripristino del contributo per il divallamento di rifiuti
e acque reflue, a suo tempo sospeso con la citata legge regionale
18 in un'ottica di razionalizzazione delle risorse in un periodo di
importante contrazione economica generale, risponde non solo a
un'esigenza di salvaguardia dell'ambiente montano, ma anche a forti
sollecitazioni pervenute dagli operatori del settore, provati dal
contesto pandemico e
post
pandemico. Dopo oltre due anni di
contrazione a causa dell'emergenza sanitaria da Covid-19, tale
contesto economico è caratterizzato da un incremento esponenziale e
importante delle spese e dei costi dei servizi e delle forniture,
già particolarmente gravoso per il settore dei rifugi alpini in
relazione alla specifica attività svolta, a cui si sommano da
ultimo le problematiche relative alla siccità. Tutti questi fattori
hanno avuto e hanno un forte impatto economico sull'attività dei
rifugi.
L'articolo 3 reca le disposizioni finanziarie. L'onere
complessivo derivante dall'applicazione della presente legge è
determinato in euro 120 mila per l'anno 2022, in euro 70 mila per
l'anno 2023 e in euro 120 mila annui a decorrere dall'anno 2024. La
copertura finanziaria della presente legge per l'annualità 2022 è
stata assicurata mediante fondi stanziati e non utilizzati nella
Missione 7 (Turismo) e nella Missione 15 (Politiche per il lavoro e
la formazione professionale). I contributi oggetto della presente
legge, attraverso la delibera applicativa, saranno concessi con
un'intensità fino al massimo del 50 percento delle spese sostenute
nei limiti dello stanziamento del bilancio.
L'articolo 4 reca le disposizioni transitorie prevedendo in via
del tutto eccezionale, stante i tempi stimati per l'adozione
dell'atto normativo e unicamente per l'anno 2022, che il termine
per la presentazione delle istanze di contributo è fissato nel 5
dicembre di quest'anno, con previsione di ammissibilità delle spese
sostenute a far data dal 1° gennaio 2022. Per le annualità
successive resta invariato il termine del 31 gennaio, individuato
dalla legge 4 che disciplina la presentazione delle istanze del
settore.
L'articolo 5 infine contiene la dichiarazione d'urgenza.
Mi sia consentito ringraziare le strutture dell'Assessorato del
turismo per aver predisposto il disegno di legge, il Presidente e
tutti i componenti della IV Commissione consiliare, che si è
espressa con voto unanime, per la disponibilità nell'operare in
tempi strettissimi, favorendo così una più rapida applicazione
della legge.
Presidente -
Dopo la relazione possiamo aprire la
discussione generale sul disegno di legge. La discussione generale
è aperta. Si è prenotato il consigliere Aggravi.
Aggravi (LEGA VDA) -
Per fare qualche piccola
considerazione rispetto anche alla chiusura della relazione del
collega Jordan.
Sicuramente il contenuto di questa legge è importante, lo si è
sottolineato sia nella IV Commissione, sia nella Commissione che ha
dato il parere di compatibilità finanziaria (la II). Sicuramente
nel corso degli approfondimenti che si sono fatti in Commissione si
sono formulate delle proposte e delle richieste nei confronti
dell'Assessore rispetto più che a questo testo di legge alle
prospettive, quindi a quello che si potrà o si dovrà fare anche in
considerazione dell'evoluzione della materia e soprattutto magari
anche dell'effettiva applicazione di questa misura, che forse potrà
subire delle modifiche, delle implementazioni o banalmente anche
comprendere effettivamente poi la platea di riferimento visto che
in II Commissione si è anche sottolineato il passaggio relativo al
quantum
di risorse.
Anche un po' per dare contezza in modo corretto in parte della
critica anche politica che si è fatta in precedenza, però è bene
sottolineare che questa misura di legge è stata presentata il 25
ottobre scorso, prendo le datazioni date dal sistema. Il parere
finanziario, il parere della Commissione sono arrivati il 28 e in
aula è stato poi iscritto nel suppletivo di lunedì, quindi il 31
ottobre e oggi giustamente andiamo a votarla.
Sicuramente c'è la necessità di mettere a terra, di mettere in
corso - come si dice - questa legge, queste misure nel più breve
tempo possibile, l'ha detto giustamente il collega Jordan
ringraziando anche i tempi rapidi delle Commissioni, ma sui tempi
rapidi delle Commissioni ognuno fa quello che è corretto fare e
quindi lo si è fatto, però mi chiedo e puntualizzo una domanda: ma
questa misura, viste anche le tempistiche, perché oggi è il 2
novembre, non poteva arrivare prima? Questo fa un po' parte di una
considerazione più generale che sintetizzo con il dire: "va tutto
bene", non torno alla polemica, però mi dico: non poteva arrivare
prima?
Il 2 novembre verrà approvata, ci saranno i tempi di
pubblicazione e poi la sua applicazione. In una visione
programmatoria efficiente il 2 novembre è un buon momento per
presentare una legge di questo tipo? Non è una legge emergenziale,
non è una legge che nasce dalla contingenza attuale, è una legge
che probabilmente si poteva programmare in precedenza. Qualcosa in
Commissione è emerso, magari qualcosa nella discussione emergerà,
mi spiace che certe considerazioni non siano state fatte dal
relatore, ma lo capisco perché ognuno difende le proprie posizioni,
però questo è un elemento che qualcosa dice, non è neanche una
omnibus
, le
omnibus
le chiamo le "leggi di
manutenzione" perché oggi dobbiamo pesare le parole, possono
nascere alla bisogna. Non è neanche una legge di variazione, ci
sarà una legge di variazione che mette in circolo una serie di
misure necessarie anche per rimpinguare, misure cosiddette
"emergenziali", che, per carità, l'opposizione aveva chiesto di
mettere in circolo prima, la maggioranza l'ha fatta dopo, quello fa
parte delle cose, ma mi dico: questo è un buon indicatore di
programmazione? No. Chissà come mai è arrivata oggi, non mi
interessa approfondirlo, mi interessa però sottolinearlo e metterlo
in chiaro.
Dico soltanto un'altra cosa: le Commissioni sono disponibili a
lavorare, sono disponibili ad attivarsi, nel passato abbiamo visto
anche attivazioni rapide e immediate con importanti disegni di
legge che arrivavano e uscivano in fretta, questa non ha battuto il
record che si vide nella scorsa legislatura su un disegno di legge
ma tant'è, non rivango il passato, bisogna porsi una questione. Ci
sono delle leggi di serie A, delle leggi di serie B, ci sono pure
delle leggi che non hanno bisogno del parere di compatibilità
finanziaria che si perdono un po' nei cassetti, ma si sa che
nell'era della digitalizzazione i cassetti sono delle foreste
oscure dove certe cose si perdono con grande facilità.
Detto questo, la mia voleva essere la rappresentazione di un
dato di fatto e ognuno ne tiri le relative conseguenze che ritiene
più opportune. Ovviamente sosterremo come gruppo questo disegno di
legge e voteremo tutto l'articolato perché è comunque un tema che
ci è a cuore.
Presidente -
Ha chiesto la parola il consigliere Carrel,
ne ha facoltà.
Carrel (PA) -
Correggo la domanda del collega Aggravi e
la ripropongo: questo disegno di legge non doveva arrivare prima o,
meglio, del poteva... forse perché ovviamente approvandolo oggi,
con i tempi di pubblicazione, nella prima versione i tempi erano
limitati al 15 novembre, il tempo che lasciavamo per l'applicazione
di questa legge era veramente poco, vi sarà una modifica, un
emendamento proposto e già concordato che sposta questo termine al
5 dicembre, ma sicuramente dal mio e dal nostro punto di vista
questo disegno di legge doveva arrivare prima in Commissione e
doveva arrivare con una serie di elementi che abbiamo chiesto in
Commissione, che poi non abbiamo potuto approfondire visti i tempi
che il collega Jordan ha ben evidenziato essere stati molto rapidi
in merito soprattutto all'articolo 1 dove manca ad oggi una
mappatura dei bivacchi su cui dobbiamo e possiamo intervenire.
Oltre all'aspetto dei rifugi alpini su cui ci vediamo
assolutamente favorevoli, e annuncio di già che voteremo
favorevolmente all'intero disegno di legge, crediamo che sia
necessario, viste le poche risorse a disposizione e visto che circa
55 o 80 mila euro vengono destinati ai rifugi alpini, capire quali
interventi possiamo finanziare, quali sono urgenti e su quali
dobbiamo concentrarci con un minimo di cronoprogramma. Questo non è
stato possibile, abbiamo invitato già in Commissione l'Assessore ad
agire in quest'ottica, lo invitiamo - e ne siamo convinti che
accetterà il nostro invito come l'ha fatto in Commissione - a
lavorare in questa direzione e a riferire poi in Commissione su
quali sono i bivacchi su cui interveniamo e con quale
cronoprogramma in modo poi da rendere edotti tutti i Consiglieri
degli effetti che realmente avrà questa legge che votiamo
convintamente.
Presidente -
Vi sono altre richieste d'intervento nella
discussione generale? Vi invito a prenotarvi, altrimenti, se non vi
sono prenotazioni, chiudo la discussione generale. Non vedo
ulteriori richieste d'intervento, la discussione generale è chiusa.
Per il Governo in fase di replica ha chiesto la parola l'assessore
Jean-Pierre Guichardaz, ne ha facoltà.
Guichardaz J. (FP-PD) -
Intanto grazie Presidente e
grazie colleghi per il dibattito e per i suggerimenti che peraltro
erano già stati ben evidenziati nel corso dell'audizione in
Commissione.
La relazione del collega Jordan spiega molto bene la
ratio
della norma e quindi non credo sia utile e necessario
aggiungere nulla di più rispetto alle motivazioni che hanno indotto
a predisporla e soprattutto a predisporla in tempi così brevi. A
tale proposito mi aggiungo ai ringraziamenti del collega Jordan,
che ringrazio anche per aver accettato di fare il relatore, compito
che è spesso sottovalutato, ma che richiede comunque un impegno
aggiuntivo nel predisporre la relazione, nell'approfondimento anche
del testo e delle ragioni che lo animano.
Dicevo che mi aggiungo ai ringraziamenti, sia quelli rivolti ai
componenti delle Commissioni competenti, che hanno ben compreso la
necessità di un percorso urgente a causa delle scadenze molto
compresse, malgrado le giuste considerazioni fatte da chi è
intervenuto prima di me, e ringrazio anche gli uffici ai quali sarà
richiesto uno sforzo supplementare rispetto alla normale attività
amministrativa che in questo periodo sappiamo essere
particolarmente intensa e impegnativa, così come ringrazio anche
gli uffici del Dipartimento legislativo, che in questo periodo sono
particolarmente sovraccaricati di testi di leggi e di norme, che
devono essere analizzate sia per quanto riguarda la scrittura
legislativa, sia nella compatibilità rispetto al sistema proprio
legislativo.
Tolti i ringraziamenti che, ripeto, non sono di rito ma sono
assolutamente sentiti, credo che, al di là delle ragioni ambientali
che sono state ben rappresentate nelle relazioni e di quelle legate
alla sostenibilità finanziaria di strutture importanti per il
nostro turismo montano, vi è anche, come veniva ricordato prima dal
collega Carrel, l'introduzione di un sostegno proprio per la
dismissione e l'installazione di nuovi bivacchi, che sappiamo
essere fondamentali per la sicurezza degli alpinismi e dei
frequentatori della montagna in genere, un inserimento che da anni
non veniva più reiterato e che in questo momento crediamo con
questo provvedimento legislativo essere una buona cosa sia per
l'ambiente, sia per il turismo ad alta quota, e per la sicurezza in
montagna.
Crediamo che questo testo, al di là delle giuste considerazioni
- ripeto - circa l'urgenza e circa il momento in cui questo è stato
presentato, dia un messaggio di attenzione importante e mi fa
piacere anche l'accoglimento da parte dei colleghi riguardo a un
voto favorevole verso un comparto che oggi caratterizza molto bene
la nostra vocazione territoriale: quella di un turismo sostenibile,
green
, un turismo proprio legato alle nostre caratteristiche
montane.
Questa norma recupera risorse destinate a capitoli dedicati, si
riferisce a interventi, tra l'altro, effettuati proprio durante
l'anno 2022, quindi nei tempi che ci siamo dati e ringrazio anche
il fatto che sia stato accolto l'emendamento che proroga di qualche
giorno i termini di presentazione, dando così modo sia agli
operatori, sia agli uffici di poter istruire la pratica, ci sarà la
possibilità, come detto, di utilizzare questi fondi, che sono
fondi, a nostro parere, sufficienti, perché sono stati calcolati,
come da tabella che vi abbiamo consegnato, su uno storico che si è
esaurito, se ben ricordo, nel 2014 e che noi immaginiamo e contiamo
possa diventare poi un provvedimento rifinanziato anche per gli
anni successivi.
Accolgo i giusti suggerimenti rispetto a una programmazione
anche dell'installazione di questi bivacchi e di queste
infrastrutture, il confronto devo dire che c'è, è un confronto
costante con chi rappresenta questo mondo, in particolare
l'Associazione delle guide alpine d'alta montagna.
Devo solo però puntualizzare che molti bivacchi sono, come ho
già detto in Commissione, l'esito anche di decisioni essendo
bivacchi per lo più intitolati, anzi tutti intitolati a persone che
sono decedute in montagna, sono spesso decisioni di privati che
raccolgono i fondi, costruiscono il bivacco, attivano quindi una
rete spesso di solidarietà e poi alla fine lo donano alla montagna
e a chi frequenta la montagna animati sempre di buone intenzioni e
convinti anche dell'utilità di queste infrastrutture.
È evidente che proprio per evitare che queste strutture in
qualche modo siano collocate e possano diventare un problema di
tipo ambientale - poi qua parliamo comunque di piccole strutture,
in questo caso anche i numeri sono molto limitati - occorre una
programmazione d'intesa con la Regione e i Comuni, perché poi non
dimentichiamoci che sono i Comuni in questo caso specifico a
indicare i luoghi di collocazione di queste infrastrutture in
accordo con - ripeto - le associazioni e anche con il CAI, quindi
con il mondo della montagna, che ritiene appunto che queste
collocazioni siano quelle più opportune e siano quelle più utili
anche per la rete della montagna e dell'assistenza in alta
quota.
Grazie quindi dei suggerimenti e grazie soprattutto per aver in
qualche modo aderito, attraverso il vostro voto positivo, a questo
testo di legge, scusandomi ancora per l'urgenza e per la pressione
che comunque abbiamo messo sia alla Commissione, sia in Consiglio
regionale.
Presidente -
Altri? Se non vi sono altri interventi,
possiamo passare all'analisi dell'articolato. Come dicevo, il
disegno di legge è composto da cinque articoli. È pervenuto un
emendamento. Posso aprire la votazione e mettere in votazione
l'articolo n. 1 del disegno di legge. La votazione è aperta. La
votazione è chiusa.
Presenti, votanti e favorevoli: 34
L'articolo n. 1 è approvato all'unanimità.
Stesso risultato per l'articolo n. 2? Stesso risultato. Articolo
3. Stesso risultato. All'articolo n. 4 vi è l'emendamento n. 1
della IV Commissione. Metto pertanto in votazione l'emendamento. La
votazione è aperta. La votazione è chiusa.
Presenti, votanti e favorevoli: 34
L'emendamento è approvato all'unanimità.
Stesso risultato per l'articolo n. 4? Stesso risultato. Articolo
5. Stesso risultato.
A questo punto metto in votazione la legge nel suo insieme. La
votazione è aperta. La votazione è chiusa.
Presenti, votanti e favorevoli: 34
La legge è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK