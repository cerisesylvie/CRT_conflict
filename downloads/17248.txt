Consiglio Regionale della Valle d'Aosta - Oggetto del Consiglio n. 607 del 12 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 607 del 12 maggio 1999 - Resoconto
SÉANCE DU 12 MAI 1999 (MATIN)
OGGETTO N. 607/XI Intendimenti in merito al servizio di
erogazione del carburante in esenzione fiscale con la "Carte
Vallée". (Interpellanza)
Interpellanza Preso atto che ormai da più di quattro mesi si è
proceduto all'avvio dell'operazione "Carta Vallée";
Constatato che sempre più gli automobilisti si trovano in
difficoltà:
- con una burocrazia sempre più incomprensibile
- con tessere non leggibili dai "Pos" dei distributori e quindi
inservibili;
- con richieste di rimborsare il costo dei microcips;
- con forti incomprensioni e limiti nell'utilizzo della Carta
Vallée
I sottoscritti Consiglieri regionali
Interpellano
L'Assessore competente per conoscere:
1. quanti e quali inconvenienti a conoscenza
dell'amministrazione si sono ad oggi verificati;
2. se il Governo regionale si ritiene soddisfatto del servizio o
se invece intende procedere ed in che modo a rivedere completamente
l'attuale normativa.
F.to: Viérin M. - Comé
Président La parole à l'Assesseur à l'industrie, à l'artisanat
et à l'énergie, Ferraris, pour la réponse.
Ferraris (GV-DS-PSE) Rispetto all'interpellanza proposta prendo
atto che non viene fatta un'illustrazione, probabilmente
l'illustrazione verrà fatta nella replica, comunque l'interpellanza
è chiara. Risponderò dando alcuni dati, chiedo scusa di questo
perché l'ho già fatto altre volte, ma credo sia necessario
innanzitutto per capire la complessità del problema.
Al 30 aprile sono state emesse 83.244 "Carte Vallée", di queste
69.720 sono state intestate a persone fisiche, 13.524 a società,
ditte individuali, enti pubblici e privati, eccetera.
Ad oggi le operazioni che sono state fatte con la Carte Vallée
sono 761.200, quindi prelievi di carburante, corrispondenti a un
quantitativo di 20.359.000 litri; con il mese di maggio si arriva
quasi ad effettuare 950.000 operazioni. Questo per dire della
complessità del sistema e comunque che esso è tuttora in una fase
di avvio.
Dove ci sono stati dei problemi? I problemi li abbiamo
riscontrati nel collegamento fra diverse banche dati. Banche dati
relative al Pubblico registro automobilistico, al PRA, alla
Motorizzazione civile, oltre ad alcune questioni legate al
collegamento con gli archivi del Registro imprese e dello CSIA.
Questi dati dimostrano che siamo ancora in una fase di
sperimentazione del sistema e quindi anche in una fase di
correzione e di ulteriore messa a punto dei difetti che si sono
verificati in corso d'opera.
Ovviamente questi ritardi, che sono in via di sistemazione per
quanto riguarda il collegamento delle banche dati, hanno fatto sì
che ci siano state delle conseguenze legate a un maggiore afflusso
agli sportelli di via Carrel. Per quanto riguarda in particolare il
Pubblico registro automobilistico e la Motorizzazione civile,
problemi di collegamento con queste banche dati sono legate anche
al fatto che si tratta di amministrazioni diverse: un conto è
collegare banche dati dell'Amministrazione regionale della Valle
d'Aosta, altro conto è collegarsi con banche dati che dipendono dal
Ministero dei trasporti come in questo caso. Comunque si sta
operando per superare questo problema.
Per quanto riguarda sempre il funzionamento della legge, sono
stati riscontrati al 30 aprile di quest'anno 239 comportamenti che,
secondo quanto è previsto dalla norma, devono essere sanzionati:
quindi, aver ritirato benzina o carburanti con patenti scadute,
patenti sospese, emigrazione del titolare dalla Valle (con perdita
della residenza), decesso del titolare della carta e utilizzo da
parte di terzi della medesima, cessazione di attività della ditta,
demolizione del veicolo o fine di proprietà del veicolo. Dicevo,
questi sono 239 casi fino al 30 aprile 1999, che indubbiamente sono
considerati illeciti dalla legge.
Per quanto riguarda le carte malfunzionanti, esse sono state
419; sono il 5 per mille rispetto alle carte distribuite. Rispetto
a queste, 41 sono state danneggiate o rovinate dall'utente, mentre
le restanti carte sono carte che non funzionavano all'origine; a
questo proposito è stata avviata con la società che produce le
carte un'analisi tecnica per capire quali erano i motivi alla base
di questo.
Ci sono stati dei ritardi nella consegna di nuove carte (1.416
carte), legati al fatto che la società che doveva consegnare le
carte nuove, in eccedenza a quelle che erano state ordinate nel
1998 e che erano state esaurite, le ha consegnate in ritardo. Oggi
le carte sono in distribuzione, quindi anche questo ritardo si è
ovviato. Queste erano carte che sostituivano le malfunzionanti, le
smarrite, le rubate o erano carte da consegnare a nuovi utenti.
Per quanto riguarda il funzionamento dei Pos, va ricordato che
quelli installati sono 120, altri 40 sono in fase d'installazione;
43 non hanno funzionato, pertanto c'è stato un intervento per la
sostituzione del Pos e in particolare si è cercato di provvedere
nei confronti della società che fornisce i Pos per capire le cause
del malfunzionamento, nel senso che ci sono state disfunzioni per
quanto riguarda un numero di 10 Pos legato al recepimento della
black list, a cui si è ovviato da un punto di vista organizzativo
con altri metodi, e si sono riscontrate delle difficoltà nel
funzionamento della stampante del Pos. Rispetto a questo si è
provveduto con la società fornitrice ad affrontare la
questione.
Tenete conto del fatto che la società fornitrice del Pos è
quella che fornisce tutti quelli che troviamo negli esercizi
pubblici, quindi è una società che di fatto ha il controllo del
mercato.
Per quanto riguarda le questioni poste, si chiede qual è la
valutazione rispetto al servizio offerto. La valutazione che
facciamo è quella di una parziale soddisfazione rispetto al
funzionamento attuale del sistema; si sta operando per far sì che
funzioni meglio, sono stati messi in campo nel corso di questi mesi
dei correttivi sul piano organizzativo, riteniamo anche necessario
intervenire sulla modifica della legge n. 7. Modifiche necessarie
per alcune questioni che si sono riscontrate nel corso della prima
applicazione e che riguardano il collegamento fra la Regione e gli
altri enti; non solo, ma c'è la necessità anche di affrontare in
termini diversi il problema delle sanzioni. Sarà comunque questa
una materia che verrà discussa nelle commissioni consiliari, la
Giunta regionale ha varato un disegno di legge che prevede di
rivedere la questione, eccessivamente punitiva, dell'inibizione
definitiva della carta; siamo in un paese in cui si sta discutendo
se abbia ancora senso l'ergastolo, credo che inibire, di fronte ad
un uso illecito, definitivamente la carta sia una sanzione
particolarmente pesante.
Dall'altra parte la soluzione che viene proposta, ma che ripeto
andrà in discussione nel Consiglio e nelle commissioni, è quella di
comminare le sanzioni solo in caso di recidiva, questo per quanto
riguarda il 1999 e il 2000.
In sintesi, il sistema è avviato, stiamo provvedendo ad
affrontare tutta una serie di problemi che sul campo si sono
verificati e ritengo che sia possibile ovviare a quanto si è
verificato in questo periodo.
Nella sostanza, ho dato alcune cifre all'inizio, il problema è
legato a un sistema complesso e come tale va tarato.
Président La parole au Vice-président Viérin Marco.
Viérin M. (Aut) Assessore, lei oggi ci ha risposto su alcune
cose in maniera puntuale, però ha evitato di rispondere su altre
due o tre questioni. Nel testo dell'interpellanza erano precisate
in maniera chiara le nostre richieste, quindi se lei da una parte
ha aperto il suo intervento con l'elencarci il numero delle "Cartes
Vallée", quelle assegnate ai privati, quelle alle società e così
via, con alcuni problemi collegati alle banche dati, del PRA, della
Motorizzazione civile, del Registro delle imprese, e poi ha
confermato che ci sono 239 casi che sono da sanzionare, non ha però
risposto sulla seconda domanda che abbiamo posto - cioè se intende
procedere e in che modo a rivedere l'attuale normativa - ci ha
detto che è stato presentato un disegno di legge, di cui siamo a
conoscenza e di cui avremo modo di discutere.
È un disegno di legge, tuttavia, che tocca in maniera
approssimativa la sanzione amministrativa che non verrà comminata
in prima battuta, ma rimarrà in seconda battuta, e che non risolve
il problema legato alle patenti. Sappiamo tutti che questi casi
rischiano di lasciare dei profondi segni nell'individuo che
potrebbe cadere in quest'incomprensione, inoltre ci sono problemi
collegati ad esempio a quello che è tutto il discorso del
funzionamento dei microchips, cioè della "Carta Vallée". Lei ha
detto che vi state muovendo per individuare le cause presso la
società che fornisce le carte, ma non ha detto che fino ad oggi
l'Amministrazione regionale chiede il pagamento di queste carte
agli utenti…
(interruzione dell'Assessore Ferraris, fuori microfono)
… quelle danneggiate lei mi dice?
Avrei gradito anche questa precisazione, perché all'esterno corre
voce che l'Amministrazione regionale fa pagare anche le "Cartes
Vallée" che non funzionano. Quindi lei mi conferma che solo su
quelle che sono riscontrate danneggiate da parte dell'utente c'è la
richiesta del pagamento delle 20.000 lire.
Un'altra cosa che volevo dirle, Assessore, e lo dico oggi in
anticipo, è che secondo il sottoscritto ci sarà un grosso problema
sul discorso del quantitativo, e mi pare che sulla benzina
l'assegnazione sia di circa 45.000 quintali. Rileggendo il suo
intervento e dell'allora Assessore Mafrica nell'istituzione della
legge n. 7, vedo che si diceva in vari passaggi che era necessario
migliorare il servizio rivolto al cittadino, semplificare il
sistema della distribuzione.
Oggi dico che rimane la non semplificazione del sistema e rimane
una grossa incognita su quello che era il fiore all'occhiello che
l'allora Giunta esposte qui in quest'aula tramite l'Assessore
Mafrica, e cioè che si sarebbe utilizzato tutto il quantitativo.
Riteniamo che se non si va a toccare anche questo sistema
dell'inserimento nella carta dell'80 percento, mentre il 20
percento andrà assegnato dopo, avremo comunque dei quantitativi che
non verranno utilizzati e che saranno maggiori di quelli del
passato. Voglio capire come si farà ad assegnare il 20 percento sul
quantitativo ancora disponibile nel mese di dicembre o nel mese di
novembre, quando magari successivamente su alcune "Cartes Vallée"
al 31 dicembre avremo delle rimanenze che, sommate l'una con
l'altra, determineranno 4-5000 quintali di non utilizzo, che
saranno irrecuperabili, con un danno quindi per la comunità
valdostana.
Questo l'ho voluto anticipare, perché si possa verificare questa
cosa da qui a quando discuteremo il disegno di legge, e nel
contempo verificare da qui a ottobre se c'è un diverso meccanismo
che può essere collegato a questo sistema della "Carta Vallée"
perché non sappiamo poi se chi è possessore della "Carta Vallée"
riuscirà entro il 31 dicembre ad utilizzare il tutto oppure no;
come facciamo a saperlo prima? Non possiamo saperlo! Potremmo
utilizzare eventualmente il 20 percento, ma non c'è nulla anche da
un punto di vista normativo che ci autorizza - se, ad esempio, al
mese di novembre il quantitativo non è stato utilizzato interamente
- a confiscare il 20 percento a cui il possessore della carta aveva
diritto. Non c'è niente di tutto questo, quindi sicuramente andremo
a non utilizzare tutto il contingente e questo costituirà un danno.
Inoltre lei, Assessore, ha ammesso onestamente di essere
parzialmente soddisfatto, perché non abbiamo sburocratizzato
niente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK