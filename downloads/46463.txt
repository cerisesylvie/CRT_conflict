Consiglio Regionale della Valle d'Aosta - Oggetto del Consiglio n. 2884 del 25 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2884 del 25 ottobre 2023 - Resoconto
OGGETTO N. 2884/XVI - Interrogazione: "Informazioni sui
lavori per la realizzazione della telecabina Pila-Platta de
Grevon".
Bertin (Presidente) -
Punto n. 17. Risponde il Presidente
della Regione, ne ha facoltà.
Testolin (UV) -
Seulement un petit
errata corrige
avant de répondre à la question de madame Guichardaz. J'ai lu comme
ils m'ont indiqué les bureaux par rapport à la question numéro 10
sur Assisi ; ce n'est pas le groupe folklorique la Clicca qui est
descendu à Assisi, mais le Comité des traditions valdôtaines.
Seulement pour être correct. C'est bien de le dire.
Tornando all'interrogazione della Consigliera Guichardaz, si
chiede al Governo regionale "Se quanto riportato nelle premesse sia
a conoscenza dell'Amministrazione regionale, in particolare il
fatto che una delle società citate abbia come legale rappresentante
l'attuale Presidente dell'ARER", "Se alla luce di quanto indicato
al punto precedente ritenga che tale situazione possa essere
compatibile e opportuna con il ruolo di responsabilità e
rappresentanza ricoperto oggi in seno all'ARER" e "Lo stato
dell'arte rispetto ai lavori dell'opera citata nelle premesse".
Rispondo io, con una parte della risposta alla question fornita dal
collega Bertschy.
Per quanto riguarda il primo punto, in base a quanto comunicato
su nostra richiesta la scorsa settimana dalla Pila S.p.A., risulta
che il Presidente dell'ARER riveste anche il ruolo di
amministratore unico della società Costruzioni Stradali BGF,
facente parte della RT che esegue i lavori in oggetto.
Rispetto al punto n. 2, la Pila S.p.A. ha ovviamente effettuato
tutte le verifiche in merito al possesso dei requisiti di ordine
generale, di idoneità professionale, di capacità tecnica e
finanziaria prescritti per la partecipazione alla procedura di gara
e dichiarati in sede di offerta dal sopracitato raggruppamento
temporaneo di operatori economici senza riscontrare
irregolarità.
Tenuto conto degli ambiti di competenza dell'ARER e della
tipologia d'intervento di cui si tratta, gli uffici competenti non
rilevano situazioni ostative alla partecipazione alla gara in
questione.
Per il punto 3, le elaborazioni attualmente in corso - avviatesi
in data 11 settembre 2023 e quelle previste per il corrente
autunno, non dovendo interferire con le seggiovie Couis 1 e Liaison
 interessano esclusivamente la stazione a monte e il secondo
tronco funiviario compreso tra le stazioni di Couis e della Platta
de Grevon.
In particolare, a oggi sono stati eseguiti gli sbancamenti per
dare sede alle fondazioni della stazione di monte e alla fondazione
dei sostegni limitrofi della stessa.
Sono attualmente in atto le perforazioni, la posa dei micropali
di consolidamento della roccia sottostante e le fondazioni previste
in progetto. È stata realizzata la fondazione dell'ultimo sostegno
di linea.
Gli scavi finora eseguiti hanno anche permesso di predisporre
gli ancoraggi di alcuni paravalanghe a protezione della stazione di
monte.
I lavori di posa delle tubazioni dei cavidotti che collegheranno
la stazione del Couis con quella della Platta stanno procedendo da
monte verso valle nelle aree già sistemate dai lavori in pista.
Questi ultimi completamenti e i lavori di realizzazione della nuova
telecabina, che sono affidati ad altro operatore economico, vedono
entro la fine del mese corrente il sostanziale completamento degli
interventi di adeguamento funzionale della pista n. 9 e della pista
n. 15 e il completamento della linea di innevamento programmato a
servizio della pista n. 9, attualmente in corso.
Presidente -
Per la replica, si è prenotata la
consigliera Erika Guichardaz, ne ha facoltà.
Guichardaz E. (PCP) -
Immaginavo una risposta un po' vaga
rispetto ai primi due punti, ma quello che io le chiedevo era
l'opportunità o meno che un Presidente, come il Presidente
dell'ARER che gestisce appalti per milioni di euro, sia anche
legale rappresentante di una società che partecipa ad appalti
pubblici e che quindi, molto probabilmente, potrebbe in qualche
modo trovarsi in situazioni imbarazzanti. Questa era la domanda su
cui lei ha, in qualche modo, glissato ma su cui magari torneremo in
altri momenti.
Rispetto allo stato dell'arte dei lavori, posso dire che la
realtà supera qualsiasi immagine che potevamo avere rispetto alla
Platta de Grevon. Siamo stati il primo di agosto in quel luogo,
inviterei i Consiglieri ad andarci oggi.
L'unica nota positiva - e magari vi lascio poi anche le foto che
ho fatto - è che Gressan adesso può vantare di avere la piramide di
Cheope, perché la Platta de Grevon è stata completamente
trasformata, completamente sbancata; troviamo un pianoro che prima
non avevamo. Troviamo veramente una situazione che, come dicevo,
supera notevolmente l'immaginazione di chiunque di noi.
Ho chiesto comunque all'assessore Bertschy di poter incontrare
le strutture - quindi, se può agevolarmi il lavoro - perché ogni
mia richiesta d'accesso agli atti (a parte il fatto che ci mette
dei mesi a essere evasa) spesso è inconcludente o comunque non
risponde alle domande puntuali che io cerco di fare.
Spero che, sotto questo punto di vista, mi possa agevolare
l'Assessore Bertschy, in modo che anche l'opposizione possa
controllare i lavori che, in qualche modo, io ho visto anche un po'
spaziare in zone in cui la progettazione non era prevista. Molto
probabilmente sarebbe interessante anche capire quali varianti al
progetto siano state fatte successivamente, perché ci sono alcune
zone che sembravano non dover essere assolutamente toccate mentre
invece vediamo degli scavi e degli sbancamenti che sinceramente
nemmeno comprendiamo.
Sotto questo punto di vista ringrazio fin d'ora l'Assessore, che
si è detto disponibile in questo senso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK