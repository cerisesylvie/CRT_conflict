Consiglio Regionale della Valle d'Aosta - Oggetto del Consiglio n. 220 del 6 aprile 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 220 del 6 aprile 1983 - Resoconto
OGGETTO N. 220/VII - ASPETTI DEL PROBLEMA DELLA SIDERURGIA IN
VALLE D'AOSTA IN RELAZIONE ALL'ATTUALE SITUAZIONE DI CRISI.
(Interpellanza).
PRESIDENTE:
Do lettura dell'interpellanza presentata dal
Consigliere Carlassare.
INTERPELLANZA
CONSTATATO che la bozza di piano siderurgico elaborata dal
Dr. Longhi, per conto dell'Assessorato all'Industria, Commercio,
Artigianato e Trasporti è stata totalmente respinta e contestata
dal Consigliere di Maggioranza Tamone, che in quella sede ha
parlato a nome dell'Union Valdôtaine;
RITENENDO che la definizione della linea condotta dalla
Giunta sui, problema della siderurgia in Valle sia la premessa
fondamentale per correttamente operare onde contribuire al
superamento dell'attuale situazione di crisi;
INTERPELLA
il Presidente della Giunta regionale per conoscere:
1) se il far elaborare un piano regionale sulla siderurgia
vada considerata come iniziativa che una volta realizzata impegnerà
la Giunta nella realizzazione degli obiettivi evidenziati;
2)
il giudizio della Giunta su singole tesi sostenute dal Dr.
Longhi.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE-(Dem.Prol.-N.S. ):
In data 22 marzo presso il
salone delle manifestazioni del Palazzo regionale, c'è stata la
presentazione di una prima bozza di uno studio eseguito, su
Commissione dell'Assessorato all'Industria e Commercio, da parte
del dott. Longhi, che ha presentato una relazione sulla situazione
della siderurgia in Valle, soffermandosi in particolare sulla
Cogne. Ritengo questa iniziativa dell'Assessorato oltre che
doverosa, interessante e quasi un passaggio obbligato per
affrontare la situazione di crisi del settore della siderurgia che
è importantissimo per l'economia e per i livelli occupazionali
della nostra Regione. Mi pare di aver colto dalla relazione e dal
dibattito che è seguito, dalla replica del relatore, che il dott.
Longhi è effettivamente un tecnico preparato che sostiene delle sue
idee; dalla relazione sono emerse tutta una serie di dati in parte
conosciuti, assemblati in un modo intelligente, ne sono scaturite
delle ipotesi opinabili per quanto riguarda gli indirizzi da
seguire per superare il momento di crisi, ma comunque da discutere.
Vorrei sottolinearne alcune in particolare che riguardano la Cogne:
nell'ipotesi presentata dal dott. Longhi, dovrebbero assumere una
particolare rilevanza, avendo secondo la sua opinione un effettivo
e reale spazio di mercato, gli acciai legati da costruzione; è
possibile avere delle grosse economie di scala per quanto riguarda
gli acciai inox per cuscinetti; questo signore ha invece delle
perplessità per quanto riguarda le scelte che pare siano state
fatte dalla Nuova Sias, in quanto ritiene che gli acciai alto
legati comportino uno sforzo tecnologico anche sul piano
dell'inserimento sul mercato internazionale, dovendo concorrere con
società che operano sul mercato internazionale. Naturalmente queste
sono tutte opinioni da verificare: l'importante è avere avuto a
disposizione un tecnico che è effettivamente capace perchè le sue
opinioni ed i suoi giudizi li ha sostenuti molto bene.
Il problema che mi pongo è scaturito dal fatto che c'è stato un
intervento in quella sede da parte del rappresentante, così almeno
si è qualificato, dell'Union Valdôtaine, Consigliere Tamone, che ha
espresso delle opinioni che erano totalmente divergenti rispetto a
quanto espresso dal Dott. Longhi.
Mi pare che abbia messo in discussione non la sua capacità
tecnica, ma, come è nel suo pieno diritto, le conclusioni a cui
questo ricercatore era arrivato. Mi preme, proprio per l'importanza
che ha questa materia e perchè mi pare che sarà abbastanza
difficile modificare totalmente la linea tracciata, sapere se ci
troviamo di fronte ad un'iniziativa dell'Assessorato oppure se deve
essere considerata un'iniziativa di tutta la Giunta, e
conseguentemente le risultanze che ne scaturiranno impegneranno la
Giunta per la realizzazione, per quanto possibile, del progetto.
Questa è la prima domanda. In secondo luogo mi premerebbe sapere se
le ipotesi sollevate dal dott. Longhi incontrano un giudizio
positivo o totalmente negativo come quello espresso dal Consigliere
Tamone, che in quella sede ha parlato a nome dell'Union Valdôtaine,
facendo dei riferimenti per così dire storici anche molto precisi,
quando l'Union Valdôtaine da sola si è dichiarata contraria a certe
scelte operata dalla Nuova Sias. Il senso delle due domande è
questo, gradirei una risposta piuttosto precisa per evitare
malintesi su un problema così importante ed impegnativo.
PRESIDENTE:
Ai sensi dell'art. 54 del Regolamento
interno, il Consigliere Tamone ha chiesto di parlare in quanto
ritiene che gli siano state attribuite nel corso dell'illustrazione
dell'interpellanza opinioni contrarie a quelle da lui espresse. In
questo senso ha chiesto di parlare e la discussione su fatto
personale deve avvenire immediatamente. Siccome compete alla
Presidenza giudicare questo fatto, ritengo che per snellire i
lavori sia opportuno dare prima la parola per la rettifica
eventuale di quanto attribuitogli, ai sensi del'art. 54, al
Consigliere Tamone e poi all'Assessore Chabod per la replica.
TAMONE - (U.V.):
Più che per contestare quanto è stato
detto adesso, perchè abbastanza vero, vorrei piuttosto contestare
quello che c'è scritto nell'interpellanza. Mi rifiuto di accettare
il discorso che fa il Consigliere Carlassare nella sua
interpellanza, perchè per me quello che è stato presentato dal
dott. Longhi è uno studio sulla siderurgia in Valle d'Aosta, non
una bozza di piano siderurgico elaborato dal dott. Longhi per la
Regione, ci mancherebbe altro, anche perchè penso che noi i piani
siderurgici dobbiamo tenerceli lontani. Mi permetto di dire inoltre
che non ho contestato tutto il piano del dott. Longhi, ho espresso
delle opinioni dell'Union Valdôtaine che sono conosciute da lungo
tempo su questo problema. D'altra parte io sono uno che parla
sempre, mentre gli altri stanno zitti nel senso che decidono che è
meglio non parlare perchè così non si sbaglia mai. Poichè però in
quell'occasione ci si trovava ad un dibattito e siccome ai
dibattiti ci si va anche per dibattere e non solo per stare zitti,
abbiamo detto la nostra opinione, non contestando la Nuova Sias
perchè noi non riteniamo che quando si parla di piano siderurgico a
livello dello Stato italiano si parli di Nuova Sias o cose di
questo genere. Secondo noi quando si parla di piano siderurgico si
parla al limite di Ministro delle Partecipazioni Statali, di IRI e
di FINSIDER; se poi la Nuova Sias queste cose le accetta è un'altra
questione. Noi non facciamo polemica con la Nuova Sias su nessun
piano e comunque tengo a ripetere che per l'Union Valdôtaine quello
studio è stato preparato dall'Assessorato per arrivare a delle
proposte che siano delle forze di maggioranza; bisognerà ancora
discuterne perchè noi avremmo delle opinioni da esprimere, che
possono anche essere messe in minoranza all'interno della
maggioranza, ed a quel momento accetteremo evidentemente la legge
dei numeri.
PRESIDENTE:
Dopo il chiarimento del Consigliere Tamone ai
sensi dell'art. 54, ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Vorrei dire all'interpellante che questo
piano è già stato presentato, come ha già detto benissimo il
Consigliere Carlassare, ai Capigruppo consiliari, ai rappresentanti
sindacali, ai lavoratori ed ai rappresentanti delle aziende
interessate. Quel giorno c'è stato un dibattito e pensiamo, come
Assessorato, di portarlo di nuovo in Commissione perchè questa
bozza deve essere veramente discussa. Sarà discussa anche a livello
di maggioranza perchè non è un problema da portare subito in
Giunta. La Giunta poi terrà conto di tutte quelle osservazioni che
saranno state fatte e poi sarà presentata in un secondo tempo in
Consiglio regionale.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem.Prol.N.S.):
Mi corre l'obbligo di fare
alcune precisazioni. Le forze politiche non sono state invitate a
quel dibattito ma sono state invitate ad assistere alla
presentazione del malloppo, da parte del dott. Longhi. Questo
invito è stato esteso alle forze politiche e ai Capigruppo dal
Presidente del Consiglio, se non ho interpretato male. Ho adoperato
la parola "malloppo" per definirlo, per il semplice fatto che
mentre il Consigliere Tamone ha adoperato il termine di "studio"
sulla situazione della siderurgia, in quanto questo era il senso
che lui ha inteso dare a questa relazione, il termine adoperato
dall'Assessore Chabod è stato "bozza di piano". Queste
interpretazioni, al li là della correzione di un termine o
dell'altro, riferendomi all'intervento effettuato dal Consigliere
Tamone in quella sede, probabilmente derivano dalla foga che molte
volte vede il Consigliere Tamone adoperare dei termini con molta
veemenza per cui è facile magari dare un'interpretazione anche
estensiva a quelle che sono sue prese di posizioni contrarie, non a
tutto il piano ma ad una parte di esso.
Quello che mi premeva sapere, e continuo a non saperlo, è se ci
troviamo di fronte ad uno studio assolutamente non impegnativo,
secondo l'interpretazione data dal Consigliere Tamone, che è messo
a disposizione di chi vuole adoperarlo, oppure se ci troviamo di
fronte alla definizione adoperata nella presentazione di questo
malloppo che è "Linee di intervento nel settore siderurgico da
parte della Regione Valle d'Aosta", per cui il piano probabilmente
sintetizza linee di intervento, com'è ribadito dall'Assessore
Chabod nella sua replica, nella quale ha parlato di "bozza di
piano" da correggere.
Anche da parte mia è stato rilevato che questa era una prima
presentazione tutta da verificare e da confrontare. Però queste due
interpretazioni all'interno di un'unica maggioranza fanno sì che ci
troviamo di fronte a due possibili ipotesi non chiarite su come
intende muoversi la Giunta nei confronti della crisi della
siderurgia in Valle; questo mio dubbio non è stato chiarito affatto
ed i due interventi dei due esponenti della maggioranza hanno solo
riconfermato le due possibili interpretazioni completamente
divergenti presenti all'interno della maggioranza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK