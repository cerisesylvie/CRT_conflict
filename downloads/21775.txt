Consiglio Regionale della Valle d'Aosta - Oggetto del Consiglio n. 1498 del 5 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1498 del 5 ottobre 2005 - Resoconto
OGGETTO N. 1498/XII - Progetto di potenziamento dell'acquedotto
comunale di Brissogne. (Interpellanza)
Interpellanza
Preso atto che la Giunta regionale, con propria deliberazione
n. 1140 del 18/04/2005 ha approvato la "valutazione positiva
condizionata sulla compatibilità ambientale del progetto di
potenziamento dell'acquedotto comunale ed annessa centralina
idroelettrica sfruttante le acque del torrente Les Laures nel
Comune di Brissogne";
Tenuto conto che tale progetto, di notevoli dimensioni, si
inserisce in un ambito ambientale di evidente pregio, di spiccata
naturalità e di particolare sensibilità e fragilità;
Osservato che la deliberazione di valutazione positiva
condizionata elude sostanzialmente alcune rilevanti questioni che
pure i servizi competenti, (seppur timidamente) avevano posto (per
esemplificare: gli effetti negativi delle fluttuazioni del livello
del lago; della realizzazione dello scavo in trincea con l'uso di
esplosivi; delle condizioni di squilibrio dell'alveo torrentizio,
ecc.), soprattutto in considerazione dell'"assenza di precedenti
significativi", della "carenza di riferimenti nella letteratura
scientifica", nonché "dello scarso approfondimento presentato nello
studio d'impatto ambientale";
Creduto opportuno conoscere meglio la valutazione del governo
regionale e sapere se non intenda, anche alla luce dell'estrema
delicatezza dell'intervento, disporre ulteriori
approfondimenti;
il sottoscritto Consigliere regionale
Interpella
l'Assessore competente per sapere:
1) se non ritenga che l'opera prevista a "Les Laures" finisca
con lo snaturare definitivamente ed irreparabilmente uno fra i siti
naturali più preziosi della nostra Regione;
2) se non ritenga che detta opera, di notevole impatto
ambientale, possa danneggiare le sorgenti d'acqua del Comune di
Brissogne e dei Comuni limitrofi;
3) se non intenda, alla luce delle perplessità emerse nel
corso dell'istruttoria della valutazione di impatto ambientale e di
quelle provenienti da vari settori scientifico-ambientali, oltre
che alla luce di comuni regole di buon senso, disporre ulteriori
approfondimenti, anche in riferimento alle problematiche relative
ad una seria analisi dei costi (non solo economici) e dei
benefici.
F.to: Curtaz
Président - La parole au Conseiller Curtaz.
Curtaz (Arc-VA) - L'iniziativa in oggetto è per certi versi
tardiva e per altri tempestiva. Oggi abbiamo letto sulla stampa una
lettera pungente su quest'opera, intitolata: "Silenzio sullo
scempio del vallone de Les Laures" e questa è l'occasione per
discuterne pubblicamente. Ritengo che la pubblicazione della
lettera oggi sia stata del tutto casuale, non credo sia stata una
scelta redazionale quella di pubblicarla proprio il giorno in cui
viene discussa questa iniziativa. Tuttavia, dopo la pubblicazione
di tale lettera anche articolata e motivata, brillante sotto il
profilo della scrittura, vi è una seconda suggestione che mi
permetto di ricordare: stamani il Presidente Ciampi sottolineava
con particolare autorevolezza l'importanza per la nostra Regione di
tutelare l'incredibile patrimonio ambientale che ha.
Cosa sta succedendo a Les Laures, che è uno dei siti più belli
della nostra regione? Spesso, quando discuto con persone che non
sono mai andate a Les Laures, dico che è il sito valdostano più
bello. No, Assessore, secondo me, Comboé è un luogo forse più
simbolico, più importante dal punto di vista alpinistico e
culturale, ma oggi parliamo di questo luogo molto bello. Fra
l'altro un sito difficilmente accessibile perché si tratta, anche
solo, per vedere il primo lago, di andare ad una quota
considerevole, di farsi un bel po' di marcia. È successo che dopo
un primo tentativo, che risale a molto tempo fa, vi è un progetto
di sfruttamento dell'acqua del lago attraverso una centrale
idroelettrica di una certa importanza e qui devo segnalare una
prima anomalia di questa vicenda, curiosa, non casuale: la
deliberazione di approvazione del VIA, forse per mascherare la
cosa, titola: "valutazione positiva condizionata sulla
compatibilità ambientale del progetto di potenziamento
dell'acquedotto comunale e annessa centralina", quasi che il lavoro
principale fosse l'acquedotto comunale e la centrale idroelettrica
fosse una "cosettina" che, mentre si fa una cosa, si fa anche
l'altra... Invece è tutto il contrario! Nello stesso equivoco, in
perfetta buona fede, è caduto anche chi ha formulato l'ordine del
giorno del Consiglio, perché, in riferimento alla mia iniziativa,
leggo: "interpellanza del Consigliere Curtaz: progetto di
potenziamento dell'acquedotto comunale di Brissogne", siamo proprio
fuori tema! Venendo al merito, di fronte a un lavoro di tale
importanza, che comporta una spesa per la centrale di oltre 12
milioni di euro - 24 miliardi di lire -, ci si aspetterebbe un
parere di VIA convinto, argomentato, sostenuto, vista la
delicatezza del territorio e la particolarità dell'opera; invece
devo dire, con mia grande preoccupazione, anche per la modalità con
cui viene fatto la VIA laddove non vi siano degli stimoli esterni
come in questa occasione, che la VIA è un elenco di contraddizioni,
perché gli uffici non possono fare a meno di osservare quello che
qualsiasi persona di buon senso osserverebbe in riferimento a un
luogo tanto delicato, ma poi non ne traggono le conseguenze: invece
di bocciare il progetto, lo approvano. Lo approvano evidentemente
con delle condizioni, ma lo approvano in maniera - ripeto - in
qualche misura contraddittoria. Una contraddittorietà che emerge in
modo palese, basti dire che vi è un riferimento degli uffici ad una
carenza di riferimenti nella letteratura scientifica, nonché allo
scarso approfondimento presentato nello studio di impatto
ambientale. Mi chiedo, come a fronte di ciò, il parere sia
positivo, pur condizionando a tutta una serie di interventi che
tendono a mitigare l'impatto ambientale.
Da qui la nostra iniziativa, per capire se l'Amministrazione
regionale condivide "in toto" questa opera, un'opera che, secondo
noi, potrebbe snaturare definitivamente uno dei siti naturali più
preziosi della nostra regione e che apre anche il problema
dell'utilizzo delle acque. Non sono competente in materia e chiedo
venia se dirò qualcosa che non è corretto dal punto di vista
scientifico, ma credo che i laghi de Les Laures..., in particolare
l'ultimo, siano fonte di numerose sorgenti che poi vengono
utilizzate a valle sia in Comune di Brissogne, sia nei comuni
limitrofi per l'utilizzo di acqua potabile o da irrigazione.
Sarebbe interessante capire se si può essere rassicurati sotto
questo profilo.
Chiediamo poi se, alla luce delle contraddizioni, che non si può
fare a meno di rilevare nei pareri espressi in occasione delle VIA,
la Giunta non intenda disporre ulteriori approfondimenti, o se
pensa che sia tutto a posto. È a postissimo? Allora in tal caso mi
piacerà sentire il perché e soprattutto ascoltare perché, a
giudizio dell'Assessore, non esistono contraddizioni nella
valutazione dei servizi.
Si dà atto che dalle ore 18,19 presiede il Vicepresidente
Lanièce.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Vorrei subito con una nota che vorrei
simpaticamente polemica fare una considerazione. Si dice: "silenzio
sullo scempio del vallone de Les Laures"; io mi chiedo dov'era
questo Signore quando il VIA è stato pubblicato per 60 giorni e mai
nessuno ha detto niente, il primo ad essere stato silente quando
doveva parlare è chi ha mandato questa lettera. A parte questo,
collega Curtaz, lei - e anche chi ha fatto quella lettera - è stato
tratto in inganno non tanto dal VIA, perché questo così come è
uscito dal nucleo di valutazione e così come assunto dalla Giunta
regionale è inequivocabilmente positivo... dice che
quell'intervento si fa perché è compatibile con l'ambiente, sia
pure mettendo dentro dei condizionamenti che sono ad ulteriore
garanzia della perfetta compatibilità dell'opera. Voglio ancora
sottolineare come questi interventi siano stati ben accolti non
solo dall'Amministrazione, ma anche dal sottoscritto, perché li ho
ritenuti ancora più cautelativi.
Voi siete stati tratti in inganno da due pareri: il primo
parere, neppure il parere, è una specie di indicazione fatta dal
servizio che si occupa di foreste; chi si occupa di foreste deve
esprimere pareri in merito alle foreste, non fare "la pipì fuori da
vaso" e andare a parlare di possibili erosioni spondali facendo
letteralmente ridere. Ho fatto le mie rimostranze all'Assessore
all'agricoltura, perché persone così superficiali secondo me fanno
dei danni e le dico il perché. Il ridicolo di questa affermazione
sta nel fatto che abbiamo lì un lago che è profondo 65 metri,
questo dovrebbe tranquillizzarvi anche per quanto riguarda la
questione delle sorgenti. Il valore di oscillazione del lago è di 2
metri su 65, è tantissimo, è talmente tanto che questo valore di
oscillazione avviene da un periodo che va da novembre a fine
aprile. Lo sapete cosa vi è da novembre a fine aprile a Les Laures?
Se va bene, vi sono 60 centimetri di ghiaccio e sopra il ghiaccio
vi è almeno un metro di neve, perché quella è una zona di accumulo
e, quando tira il vento lì, si deposita anche la neve, tanto che il
lago basso di Les Laures è spesso più gelato di quelli che stanno
sopra per queste ragioni. Qui allora vi è un'oscillazione del tutto
impercettibile da un punto di vista fisico e da un punto di vista
visivo, tanto che man mano che scende l'acqua si ha il ghiaccio che
si forma, dopodiché allo scioglimento delle nevi si ha la ripresa e
a giugno il lago è di nuovo alla stessa visione.
È chiaro che, se qui un funzionario - io dico in maniera
imprudente ed inopportuna - prima si mette a fare delle valutazioni
molto superficiali e poi nel VIA dice che va tutto bene, allora
questo funzionario si assume una certa responsabilità e smette di
fare delle teorie per poi essere non conseguente nelle sue azioni,
altrimenti non dica, da un lato, una cosa e un'altra cosa
dall'altro lato, perché è poco credibile. Lo stesso discorso vale
per quanto riguarda le famose oscillazioni che determinerebbero
degli sconvolgimenti nell'assetto idrobiologico di quel lago; lassù
i pesci non ci sono arrivati con la piccozza e la corda, ci sono
arrivati perché i pescatori ce li hanno portati! Anche qui vi è
stata un'esibizione di scienza del tutto inopportuna, qui vi è
stato qualcuno che ha voluto "fare un passo più lungo della gamba",
volendo dimostrare che lui era uno che conosceva molto bene i
sistemi idrici. Certo che li conosce bene, ma quelli di pianura,
non quelli che stanno a 2.400 metri, altrimenti una cosa di questo
genere non l'avrebbe mai detta! Lui si riferisce a un fenomeno che
va sotto il nome di termoclino, cioè quel fenomeno per il quale la
parte superficiale dell'acqua di un lago subisce le influenze di
quello che vi è sopra. Vi è poi un'inversione termica, perché si
sente quello che succede sotto. Ora, questa cosa succede nei laghi
che si trovano a delle quote più basse, ma nei laghi che sono a
2.400 metri il termoclima è inesistente e, anche se vi fosse, è
inverso di quello che succede in basso e non determina dei flussi
di movimento di correnti per cui vi è l'acqua fredda che scende,
quell'altra che sale in funzione del fatto che si è andati a tirare
via gli ultimi 2 metri di acqua su una profondità di 65 metri. Ho
capito che questo lo ha fatto in buona fede facendo capire che lui
è uno che sa; in realtà sa, ma sa quello che non era opportuno
tirare in ballo, perché assolutamente non pertinente. Tutti gli
altri pareri sono favorevoli.
Vi è un altro aspetto di questa vicenda: tale vicenda dura da 20
anni, il primo progetto prevedeva la derivazione del torrente de
Les Laures, ecco perché il titolo, è così da 20 anni, perché quel
progetto faceva parte di quelle specie di compensazioni per la
questione delle carceri, ma non voglio rifare tutta la storia. In
ogni caso si prevede di prendere l'acqua de Les Laures, mescolarla
o farla scendere con la condotta delle acque nere, venire giù e
fare la centrale. Nel mese di febbraio 1991, quando l'attuale
maggioranza di Brissogne era all'opposizione, fu deciso dalla
Giunta presieduta da Bionaz di fare il prelievo lassù, fu fatto il
progetto e inviato per il VIA. Questo progetto nel 1996 fu
censurato per le osservazioni fatte non dal Servizio della fauna
piuttosto che altri, ma dal Servizio del paesaggio, che era
preoccupato della desertificazione delle sponde, anche lì ci
sarebbe da discutere... in quella sede il Comitato scientifico per
l'ambiente disse che il progetto avrebbe potuto essere fattibile,
anzi compatibile con l'ambiente a condizione che fosse rivisitato
in alcuni punti e così è stato fatto. Il fatto che il progetto sia
arrivato a costare 12 milioni di euro è perché si sono fatti tutti
quegli interventi di mitigazione ambientale che erano stati
richiesti dal Comitato scientifico in sede di VIA del progetto del
1996, perché, se accoglievano questo, il progetto costava meno.
Anche sulla questione delle sorgenti quindi i 2 metri superficiali
alimentano molto meno degli altri 63 metri di profondità, non credo
che l'acqua arrivi alle sorgenti da sopra, arriverà da sotto...
(interruzione del Consigliere Curtaz, fuori
microfono)
... ma è anche duro immaginare che gli ultimi 2 metri sopra
siano quelli che alimentano le sorgenti. Se vi è stato un progetto
sul quale vi è stata attenzione, è stato proprio questo, tant'è
vero che la sua rielaborazione è durata 9 anni e in questi 9 anni i
progettisti hanno sempre avuto un rapporto costante con le
strutture regionali, con i consulenti universitari, con le
simulazioni affinché il progetto uscisse perfetto. Non solo, oggi
nessuno di noi verrebbe qui a censurare ad esempio l'utilità
idraulica del Miserin, del lago Bianco, del lago Nero, del lago
Cornuto, sono tutti utilizzati per scopi idroelettrici non da oggi,
da quando vi erano le miniere della "Fiat"; vi accorgete di
qualcosa? Assolutamente no. Alla fine di questi lavori non si vedrà
né un pezzo di tubo... perché è tutto in roccia con dei fornelli
che sono fatti per resistere a certe pressioni e per essere tutti
occultati così come la galleria in orizzontale. È già previsto
l'utilizzo del materiale che sarà triturato dalle trivelle, in modo
che non vi sia nessun deposito. Si è fatto un accordo con "Deval"
per fare in modo che l'energia elettrica prodotta non passi su dei
cavi aerei, ma sia tutto in sotterranea per non disturbare
paesaggisticamente la parte bassa del vallone.
In ultimo a dimostrare una certa sensibilità... i colleghi di
Giunta lo hanno potuto verificare questa estate perché siamo andati
a fare un sopralluogo e mi piacerebbe farlo anche con i consiglieri
per far capire loro dove siamo, le dico che prima di fare questi
interventi il vallone de Les Laures è stato interamente
riqualificato dal punto di vista ambientale, perché prima, quando
si arrivava su, c'era un rudere, una stalla distrutta; quindi
voglio dire non è solo chi scrive queste cose, prendendo degli
spunti da un contesto preliminare ad una valutazione, che vuole
bene a Les Laures. Probabilmente gli vuole bene anche chi abita lì
sotto e che è affezionato a Les Laures, come sicuramente tanti
altri che hanno a cuore la natura. Ormai il progetto è
cantierabile, ma a me piacerebbe che vi fossero delle persone serie
che volessero, senza pregiudiziali di tipo ideologico, fare un
approfondimento scientifico sulla documentazione esistente, perché
quella frase sibillina dove si dice "il mancato approfondimento" si
riferisce a cosa? Ai pesci? Ma su tutti gli altri aspetti e, da un
punto di vista idrologico, vi è stato un approfondimento
inimmaginabile. All'uscita del lago avevamo una portata di 15
l/sec., adesso con questo progetto la portata del minimo deflusso
vitale è stata portata a 26 l/sec., con la prevalenza rispetto a
prima di 11 l/sec. Perché queste cose non si dicono? Ribadisco che
qualcuno nella fase istruttoria non ha detto le cose correttamente,
forse per un eccesso di zelo ma, se andiamo a vedere quello che è
deliberato dal Comitato tecnico scientifico dell'ambiente, il
progetto è approvato al 100% con delle prescrizioni
accettabilissime e benvenute.
Presidente - La parola al Consigliere Curtaz.
Curtaz (Arc-VA) - Alcune osservazioni all'Assessore, che ha
risposto all'interpellanza con particolare "pathos". Innanzitutto è
sempre spiacevole fare dei commenti in riferimento a chi non c'è,
ma non mi sembra corretta l'introduzione dell'Assessore quando
dice: "il cittadino che scrive deve poter fare osservazioni nella
procedura di VIA". Ma che ragionamento è? Ora, se i cittadini
riescono ad essere informati, hanno voglia di fare osservazioni, è
giusto che lo possano fare, ma è un diritto, non un dovere! Se poi
una persona non lo ha fatto e vuole esprimere la sua opinione,
penso che lo possa fare, oppure deve chiedere il parere
dell'Assessore Cerise? Bene, allora chiusa parentesi.
Quanto alle osservazioni sul VIA, ho ascoltato con attenzione la
risposta dell'Assessore, che è viziata da un pregiudizio, nel senso
che i pareri contraddittori dei servizi che evidenziano delle
anomalie e dei dubbi vengono liquidati come emessi da incompetenti,
gente che ha sconfinato dalla propria competenza, gente che non
capisce niente di acqua di montagna; invece i servizi che hanno
dato un parere favorevole, pur evidenziando anche loro delle
criticità - perché nessuno ha detto che va molto bene -, quelli
invece sono intelligenti, conoscono la materia. Prendo atto che chi
dice "sì", è bravo; chi dice "no", è un ignorante. Parola
dell'Assessore Cerise...
Cerise -
(fuori microfono)
... non hanno detto "no",
hanno detto "sì".
Curtaz (Arc-VA) - ... questo è vero. Non vorrei però, come ha
fatto l'Assessore, soffermarmi sui particolari di ogni singolo
parere e sulle problematiche tecniche, perché intanto è stata posta
una questione di carattere politico. Noi chiedevamo: "ritenete che
sia necessario un approfondimento"? Secondo l'Assessore, no,
secondo noi, sì e lo diciamo a futura memoria; la Giunta si prende
la responsabilità politica nei confronti di questa Assemblea, del
Comune di Brissogne, dell'opinione pubblica di dire che questa è la
più bella opera del mondo e andrà tutto bene. Mi auguro che lei
abbia ragione, vedremo alla luce dei lavori che verranno fatti se
questo tipo di opera non avrà alcuna conseguenza di tipo ambientale
sia in fase di realizzazione, sia in fase di gestione.
Vi è un punto che lei ha totalmente eluso, glielo segnalo
nuovamente, ne parleremo un'altra volta, che è quello finale. Siamo
sicuri che un'opera di questo tipo che, dovrà affrontare tutte le
criticità rappresentate e che costa 12 milioni di euro sia
conveniente? Su questo lei non ha detto una parola, io dico che
crea delle perplessità e anche a tale proposito chiediamo degli
approfondimenti, perché, di fronte a un investimento così pesante,
è chiaro che deve esserci un ritorno. Dico che il ritorno non deve
essere solo economico, ma che bisognerebbe fare delle valutazioni a
più ampio raggio, anche in riferimento alle problematiche di
carattere ambientale. Su questo sollecitiamo una riflessione, se
invece l'Assessore ritiene che le riflessioni siano già state
fatte, che siano già state esaurite tutte le possibilità di
ragionamento e si vuole mandare avanti questo progetto, avete la
maggioranza, il progetto è stato approvato, l'opera si farà e
valuteremo tutti, alla luce di quello che succederà, se
quell'intervento sarà stato benefico o meno. Speriamo sia il meno
danneggiante possibile, abbiamo dei dubbi a proposito. Del resto,
abbiamo una diversa sensibilità. Qui si scontrano due filosofie:
una è quella di chi vuole quest'opera e l'altra è quella di chi -
siamo in pochissimi - pensa che la Valle d'Aosta dovrebbe
immaginare il futuro dei suoi valloni in maniera diversa. Oggi
parliamo di questo vallone, per situazioni diverse parliamo di
Comboé, parliamo di San Grato, parliamo di tutti questi siti.
Abbiamo una filosofia diversa, voi perseguite la filosofia
dell'opera per poi avere un reddito e credete sia la cosa migliore
del mondo. Noi pensiamo di no e anche su questo piano continueremo
le nostre battaglie, perché crediamo che questa Regione si debba
interrogare sul futuro che darà al proprio ambiente, che è - come
tutti diciamo spesso solo a parole - l'unica risorsa grande e
importante che dobbiamo tutelare anche a fini economici generali,
perché, se snaturiamo il nostro ambiente, togliamo ricchezza alle
prossime generazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK