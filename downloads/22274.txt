Consiglio Regionale della Valle d'Aosta - Oggetto del Consiglio n. 1906 del 10 maggio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Apicoltura
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1906 del 10 maggio 2006 - Resoconto
OGGETTO N. 1906/XII - Mancata corresponsione per l'anno 2005 del
contributo annuale al Consorzio apistico della Valle d'Aosta".
(Interpellanza)
Interpellanza
Preso atto della missiva in data 17 marzo 2006 nella quale
l'Associazione "Consorzio Apistico della Valle d'Aosta" chiede lumi
sulla decisione di questa Amministrazione di non concedere il
contributo annuale di cui alla L.R. 78 del 27 ottobre 1993;
Constatato che il personale impiegato nell'Associazione è
personale volontario e che il Consorzio Apistico organizza ogni
anno dei Corsi di formazione pratica per i propri soci, decine di
interventi di educazione naturalistica destinati alle scuole della
Regione e ospita, a proprie spese, parecchi gruppi interessati ad
approfondire le conoscenze sulle tecniche di allevamento delle api
utilizzate in Valle d'Aosta;
i sottoscritti Consiglieri regionali
Interpellano
il Presidente della Regione per sapere:
1) i motivi della mancata concessione per l'anno 2005 del
contributo di cui alle premesse.
F.to: Venturella - Bortot
Président - La parole au Conseiller Venturella.
Venturella (Arc-VA) - Questa interpellanza prende spunto da una
lettera che i componenti del Consiglio direttivo e il Presidente
del Consorzio apistico regionale hanno inviato ai componenti della
III Commissione consiliare sulla non concessione di un contributo
regionale. Sappiamo tutti che il Consorzio apistico, che ha circa
450 soci, lavora non solo nel campo della produzione e
dell'assistenza agli apicoltori, ma lavora anche nel campo
dell'educazione ambientale e della formazione, fa interventi di
formazione agli apicoltori stessi, quindi vorrei anche, Assessore,
che lei ci parlasse del tipo di attività che il regolamento europeo
n. 797 prevede di finanziare, la differenza fra informazione,
formazione e campagne di informazione. Accoglie molto spesso dei
gruppi interessati ad approfondire le tecniche di allevamento delle
api in Valle...
(interruzione di un Consigliere, fuori microfono)
... mi permetta i testi universitari dicono
"allevamento
delle api"
, forse è un francesismo, perché fa parte della
materia di zoologia generale, si informi, Assessore!
Il personale che opera nel Consorzio apistico è per massima
parte personale volontario, gli è stata affidata la palazzina sita
nella frazione Lillaz di Saint-Marcel, naturalmente fa delle
attività che riguardano sì l'assistenza agli apicoltori, copre le
spese di manutenzione ordinaria e le spese di gestione, però per la
parte riguardante l'educazione ambientale e la formazione i tecnici
del Consorzio apistico, i volontari del Consorzio apistico
collaborano anche con i campi scuola della Direzione forestazione,
sempre in maniera gratuita. Dicevo, prima dell'interruzione dell'ex
Assessore alla cultura, che nella palazzina vengono ospitati gruppi
provenienti da fuori Valle interessati ad approfondire le
conoscenze sull'apicoltura valdostana.
Quali sono i motivi per la mancata concessione del contributo
annuale, che mi pare si aggirasse intorno a ciò che l'Assessore
Marguerettaz, per puro caso, potrebbe risparmiare cambiando la
convenzione, circa 20mila euro all'anno? Attendo la risposta.
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - È fuori dubbio che l'importanza che il
Consorzio apistico ha, proprio per il numero di soci, non è messa
in discussione, la sua attività è lodevole e in questi anni tante
attività sono state fatte e continuano ad essere fatte.
Evidentemente qui il problema non è tanto valutare l'attività del
Consorzio, perché su questo non c'è nessun dubbio che sia
un'attività molto importante per il settore, un settore che ha
necessità di essere ulteriormente sviluppato; di qui la necessità
di andare a concludere anche l'iter della nuova legge.
L'Amministrazione ha riconosciuto negli anni la disponibilità
logistica di una palazzina, cui faceva riferimento l'interrogante,
in località Lillaz, dove credo che in questi anni l'attività si sia
potuta svolgere in maniera proficua. L'oggetto dell'interpellanza è
relativo alla concessione del contributo annuale, di cui alla legge
regionale n. 78/1993. Si segnala che con l'entrata in vigore del
regolamento n. 797/2004, articolo 1, comma 3, anche il settore del
miele, pur risultando un settore particolare - la particolarità è
dimostrata anche dall'intendersi su cosa si intende per
allevamento, oppure coltivazione delle api -, però rientra nelle
regole generali, che, pur nell'esiguità delle cifre, fanno sì che
si debbano rispettare certi dettami dei regolamenti comunitari. Fra
questi anche la verifica del regime di concorrenza, che nello
specifico può far sorridere - mi riferisco al paragone che
l'interpellante faceva con altre spese che non sono paragonabili,
ma è evidente l'ironia dell'affermazione - perché è una cifra
modesta, ma gli uffici che controllano l'erogazione delle cifre
hanno il compito di verificarne la congruità e la possibilità con i
regolamenti in atto. Questa verifica porta nel caso specifico, a
seguito dell'approvazione del regolamento suddetto, all'impedimento
dell'erogazione del contributo a favore di associazioni per spese
di gestione e questa è la verifica che è stata fatta. Le spese
rendicontate annualmente dal Consorzio rientrano quindi in questa
tipologia, essendo per più del 50% dedicate al pagamento del
personale di segreteria con relative ritenute di acconto
previdenziali e per indennità varie del Consiglio direttivo, per la
restante quota legate a spese relative allo stabile sede del
Consorzio (acqua, riscaldamento, rifiuti) e alla gestione e
funzionamento del Consorzio stesso (convegni, consigli, assemblee,
concorso mieli, eccetera). Questi sono dati relativi alla
resocontazione 2004. Le spese per la produzione, trasformazione e
commercializzazione possono essere concesse solo sulla scorta di
quanto previsto dal Piano di sviluppo rurale e non possono essere
concesse invece a chi non fa questo tipo di attività, se non per un
periodo di avviamento. Le recenti indicazioni forniteci dagli
uffici di consulenza operanti presso la Commissione europea, a cui
questi uffici fanno riferimento per valutare la compatibilità delle
concessioni di aiuti ai diversi soggetti, fra cui anche
l'Associazione di produttori, ci hanno confermato che l'aiuto al
Consorzio non è erogabile, confermando i dubbi di legittimità della
norma regionale in forza dell'entrata in vigore delle nuove regole
comunitarie nel 2004, dubbi peraltro già avanzati dagli uffici.
Per quanto attiene la formazione, si ricorda che, in
applicazione del regolamento comunitario n. 1221/1997, sostituito
dal già citato regolamento comunitario n. 797/2004, il Consorzio ha
negli anni usufruito di fondi dedicati sotto la supervisione di
questa Amministrazione. Tutte le richieste formulate in tal senso
sono state soddisfatte e nell'ultimo triennio gli importi erogati
solo per la formazione sono stati pari a 1.194 euro nel 2002-2003,
1.800 nel 2003-2004, 1.545 nel 2004-2005. Le altre attività, non
trattandosi di attività agricola, non possono essere finanziate da
questo Assessorato, fermo restando che molte attività in tal senso
sono svolte in collaborazione con il personale tecnico del Servizio
sviluppo delle produzioni agroalimentari, che svolge funzioni di
supporto al Presidente del Consorzio, Sig. Francesconi Guido, che è
la figura principale di riferimento e che normalmente presta la
preziosa opera a favore delle scuole. È evidente che gli uffici
sono a disposizione per impostare dei progetti che possono essere
compatibili con le norme comunitarie e quindi a dare il supporto
anche tecnico nella predisposizione di questi progetti, che con un
ulteriore sforzo di collaborazione possono essere attivati e quindi
andare nella direzione di potenziare ancora nel futuro l'attività
del Consorzio, questo senza andare in contrasto con le normative.
Il tutto andrà esaminato anche in sede di esame da parte del
Consiglio e delle sue Commissioni del progetto di legge, che in
questo momento è in fase di predisposizione. È chiaro che tutto
questo va notificato alla Comunità europea e concordato con le
direttive comunitarie.
Président - La parole au Conseiller Venturella.
Venturella (Arc-VA) - La risposta dell'Assessore a questa
interpellanza è una risposta che spazia dai regolamenti comunitari
alle redigende leggi regionali, che però non ci può soddisfare, non
tanto perché è in questione l'esiguità della cifra - che
ironicamente paragonavo alla stessa cifra del risparmio sui rifiuti
dell'interrogazione precedente -, ma perché la concorrenza, cioè
quella derivante dal rispetto di norme comunitarie per cui
qualsiasi tipo di contributo e di attività che l'Amministrazione
regionale dà in appalto deve rispettare il principio della
salvaguardia della concorrenza, credo che poco o punto possa avere
a che fare con la mancata concessione per il 2005 del contributo.
Infatti, se è vero che il regime di concorrenza si deve applicare
su tutto il territorio degli Stati facenti parte della Comunità
europea, è ben vero che proprio in una recente conferenza sul
famoso articolo 117 della legge regionale n. 54 si diceva che,
questo vale per i servizi pubblici locali, ma che può essere esteso
ad ogni tipo di applicazione, ovvero che la concorrenza non è più
tale se vi sono motivi contingenti derivanti dalla posizione
geografica, dall'altitudine, dalla mancanza di interesse
finanziario, dalla mancanza assoluta di "appetito" dal punto di
vista del mercato, che fanno sì che la salvaguardia della
concorrenza non possa esistere per il fatto che non vi sono altre
possibilità. Credo vi siano delle contraddizioni in termini, sto
parlando ad esempio del fatto che, se il Consorzio apistico
organizza delle conferenze, allora alla conferenza, che è un
momento di approfondimento, ma non è formazione, può essere
concesso il contributo. Se invece si organizza formazione, qualcosa
di formativo nel vero senso della parola, il regolamento
comunitario n. 797 non prevede il finanziamento. Ecco, qui c'è una
contraddizione, certamente non è competenza della Regione, ma credo
che nella legge regionale queste cose debbano essere normate. Deve
essere chiarito che si tiene più alla sostanza che non alla forma,
più al corso di formazione che non alla conferenza: la conferenza è
un attimo, il corso di formazione invece pensa al futuro; ma nel
frattempo, l'Assessore non mi ha risposto, il Consorzio apistico
che fa? Lei ha detto: "siamo convinti che bisogna ulteriormente
sviluppare il Consorzio apistico, che fa un lavoro ottimo di
formazione e di informazione", ma adesso il contributo viene dato?
È impossibile darlo? Cosa farà il Consorzio? Perché una delle
ipotesi è quella che si chiuda, altro che ulteriore sviluppo!
Allora anche se attività lodevole, basata sul solo volontariato,
sul fatto che alcune persone spendono il loro tempo, non è
compatibile nei tempi lunghi, quindi credo che il disegno di legge
regionale che lei ha annunciato nella risposta stia diventando
urgente, ma non urgente con la concezione della normale
Amministrazione, sia urgente e sia almeno ragionevole pensare nelle
prossime settimane, altrimenti sul serio il Consorzio potrebbe in
un futuro prossimo smettere ogni attività.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK