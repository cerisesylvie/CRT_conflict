Consiglio Regionale della Valle d'Aosta - Oggetto del Consiglio n. 1878 del 6 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1878 del 6 ottobre 2022 - Resoconto
OGGETTO N. 1878/XVI - Interpellanza: "Valutazioni in merito
all'utilizzo del tirocinio extracurriculare nella nostra
regione".
Bertin (Presidente) -
Alla presenza di 32 Consiglieri
possiamo riprendere l'ordine del giorno. Siamo al punto n. 33. Per
l'illustrazione dell'interpellanza, si è prenotato il consigliere
Marquis, ne ha facoltà.
Marquis (FI) -
L'interpellanza pone al centro
dell'attenzione il tema del tirocinio, che è un'importante misura
di politica attiva del lavoro, in particolare parliamo di tirocinio
extracurriculare. È una misura formativa di politica attiva, come
dicevo poc'anzi, che consiste in un periodo di formazione e di
orientamento che è finalizzato a favorire l'acquisizione di
competenze professionali e il reinserimento lavorativo. Si tratta
quindi di un'esperienza di formazione in un contesto produttivo che
non si configura come un rapporto di lavoro. Questa misura, per la
sua importanza e anche in funzione dell'esperienza sul campo, è
stata oggetto di grande evoluzione negli ultimi anni, si è partiti
da delle linee guida che sono state condivise in Conferenza
Stato-Regioni nel 2013, il tirocinio era diviso in tre settori: uno
formativo di orientamento destinato ai termini degli studi, a chi
aveva completato il suo percorso da non più di dodici mesi,
un'altra categoria era per l'inserimento e reinserimento dei
disoccupati e inoccupati e lavoratori in cassa integrazione, una
terza categoria tirocini di orientamento e formazione, di
inserimento e reinserimento dei disabili e delle persone
svantaggiate, poi nel 2017 è stata posta fine a questa
tripartizione e sostanzialmente la misura del tirocinio è stata
raggruppata in un'unica declinazione.
Come dicevo prima, è una misura di grande importanza, che ha
avuto un interesse crescente nel tempo, partendo dal 2014 al 2019,
che sono i dati che derivano da un rapporto dell'ANPAL (Agenzia
Nazionale delle Politiche Attive), si parla di 223 mila esperienze
nel 2014, 335 mila nel 2019, 100 mila imprese che hanno ospitato
dei tirocinanti nel 2014 e 165 nel 2019, ovviamente la questione da
allora si è anche evoluta. L'obiettivo di quest'interpellanza è
fare un po' il punto della situazione su questa importante misura
di politica attiva e anche per verificare gli esiti delle azioni
che sono intraprese in materia di politiche attive del lavoro,
anche per poter verificare magari se fosse possibile i tassi di
inserimento poi nel mondo del lavoro successivi al termine
dell'esperienza di tirocinio per rendersi conto dei risultati
dell'iniziativa che viene posta in essere.
Pertanto, per poter completare questa valutazione e per avere i
dati necessari per fare il confronto con il rapporto delle
politiche attive, sono state fatte una serie di richieste
all'Assessore competente. La prima verte su "quanti tirocini
extracurriculari sono stati attivati dal 2014 al 2019 e quanti di
questi sono stati promossi nella Pubblica Amministrazione", inteso
effettuati nella Pubblica Amministrazione. Seconda domanda: "quanti
di questi attengono alle rispettive categorie dei beneficiari... e
quanti hanno originato un contratto di lavoro rispettivamente a
trenta, sessanta e novanta giorni dalla loro conclusione". Terza
domanda: "il numero dei tirocini attivati negli anni 2020 e 2021
disaggregati nelle categorie...", come sopra erano state
specificate". In ultimo: "se si ritiene che lo strumento di
politica attiva abbia coinvolto un numero di persone proporzionato
a quello registrato nell'ambito del nord-ovest o, in caso
contrario, come intenda implementare la misura in questione".
Presidente -
Risponde l'assessore Bertschy.
Bertschy (AV-VdA Unie) -
Leggerò la risposta perché sono
tanti i dati richiesti e si configura come anche un piccolo 116
quest'interpellanza, quindi preferisco andare in maniera ordinata e
poi, se è necessario, le fornisco anche i dati in fase
successiva.
Condividiamo, anche insieme a tutti coloro che lavorano
all'interno del Consiglio politiche del lavoro, sull'importanza dei
tirocini, ci si confronta molto anche su come questo strumento
debba essere ben utilizzato, perché il tirocinio è una forma
importante d'inserimento lavorativo che prevede un apprendimento
all'interno delle aziende pubbliche e private, l'importante è che
questo venga ben recepito a livello culturale, perché non si tratta
di una vera e propria prestazione di lavoro ma di una preparazione
al lavoro ed è importante che poi in fase successiva questo possa
avvenire. Non va utilizzato in maniera scorretta anche da parte di
coloro che possono beneficiare di questa forma di inserimento e di
apprendimento.
La prima domanda chiede: "quanti tirocini extracurriculari sono
stati attivati dal 2014 al 2019 e quanti di questi sono stati
promossi nella Pubblica Amministrazione". Nel periodo compreso tra
il 2014 e il 2019 sono stati attivati 2.400 tirocini
extracurricolari. È bene ricordare che nell'arco temporale
evidenziato ha preso il via il programma "Garanzia giovani" che ha
fatto decollare da solo oltre 300 tirocini. Per rispondere alla
seconda parte del quesito, occorre però fare un distinguo: il
soggetto promotore è colui che dà attuazione al tirocinio,
definendone il progetto e monitorando la sua esecuzione, mentre il
soggetto ospitante è la realtà in cui il tirocinio viene
realizzato. Dei 2.400 tirocini complessivamente attivati la
Pubblica Amministrazione ne ha promossi 547, pari a circa il 23
percento del totale, mentre i restanti 1.883 sono stati promossi da
enti privati. In merito a quelli ospitati, la Pubblica
Amministrazione ne conta 46, pari a circa il 2 percento, 1,9,
mentre i restanti 2.384 si sono svolti presso aziende private.
Il secondo quesito è: "quanti di questi attengono alle
rispettive categorie di beneficiari (disoccupato/inoccupato,
lavoratore in mobilità/cassa integrazione, neo qualificato, neo
diplomato, neo laureato, neo dottorato, soggetto svantaggiato,
disabile, persona presa in carico dai servizi sociali e/o sanitari)
e quanti hanno originato un contratto di lavoro rispettivamente a
trenta, sessanta e novanta giorni dalla loro conclusione". I dati
qui di seguito riportati sono stati redatti sulla base di quelli di
natura amministrativa relativa alle comunicazioni obbligatorie
pervenuta nel sistema informativo del lavoro della Regione autonoma
Valle d'Aosta. Tenendo in considerazione il periodo compreso tra il
2014 e il 2019, i tirocini attivati riguardano rispettivamente
1.629 disoccupati e inoccupati, 9 lavoratori in mobilità o cassa
integrazione, 58 neo qualificati, 136 neo diplomati, 109 neo
laureati, 347 soggetti svantaggiati, 34 disabili, persone disabili,
108 soggetti in carico ai servizi sociali o sanitari. 529 progetti
si sono trasformati in un contratto di lavoro. A fronte di questo
dato, va evidenziato che l'80 percento di queste assunzioni è
avvenuta nelle stesse aziende che hanno ospitato il tirocinio,
quindi è un dato importante e interessante. Relativamente alle
tempistiche, 458 soggetti sono stati assunti entro i trenta giorni,
37 entro i sessanta giorni e i restanti 34 entro i novanta
giorni.
Per quanto riguarda il quesito 3: "il numero dei tirocini
attivati negli anni 2020 e 2021 disaggregati nelle relative
categorie identificate al punto 2", analizzando il biennio
2020-2021, è bene ricordare che è il biennio del Covid dov'è stata
sospesa anche l'attività di lavoro delle imprese, oltre che quella
sociale, quindi abbiamo avuto comunque in questo biennio un periodo
in cui si sono interrotti i tirocini ed è stato poi necessario
regolamentarne la ripartenza, come ben sappiamo, per tutte le norme
che hanno condizionato poi l'attività di tutti i servizi della
comunità, nonostante questo, comunque il periodo ha registrato 680
tirocini. In riferimento alle categorie, questi progetti hanno
riguardato rispettivamente 577 disoccupati e inoccupati, 1
lavoratore in mobilità o cassa integrazione, 3 neo qualificati, 8
neo diplomati, 3 neo laureati, 63 soggetti svantaggiati, 8 persone
disabili, 17 soggetti in carico a servizi sociali e sanitari.
Punto 4: "se ritiene che in Valle d'Aosta lo strumento di
politica attiva abbia coinvolto un numero di persone proporzionato
a quello registrato nell'ambito del nord-ovest o, in caso
contrario, come intende implementare la misura in questione". È
evidente che stiamo parlando di territori differenti, in
particolare il territorio piemontese, il nostro sistema è un
sistema di imprese ben diverso da quello piemontese, abbiamo tante
micro e piccole imprese dove evidentemente è più complesso attivare
i tirocini. Nonostante questo, i dati sono estremamente positivi e
sono in aumento anche rispetto al periodo 2014-2019: lo dico perché
l'attivazione del tirocinio prevede la disponibilità presso
l'azienda di un
tutor
che deve affiancare il soggetto in
tirocinio nelle diverse mansioni a cui è assegnato e questo può
rappresentare un limite data l'esiguità delle forze lavoro presenti
nelle singole realtà produttive. In ogni caso, è molto positivo, e
credo che questo sia legato anche alla riorganizzazione del
Dipartimento delle politiche del lavoro, che è partita nel 2019 e
che ha messo in attività una robusta attività volta a incrementare
ulteriormente la promozione di tirocini presso le aziende. In
questo primo semestre, visto che è un po' datata l'interpellanza,
avevamo registrato 284 avviamenti, che, al momento, sono 422.
L'intenzione di rafforzare questa misura sta negli obiettivi
prioritari contenuti nel Piano delle politiche del lavoro, dove si
dice che a crescere le opportunità di formazione, inserimento
occupazionale, rafforzare le opportunità formative per i giovani al
di fuori dell'assolvimento di ogni diritto e doveri, degli obblighi
d'istruzione, assistere i cittadini nell'inserimento del mercato
del lavoro è un obiettivo prioritario. Va sottolineato infine che
anche al fine di garantire un uso corretto dello strumento del
tirocinio, come richiesto dalle parti sociali e come previsto dalla
riforma sui tirocini attualmente in fase d'approvazione a livello
nazionale, il Dipartimento ha messo in atto misure di controllo e
di monitoraggio strutturato per garantire che lo strumento
rappresenti, per i beneficiari, un periodo formativo di inserimento
al lavoro e che non sia, al contrario, un mezzo per sostituire la
forza lavoro o per abbassare illegittimamente il costo del lavoro.
Per dare alcune informazioni finali riguardo al lavoro anche che
l'Amministrazione regionale sta facendo, nel periodo 2014-2019 la
Regione è stata promotrice di 344 tirocini, circa 57 all'anno, nel
biennio 2020-2021 siamo a 150 tirocini, 75 all'anno e se
consideriamo questo primo semestre, come dicevo prima, siamo a 87
tirocini su 284.
Condividiamo quindi sul fatto che, com'è stato riportato nelle
premesse, ci debba essere un forte investimento rispetto a questo
tipo di attività sulle politiche e soprattutto sulla disponibilità
che bisogna dare all'interno delle politiche attive del lavoro a
utilizzare questo strumento, stiamo investendo e soprattutto a
livello culturale vogliamo investire ancora di più nel sistema che
poi deve dare ancora più forza all'iniziativa: quello delle
imprese, tant'è vero che stiamo promuovendo anche contratti di
apprendistato di primo livello all'interno dei percorsi di
formazione professionale dei ragazzi.
Presidente -
Per la replica, la parola al consigliere
Marquis.
Marquis (FI) -
Grazie Assessore per le risposte che ha
fornito che sono utili sicuramente per fare un'analisi approfondita
sull'argomento ma che consentono già, di primo acchito, di fare
alcune considerazioni. Sicuramente qui si tratta di politiche
pluriennali, quindi non c'è una responsabilità in chi in questo
momento conduce sostanzialmente l'attività, ma occorre fare una
riflessione su scala generale. Io credo che lo strumento sia uno
strumento importante, come lei ha sottolineato, ma è uno strumento
che è utilizzato molto diversamente rispetto alle altre Regioni,
sia a livello di obiettivi, sia a livello quantitativo di numeri di
esperienze. Faccio due considerazioni rispetto alle Regioni del
nord: la Valle d'Aosta, rispetto al numero degli abitanti, attiva
1,98 percento di tirocini, il Piemonte il 4,38 percento, la Liguria
il 3,44 percento, la Lombardia il 4,04 percento, il Veneto il 4,63
percento, le Province di Trento e di Bolzano danno un dato
separato, quindi non aggregato. Questo significa che, sotto questo
profilo, ci sono degli ampi margini di miglioramento di utilizzo
della misura, soprattutto in un momento dove tutte le parti
datoriali ci dicono che non c'è una grossa corrispondenza tra i
profili dei ragazzi che escono, ad esempio, dalle scuole e quello
che invece chiede il mercato del lavoro, cioè un'esperienza di
formazione
post
scuola nell'ambito di un'azienda, ma
soprattutto anche nell'ambito della Pubblica Amministrazione direi
potrebbe avvicinare e facilitare i ragazzi che poi devono
prepararsi a dei concorsi per iniziare a capire di cosa si tratta
l'attività nel pubblico.
Come lei ha sottolineato nella sua risposta, il Piemonte e
queste Regioni hanno delle connotazioni completamente diverse
perché hanno un tessuto più forte sotto il profilo produttivo,
quindi in quelle situazioni ci sono maggiori opportunità nel
privato, però io volevo soffermarmi un attimo invece all'offerta di
tirocini nella Pubblica Amministrazione. Qui possiamo fare un
raffronto tra quello che avviene in Valle d'Aosta e quello che
avviene nelle altre realtà: in Valle d'Aosta si attivano nella
Pubblica Amministrazione, come soggetto ospitante, l'1,9 percento
dei tirocini rispetto al totale. Questo significa che dal 2014 al
2019 nella Pubblica Amministrazione sono state attivate 45
esperienze di tirocinio, ovvero 7,6 all'anno. Mi sembra che questo
sia un numero che possa fare già riflettere. Nella galassia della
Pubblica Amministrazione e tutte le partecipate che ci siano solo
sette opportunità di tirocinio all'anno significa che la misura non
è neanche considerata rispetto a quelle che possono essere le
potenzialità, perché le altre Regioni, per fare un esempio, sul
totale, che il totale dei tirocini è più alto perché, come abbiamo
detto prima, incide molto sulle opportunità che vengono date dal
settore privato... la Provincia di Trento e Bolzano, alla quale noi
ci confrontiamo sovente, attiva il 15,2 percento di tirocini nella
Pubblica Amministrazione rispetto ai tirocini totali che vengono
attivati. Così come le altre Regioni del nord viaggiano, come
minimo nell'ambito della Pubblica Amministrazione a rapporti almeno
il doppio rispetto a quello che succede in Valle d'Aosta, quindi
questo credo che possa essere un argomento e un contributo che può
essere utile ai ragionamenti che possono essere sviluppati da qui
in avanti dove questa misura qui potrebbe essere messa a
disposizione nel campo della Pubblica Amministrazione, soprattutto
quando si dice anche che la Pubblica Amministrazione ha delle
difficoltà, che sovente non ha tutte le figure per ricoprire i vari
ruoli. Energie fresche, energie che escono dalle scuole potrebbero
essere utili, a mio avviso, per delle esperienze formative anche se
di durata di un anno. Si tratta comunque di una transizione tra la
scuola e il lavoro, così com'è importante anche il dato che ha
fornito sugli esiti dei tirocini, qui c'è una grossa distorsione
rispetto alla media nazionale: in Valle d'Aosta il 22 percento di
quelli che fanno delle esperienze di tirocinio hanno ottenuto un
posto di lavoro, la media nazionale è del 65 percento, quindi vuol
dire che la misura del tirocinio in Valle d'Aosta è una misura che
viene utilizzata in modo distorto rispetto al principio a cui è
sotteso e finalizzato, anche questo credo sia un dato che consenta
poi di trarne delle considerazioni, così come andando poi a fare la
lettura del disaggregato, la categoria che mi ha dato più
all'occhio è quella dei disabili: cinque tirocini dei disabili
all'anno. Questo significa zero rispetto al fabbisogno di queste
persone sul territorio.
Le lascio questi elementi di valutazione per quello che concerne
l'organizzazione di questa misura nel prossimo futuro e, a mio
avviso, è utile guardare e analizzare questi rapporti, perché
consente anche di fare delle valutazioni che possono essere
positive e soprattutto dar luogo poi a un ritracciamento della
misura, sempre per andare nell'ottica di soddisfare i bisogni della
nostra comunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK