Consiglio Regionale della Valle d'Aosta - Oggetto del Consiglio n. 1619 del 24 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1619 del 24 novembre 2005 - Resoconto
OGGETTO N. 1619/XII - Impegni per rendere più efficace la lotta
contro il crimine organizzato. (Approvazione di mozione)
Mozione
Ricordato come sia in discussione al Parlamento un disegno di
legge recante "Delega al Governo per il riordino della disciplina
in materia di gestione e destinazione delle attività e dei beni
sequestrati o confiscati ad organizzazioni criminali", che, tra le
altre cose, prevede la revisione dei provvedimenti definitivi di
confisca richiesta da chiunque sia titolare di "un interesse
giuridicamente riconosciuto";
Ritenendo che, se tale normativa fosse approvata, nessun
provvedimento di confisca, di fatto, sarebbe definitivo,
vanificando l'impegno ed il lavoro di quanti, dalle forze
dell'ordine alla magistratura, dalle associazioni alle cooperative
sociali sono oggi impegnati nella difficilissima opera di
individuazione e riutilizzo sociale dei beni confiscati alle
mafie;
Ricordato che tale problematica è stata affrontata anche ad
Aosta, giovedì 20 ottobre u.s, in occasione della sosta della
"Carovana internazionale antimafia", organizzata dall'Associazione
"Libera", in collaborazione con gli Enti e regioni per la
formazione civile contro le mafie;
Ricordato altresì che nel corso della manifestazione si sia
evidenziato come la confisca di beni illecitamente accumulati sia
uno degli strumenti di contrasto contro la criminalità organizzata
e che proprio questo strumento rischia di essere messo in
discussione dalla normativa attualmente all'esame del
Parlamento;
Preso atto che in quell'occasione rappresentanti autorevoli
delle istituzioni locali, Comune di Aosta e Regione, hanno voluto
essere presenti per testimoniare l'impegno democratico che gli Enti
locali della Regione perseguono nel loro agire quotidiano e nella
loro azione amministrativa;
Fatte proprie le preoccupazioni emerse dal mondo civile e
dalle associazioni che da anni si battono contro la criminalità
organizzata;
Il Consiglio regionale
Invita
i Parlamentari della Valle d'Aosta ad esprimere il proprio
dissenso nei confronti di modifiche legislative che rendono meno
rigoroso ed efficace la lotta contro il crimine
organizzato.
F.to: Squarzino Secondina - Curtaz - Riccarand
Président - La parole à la Conseillère Squarzino Secondina.
Squarzino (Arc-VA) - L'idea di questa mozione è nata il 20
ottobre dello scorso mese, quando la "Carovana antimafia" ha fatto
sosta ad Aosta; ricordo che c'erano alcuni Consiglieri presenti, ma
soprattutto erano rappresentate le istituzioni al più alto livello
(il Sindaco, il Vicepresidente della Giunta, il Questore) i quali
hanno tutti ribadito l'impegno delle istituzioni di restare
vigilanti nelle azioni di contrasto alla mafia e a tutte quelle
organizzazioni criminali che intaccano la democrazia di un
territorio. Ricordo che era quello un momento particolarmente
importante e delicato, perché era pochi giorni dopo il 16 ottobre,
giorno in cui è stato assassinato il Vicepresidente della Calabria,
quindi si aveva ben chiaro in quel momento la forza dirompente di
queste organizzazioni mafiose.
Nell'incontro alcuni rappresentanti dell'Associazione "Libera"
della "Carovana antimafia" hanno portato la loro esperienza
personale; si è trattato dell'esperienza di Rita Borsellino, la
sorella del giudice, Paolo, ucciso dalla mafia; hanno presentato la
loro attività anche alcuni rappresentanti della "Carovana
antimafia", parlando di un punto importante del loro lavoro, che è
la gestione dei beni sequestrati alla mafia. Proprio su questo
punto è stato espresso da loro un timore rispetto al futuro della
loro attività; è infatti in discussione in Parlamento una legge che
rischia di vanificare tutti gli sforzi finora fatti e i successi
finora ottenuti dalle Forze dell'ordine, dalla società civile,
dalle istituzioni nel loro insieme. Si tratta di una legge che
vuole rivedere la vecchia "legge Rognoni-La Torre", che prevede la
possibilità di revisione, senza limiti di tempo e su richiesta di
chiunque sia titolare di "un interesse giuridicamente riconosciuto"
dei provvedimenti definitivi di confisca dei beni e questo, in nome
di un malinteso garantismo, rischia di compromettere
definitivamente il lavoro e l'impegno di quanti, dalle Forze
dell'ordine alla Magistratura, dalle associazioni alle cooperative
sociali sono oggi impegnati in questa difficilissima opera di
riutilizzo sociale dei beni confiscati alle mafie. Questa legge,
con il fatto che è stata introdotta la possibilità che tutti i
soggetti giuridicamente interessati possano richiedere la revisione
della confisca dei beni, fa sì che tutti i beni confiscati
finirebbero in un limbo di assoluta incertezza.
Mi sono permessa 3 settimane fa di inviare a tutti i colleghi un
articolo del giornalista Bolzoni apparso su "La Repubblica" del 2
novembre, in cui viene descritto puntualmente tutto il lavoro
difficile che è stato fatto per sottrarre i patrimoni ai "boss"
mafiosi e come tutti questi beni rischiano di tornare di nuovo in
mano ai rappresentanti delle organizzazioni mafiose. Ricorda
Attilio Bolzoni, sempre in questo articolo, che in 23 anni, grazie
alla "legge Rognoni-La Torre", sono stati confiscati in Italia più
di 6.000 beni, di cui 1.000 in Sicilia, 617 in Calabria, 544 in
Campania, 172 in Puglia e alcuni di questi beni sono diventati sede
del Parco nazionale del Vesuvio, piuttosto che Commissariato di
P.S., piuttosto che cooperative che producono per esempio nella
piana di Gioia Tauro degli ulivi, che producono a Cesana Torinese
gli abeti in terre di "boss" siciliani trasferitisi in Piemonte.
Ora tutta la fatica fatta per confiscare questi beni, per dare loro
anche un utilizzo sociale, rischia di essere vanificata se il
disegno di legge, attualmente in discussione al Parlamento, sarà
approvato così come è stato presentato in aula.
Ricordo che Don Ciotti, fondatore del "Gruppo Abele di Libera",
ha lanciato un appello a cui hanno risposto non solo rappresentanti
della società civile, ma anche una serie di associazioni; dice Don
Ciotti:
"Vogliono rendere precaria la confisca, vogliono
vanificare in nome di un malinteso garantismo il lavoro di chi è
impegnato nella difficilissima opera di individuazione e di
riutilizzo sociale dei beni mafiosi. Occorre fermare questo disegno
di legge, occorre modificarlo se non vogliamo stravolgere il lavoro
finora fatto"
.
Ricordo ancora che lo stesso Lumia deputato dei DS, che è stato
ospite ad Aosta alcune settimane fa, è stato molto chiaro nel suo
intervento nell'aula parlamentare. Il testo è andato il 17
novembre, si è iniziata la discussione, poi rinviata a data da
destinarsi, e questo vuol dire che si può ancora intervenire sugli
emendamenti ai singoli articoli. Dice Lumia:
"Di fatto con
questo provvedimento in esame si compie un passo indietro nella
lotta alle mafie. Riteniamo che il tema dei beni confiscati da
organizzazioni criminali sia un aspetto centrale nella lotta alla
mafia, in altri termini è il cuore della lotta alla mafia"
.
Lumia prende in esame diversi aspetti della legge, su cui non
voglio ora intervenire perché il nostro scopo è ben preciso ed è
quello di intaccare quel punto, che - come dice Lumia - ci
preoccupa: quello della revisione della confisca passata in
giudicato al termine della procedura ablativa. In sostanza, quel
bene che è stato sequestrato con la formula
"chiunque abbia
interesse può impugnare la confisca"
anche dopo tanti anni che
lo stesso bene è stato definitivamente confiscato e dopo che è
diventato un patrimonio positivo dello Stato, che lo ha trasformato
in azienda agricola in grado di produrre olio, pasta, formaggio,
insomma quel bene rischia di essere sottoposto a minaccia e di
essere rimesso in gioco, grazie anche ai potenti mezzi
giurisdizionali che spesso la mafia è in grado di attivare. Si
chiede che la legge preveda l'assoluto divieto di vendita e si
propone che la priorità dell'assegnazione dei beni sia a
destinazione sociale.
Credo che la Valle d'Aosta, che ha accettato la "Carovana", che
ha accolto il Senatore Lumia che ha trattato in modo approfondito i
temi dell'eticità in politica, dovrebbe, attraverso i suoi
Parlamentari, accogliere le istanze di giustizia e di legalità, con
questo documento. La mozione invita i Parlamentari della Valle
d'Aosta, quando saranno presentati in aula degli emendamenti che
modificano l'attuale disegno di legge in discussione al Parlamento,
nel senso di dare più certezza alla confisca dei beni, in modo da
non vanificare tutto il lavoro fatto finora, ad appoggiare questi
emendamenti, in modo che il disegno di legge possa esprimere in
modo rigoroso ed efficace la lotta contro il crimine
organizzato.
Presidente - Dichiaro aperta la discussione generale.
La parola al Presidente della Regione, Caveri.
Caveri (UV) - Il Governo regionale è d'accordo.
Presidente - Altri colleghi per dichiarazione di voto?
La parola al Consigliere Lattanzi.
Lattanzi (CdL) - Aspettavo con ansia che qualcuno intervenisse
in questo dibattito, poi è bastata la parola del Presidente per
chiudere il dibattito, perché è evidente che quando lei, come
Governo, si dichiara d'accordo, tutta la maggioranza è d'accordo
con il Presidente!
Io vorrei dire questo, invece: credo che se vogliamo esprimere
una preoccupazione, di preoccupazioni ne abbiamo espresse tante e
possiamo esprimere anche questa, ma una mozione che faccia
diventare una preoccupazione un dato di fatto, io la trovo quanto
meno manipolatoria... che poi dietro il Presidente della Regione si
vada dietro a questa manipolazione, mi sembra abbastanza aberrante
e spiego qual è il nostro punto di vista. Credo sia aberrante
pensare che nel Parlamento italiano ci sia una manica di manigoldi
che voglia, a maggioranza del Parlamento, restituire i beni
confiscati ai mafiosi che sono stati condannati, perché così
l'avete presentata, ed è una vergogna! L'approccio culturale e la
disonestà intellettuale con la quale si affronta questo tema è una
vergogna, perché rappresenta non un proponente che potrebbe essere
un delinquente al Parlamento, visto che Grillo dice che ci sono 23
condannati nel Parlamento italiano, per cui noi abbiamo il record
del mondo, 100% di rappresentanti condannati...
(interruzione di un Consigliere, fuori microfono)
... sì, il 50%, mentre gli altri sono 23 su oltre 1.000, capisco
che uno potrebbe anche essere preso dalla fobia dei delinquenti al
Parlamento, ma sostenere che la maggioranza del Parlamento stia per
approvare una legge da delinquenti, mi sembra un insulto alla
verità!
Dina, tu sei onesta intellettualmente, però ogni tanto ti fai
prendere dalla "tangente dell'ideologia" e credi, compresi i tuoi
colleghi firmatari e il Presidente della Giunta, che cavalcando lo
sciopero della finanziaria come istituzione, fai una cosa di una
gravità terrificante: è come se Berlusconi non lavorasse per un
giorno al Governo italiano perché sciopera contro l'Europa... una
cosa da delirio istituzionale! Bisogna riconoscere che è un delirio
istituzionale che una Giunta non lavori per i cittadini, dai quali
è pagata, perché sciopera contro un'altra istituzione che approva a
maggioranza, in un Parlamento democratico, un provvedimento come la
finanziaria.
A quella vergogna si aggiunge questa vergogna: quella di
accodarsi, forse in buona fede, te lo riconosco, perché c'ero
anch'io alla "Carovana" e ho ascoltato anch'io le preoccupazioni,
però non ho sentito la demagogia e neanche l'ideologia,
antiberlusconismo, di quelli che vogliono dare i beni ai mafiosi,
ho sentito delle preoccupazioni. Mi sono informato e non le ho
ritrovate nei provvedimenti, primo perché qui i provvedimenti non
dicono quello che tutti sospettano e pensano, cioè che la
maggioranza del Parlamento democraticamente eletto stia per
restituire i beni ai mafiosi! Ma quando mai... ma dove lo avete
visto scritto, ma qual è il comma che dice una cosa del genere?
Si sta parlando di un altro principio, il diritto della
proprietà, perché a qualcuno è sfuggito che i delinquenti i beni li
hanno estorti a degli esseri umani, a dei proprietari legittimi.
Allora ci deve essere, in questo Paese democratico, una legge che
garantisce alle vittime della mafia, che si sono viste costrette,
con una pistola sotto la gola, a vendere per 5.000 lire un loro
terreno da 10 ettari, con dentro villa, poderi, quelli sono i
legittimi proprietari, non le cooperative che hanno ricevuto in
dote dallo Stato i beni confiscati a degli onesti cittadini che non
volevano pagare il "pizzo"! Quella è la vera proprietà e allora si
cerca di tornare alla verità; si sta facendo un dibattito dove si
cerca di capire come poter garantire ai legittimi proprietari di
poter tornare in possesso dei propri beni, nel momento in cui il
mafioso è realmente condannato al 3° grado.
È chiaro che le cooperative che hanno avuto in gestione quei
beni, quei valori, hanno prodotto uno sforzo, hanno occupato quei
terreni e oggi vedono minacciato il loro lavoro, ed è una
preoccupazione comprensibile, dai legittimi proprietari, che sono
quelli che c'erano prima dei mafiosi, perché ci sono intere ville,
castelli, poderi, centinaia di ettari che sono stati rubati alla
gente che li aveva da 200 anni! C'era gente che aveva un'impresa
edile e, a forza di pagare il "pizzo", si è strangolata con gli
usurai mafiosi e le hanno portato via la proprietà...
(interruzione della Consigliera Squarzino Secondina, fuori
microfono)
... non è un'altra cosa, è sempre la stessa cosa, si cerca di
ripristinare un diritto senza restituire ai mafiosi condannati
quello che avevano rubato al popolo!
Capisco il fastidio di tutte quelle cooperative che si sono
viste regalare dallo Stato queste cose e voglio anche valorizzare
il lavoro che hanno fatto, perché ci sono cooperative sociali che
hanno ripristinato intere aziende nell'arco degli ultimi 10 anni;
ma se poi questo mafioso è condannato in 3° grado e quindi quel
bene deve tornare al legittimo proprietario, cosa facciamo? Se il
mafioso Totò Riina viene condannato in 3° grado, il bene che aveva
rubato al legittimo proprietario, come glielo restituisce la legge
se dentro c'è una cooperativa che ci lavora da 10 anni e dice che
quel bene è diventato suo? Qui, intanto, rigetto il fatto che una
istituzione si accodi alla piazza negli scioperi e nelle posizioni
fuori da ogni logica costituzionale! Lo ribadisco perché è stato un
fastidio veramente grande, perché forse c'è qualcuno che non si
rende conto che non sta guidando il pullman da Aosta a Pila andata
e ritorno per andare a sciare, ma guida un'istituzione!
Io credo che sia giusto dire anche un'altra versione, quindi la
rispetto anche se non la condivido, l'immagine di un Parlamento
eletto democraticamente che a maggioranza di manigoldi sta per
restituire i beni alla mafia: ma che film avete visto? Se pensate
questo, ci dobbiamo dimettere tutti da questa istituzione e dare un
segnale forte, perché non siamo più in presenza di un Parlamento
democratico, siamo in presenza di un regime di banda armata di
mafiosi. È così? Risponda! Perché se è così, ci dobbiamo dimettere
e, io per primo, mi dimetterei, certo! Ma siccome non credo che la
maggioranza del Parlamento sia una banda di delinquenti che
vogliono restituire i beni ai mafiosi, perché è una cosa
incredibile, soprattutto quando si vanno a leggere gli atti, uno si
chiede: ma di cosa li stanno accusando? Eh, vogliono restituire a
Totò Riina i poderi che adesso hanno le povere cooperative sociali
che si sono fatte 10 miliardi di fatturato quest'anno... quindi
come facciamo a togliere queste cose qua? Perché non ci sono solo
le cooperative sociali, quelle serie, ci sono anche quelle che si
sono viste regalare delle intere aziende e oggi lucrano!
Al di là di questi commenti, il Parlamento sta ragionando e
voterà a maggioranza un provvedimento che permetta ai legittimi
proprietari, una volta stabilito che quel bene era di una persona
prima del mafioso, di tornarne in possesso, perché le prime vittime
sono le vittime della mafia, non i beneficiari delle confische! Lei
mi spieghi qual è l'alternativa per poter restituire a chi è stato
derubato i propri beni... con quale formula lei lo farebbe? Siccome
credo che lei sia onesta intellettualmente, in quella Commissione
parlamentare forse esprimerebbe gli stessi pensieri, cioè troviamo
una formula per la quale, quando un mafioso è condannato in 3°
grado, quei beni tornino al legittimo proprietario o magari ai
figli di quella persona, perché nel frattempo magari è stato
ammazzato!
Si dà atto che, dalle ore 17,33, presiede il Vicepresidente
Nicco.
Presidente - La parola alla Consigliera Squarzino Secondina.
Squarzino (Arc-VA) - Prendo dall'intervento fatto dal collega
Lattanzi un'affermazione: il Parlamento sta ragionando. Allora con
questa mozione noi diciamo che nel ragionamento che stanno facendo
noi, come Consiglio regionale, avendo ragionato anche noi un poco
su tale materia, pensiamo che sia utile andare in una determinata
direzione e invitiamo i Parlamentari a seguire questa
direzione.
Nessuno ha usato parole come quelle che ha usato lei, collega
Lattanzi, però le confesso che molti provvedimenti di questo
Parlamento presi a maggioranza sono tali che fanno presumere
davvero che chi li ha votati, o non ha capito la gravità e le
conseguenze, o se le ha capite e li ha voluti lo stesso, è
altrettanto grave, perché non oso attribuire epiteti come "mafioso"
o cose di questo genere, ma alcuni provvedimenti sono di una
gravità estrema e sono contro la democrazia! Molti di quei
provvedimenti che il Parlamento ha votato pur a maggioranza.
Presidente - La parola al Consigliere Frassy.
Frassy (CdL) - Forse ho perso un pezzo del ragionamento che sta
alla base della mozione, ma la mozione basta leggerla per capire
quello che dice, e quello che dice è pesantissimo!
La collega Squarzino è una persona che quando fa certe
affermazioni, le fa dopo aver fatto approfondimenti e sicuramente
le fa in buona fede, per cui sono convinto che la mozione sia
frutto di un equivoco; non so però se la collega Squarzino e se i
colleghi qui presenti hanno avuto la bontà, oltre che di leggere la
mozione e il suggestivo articolo pubblicato su "La Repubblica", di
andare a verificare gli atti parlamentari, perché qui parliamo di
una questione che è in fase di esame alla Camera dei Deputati. Ci
siamo presi la "briga" di chiamare i Deputati con i quali abbiamo
una certa familiarità e di documentarci sulle questioni
sostanziali. Vi posso dire che questa mozione è frutto di un
equivoco enorme e, al di là delle mie parole, voglio leggere di
cosa stiamo parlando.
La Camera dei Deputati sta esaminando un argomento sul quale vi
erano diverse proposte di legge, in particolare ci stiamo
soffermando su una delega al Governo, ed è la n. 5362. Questa
delega contiene un passaggio che è oggetto della mozione e di
questa accesa discussione, ed è quello contenuto all'articolo 3,
interventi correttivi. L'articolo 3 al comma 1 lett. m) recita:
"previsione della procedura di revisione della decisione
definitiva sulla confisca nel procedimento di prevenzione a
distanza di chiunque sia titolare di un interesse giuridicamente
riconosciuto"
, perciò il principio che qui viene enucleato e
poi spiegato è che sia titolare di un interesse giuridicamente
riconosciuto. Allora voi mi insegnate che l'interesse
giuridicamente riconosciuto non può che passare attraverso un
provvedimento dell'autorità giurisdizionale, salvo che sia un
provvedimento che promani da dei titoli che diano riconoscimento a
quell'interesse, cioè operiamo nell'ambito della legalità
dell'ordinamento giuridico. Prosegue:
"secondo i seguenti
principi"
, che sono enucleati con una serie di numeri. Il n. 1
parla di
"ammissibilità in ogni tempo del provvedimento
definitivo di confisca: 1.1 se i fatti posti a fondamento del
provvedimento non possono conciliarsi con quelli stabiliti in una
sentenza penale irrevocabile"
. In buona sostanza si dice: se la
confisca, che in questo caso è un provvedimento conseguente ad una
procedura penale, ma sostanzialmente è una procedura di tipo
amministrativo, non può essere in contrasto con una sentenza penale
irrevocabile. Seconda situazione: se il provvedimento è conseguenza
di una sentenza del giudice civile o amministrativo successivamente
revocata, che abbia deciso su una delle questioni (qui cita
l'articolo 3 e 479 del Codice di procedura penale). Terzo
principio: se dopo la confisca sono sopravvenuti o si scoprono
nuovi elementi di fatto, che soli o uniti a quelli già valutati,
dimostrano che la confisca non poteva essere disposta. Quarto
principio: se è dimostrato che la confisca venne disposta in
conseguenza di falsità in atti o in giudizio o di altro fatto
previsto dalla legge come reato. Ora, questi sono gli unici motivi
in base ai quali si ipotizza che possa essere riaperta la decisione
definitiva sulla confisca dei beni, che è una decisione di tipo
amministrativo.
Tenete presente che tutto l'impianto del processo penale, ma
anche del processo civile, ha come istanza superiore alla stessa
Cassazione la possibilità di revisione del processo a fronte di
situazioni che possono emergere da una serie di situazioni
processuali sostanziali che portano a smentire la sentenza, perché
il giudice dolosamente ha compilato la sentenza, in quanto sono
emersi fatti nuovi che prima non erano conosciuti e non potevano di
conseguenza essere prodotti. Allora, quello che qui viene detto è
l'applicazione della filosofia che da 60 anni tiene in piedi il
Codice di procedura penale. Non so dove sia lo scandalo, però
questa proposta di legge non è una proposta di legge solitaria,
perché si inserisce su un insieme di altre proposte di legge, fra
cui la n. 3578 che porta fra le varie firme quella autorevole di
Violante. E Violante - che il Presidente Caveri ben conosce - in
fondo alla sua proposta di legge prevede che sia aggiunto il
seguente comma:
"I provvedimenti del tribunale che dispongono il
sequestro diventano inefficaci qualora la Corte di Appello non
decida nel termine di un anno dall'impugnazione. Tale termine può
essere prorogato di un anno con provvedimento motivato".
Allora, qui abbiamo la pretesa, in questo frangente, di sostituirci
al legislatore nazionale che ha approfondito con un insieme di
proposte e di studi, con una mozione di cui non metto in
discussione la buona fede e l'indignazione, ma... collega
Squarzino, lei dovrebbe prendere atto che forse la conclusione di
questa sua buona fede è esagerata rispetto alla realtà dei
fatti!
Riteniamo che ci sia stato un travisamento della realtà del
dibattito che c'è in Parlamento, di conseguenza andrei cauto come
istituzione ad impegnarmi in una presa di posizione forte. Quando
diciamo che rendono meno rigorosa ed efficace la lotta contro il
crimine organizzato, se lo facciamo come singoli fa parte della
dialettica politica, se lo facciamo come istituzione, attenzione,
cerchiamo di essere consapevoli di quello che diciamo, perché il
Presidente Nicco si ricorderà che questo Consiglio venne ripreso a
seguito di una risoluzione presentata dal gruppo della "Stella
Alpina" che votò in maniera unanime, nei confronti di una certa
signora palermitana, che asseriva in base al suo stato d'animo di
essere vittima di una macchinazione giudiziaria! Il Consiglio prese
per buona quella sintesi con un documento ufficiale che venne
inviato a non so quale istanza, ricevendo una risposta che non ha
fatto fare bella figura al Consiglio! Non vorrei che ci trovassimo
sullo stesso binario, perciò noi, pur condividendo che se le cose
così fossero, sarebbero gravissime, abbiamo la convinzione che le
cose non siano così.
Invito la collega Squarzino, sul presupposto che la sua istanza
sia animata da buona fede, a ritirare questo documento, a portarlo
in Commissione, a documentare in Commissione l'iter dei lavori
parlamentari e, a seguito di quell'ulteriore e doveroso
approfondimento, chiedere in maniera documentale al Consiglio di
esprimersi, perché non so i colleghi qui presenti con quale
cognizione di causa possono prendere una posizione su un argomento
che è importante, che non può essere strumentalmente utilizzato da
una parte politica per una battaglia di bandiera per dire: "noi
siamo più bravi"!
Penso che oggi, le istituzioni tutte, di Sinistra o di Destra,
siano accomunate da una battaglia trasversale contro la criminalità
organizzata; penso che vittime del crimine organizzato ce ne siano
nella politica che porta colori a Destra come a Sinistra... perciò,
collega Squarzino, abbia la bontà di accettare un invito pacato a
un supplemento istruttorio, perché se così fosse, ci troveremmo
obbligati a votare contro la mozione e, per certi versi, a
denunciare la strumentalizzazione di una materia molto
importante!
Presidente - Non ho altri iscritti a parlare. Chiudo la
discussione generale.
C'è stata una proposta da parte del collega Frassy; i
presentatori mantengono la mozione.
La parola al Consigliere Lattanzi, per dichiarazione di
voto.
Lattanzi (CdL) - Vedete, colleghi, che questa mozione sia una
mozione strumentale lo ha dimostrato la scarsa volontà dei
proponenti a voler esprimere il vero problema che poteva nascere su
questa questione, cioè la preoccupazione. L'ho detto subito, la
preoccupazione può essere di tutti, che il Parlamento legiferi
qualcosa che possa non essere democraticamente o populisticamente
gradito. Dobbiamo però rifiutare le strumentalizzazioni, perché
quando le mozioni nascono come è nata questa, cioè da un articolo
de "La Repubblica", che è una vergogna per la politica...
(protesta della Consigliera Squarzino Secondina, fuori
microfono)
... sì, poi hai fatto gli approfondimenti, poi siamo andati
tutti e due a vedere la "Carovana antimafia", peccato che tu li hai
visti con l'auricolare dell'ideologia comunista, io invece cercavo
di capire da parte di persone che non la pensano come me, perché il
coraggio non è ascoltare quelli che la pensano come te, il coraggio
è andare ai convegni ad ascoltare quelli che non la pensano come
te! I messaggi della Borsellino io li ho ascoltati, ma con
l'atteggiamento di chi si poneva la questione di cosa possiamo fare
per la mafia, anche se lo dice qualcuno che magari sarà candidato
per i "DS", perché ci vuole onestà intellettuale su questi
argomenti, un'onestà intellettuale che non trovo in questa Giunta,
questa settimana!
Mi sono preoccupato questa settimana, perché ci sono 3
violazioni dell'etica della democrazia, di chiamare l'Assessore
all'istruzione, perché volevo capire perché i nostri figli questa
settimana si autogestiscono negli istituti. Mi è stato risposto in
maniera franca: non l'ho capito neanch'io! Perché sui giornali
questi dicono che si ribellano alla "riforma Moratti" che qui
applichiamo con una nostra legge regionale, quindi dovrebbero
prendersela con l'Assessore Charles, e poi si lamentano e fanno una
manifestazione in piazza contro la finanziaria dello Stato, che
toglie i soldi alle scuole pubbliche per darli a quelle private!
Ieri sera mio figlio di 16 anni mi dice: ma papà... ma sta facendo
questo? Io non gli ho risposto, l'ho mandato su Internet...
(interruzione di un Consigliere, fuori microfono)
... no, ho un figlio intelligente che prima di farsi
indottrinare da quelli che non hanno voglia di fare "un tubo", si
fa delle domande, perché siamo stati tutti sedicenni ed è chiaro
che se prendi 5.000 sedicenni e dici: "Che ne dite, se facciamo
festa una settimana?", ti rispondono di sì, come se dici agli
Italiani: "non paghiamo le tasse"... ma è evidente! E lo abbiamo
fatto anche noi, però almeno bisognava farlo su argomentazioni
giuste, non ideologiche o strumentali, con degli insegnanti
vergognosi - ho i nomi e i cognomi, che non faccio qui, ma che
all'Assessore Charles farò - che sono andati nelle aule a dire: "Ma
perché voi vi autogestite? Noi no, perché fra 2 anni abbiamo
l'esame piuttosto che fra uno. Eh, vergogna, bisogna protestare
contro la finanziaria che toglie i soldi per darli alla scuola
pubblica"! Ma da licenziare quella lì! Oh, è pagata con i soldi
miei e dice a mio figlio di andare a casa? Ma come si permette!
Abbiamo un Presidente di un'istituzione che fa sciopero! Ma vi
rendete conto la strumentalizzazione di questa Regione e in questo
Paese? Ma sì, è contro Berlusconi, ma ammazzate Berlusconi... poi
vediamo cosa fate! Ad ammazzare Berlusconi ci avete già provato,
provateci ancora, magari ci riuscite, e poi vediamo cosa facciamo
in questo Paese, vediamo come giustificate le vostre
incapacità!
Un'istituzione sciopera contro la finanziaria? Ma se vi ha dato
più soldi dell'anno scorso! Perché vi mette un tetto alla spesa?
Invece che spendere il 10% in più, vi dice no: dovete spendere solo
il 2,9. Un 2,9 che avete concordato, vero, Assessore alle finanze?
Un 2,9 di maggiorazione di spesa che avete concordato e fanno la
finanziaria insieme allo Stato, concordano insieme allo Stato, come
è scritto nel "PREFIN" - hanno concordato uno sforamento della
spesa del 2,9 e non maggiore - e poi la Giunta va in piazza a
scioperare? Ma lei cosa sciopera, Assessore Marguerettaz? Lei
domani dovrebbe lavorare!
Marguerettaz (UV) - (fuori microfono)... ma io lavoro!
Lattanzi (CdL) - E lo dica allora che lei lavora! Allora, la
Giunta non sciopera, scriviamolo! La Giunta che è un'istituzione
che ha concordato con lo Stato la finanziaria, non può scioperare,
perché ha concordato con lo Stato che la spesa non può crescere il
prossimo anno più del 2,9%. Cosa scioperate contro la finanziaria?
Contro quello che avete concordato voi? E dove sono i soldi
pubblici che vengono detratti per la scuola?
Sono disgustato! Chiedo scusa per il tono, che è passione e
disgusto insieme, perché sono stufo di vedere televisioni dove si
dice che il conflitto di interessi favorirebbe Berlusconi, e ci
sono 7 reti che gli sparano contro! Sono stufo di vedere gli
insegnanti che vanno nelle scuole a dire delle bugie, di
sindacalisti pagati per fare il diritto dei lavoratori, pagati per
dire delle bugie con i nostri soldi... sono un cittadino italiano
stufo di pagare dei Comunisti che "si parano il culo"!
Presidente - Consigliere Lattanzi, moderiamo i termini...
Lattanzi (CdL) - ...sì, mi dispiace dirtelo, Dina, questa
mozione è, purtroppo - anche se so che tu l'hai fatta in buona fede
- frutto di quella ideologia! Ma quando tu scuoti la testa e dico:
"ammazziamo Berlusconi"... magari sparirebbe, vuol dire che c'è un
accanimento in questo Paese che non è più civile! Quando c'è una
larga parte della popolazione istigata all'odio, non è più un Paese
civile!
Presidente - La parola al Consigliere Curtaz.
Curtaz (Arc-VA) - Vorrei riprendere in maniera più pacata alcune
osservazioni, perché mi sembra che qualche volta il tono della voce
sia inversamente proporzionale alla fondatezza delle argomentazioni
che vengono utilizzate, e poi francamente non abbiamo capito questo
"fil rouge" che collegherebbe mafia, finanziaria, Moratti,
Berlusconi. Forse è un "fil rouge" che io avrei evitato.
Credo che invece su questa mozione bisogna fare alcune
osservazioni, partendo dal deliberato, che apparentemente nessuno
contesta, neppure i focosi e appassionati colleghi della "Casa
delle Libertà". Il deliberato dice di invitare i Parlamentari della
Valle d'Aosta ad esprimere il proprio dissenso nei confronti di
modifiche legislative che rendono meno rigoroso ed efficace la
lotta contro il crimine organizzato: su questo penso che possiamo
essere tutti d'accordo e possiamo votarlo con tranquillità.
Cos'è invece che i nostri colleghi contestano con veemenza?
Contestano che il disegno di legge attualmente in discussione in
Parlamento possa costituire un qualcosa di meno efficace, per non
dire di connivente, con l'organizzazione criminale, e fondano il
loro presupposto essenzialmente su un ragionamento. Il ragionamento
è quello di dire: "guardate, questa normativa di restituzione delle
cose confiscate si riferirebbe soltanto a quei casi in cui venisse
successivamente accertata la legittimità di un diritto". Ora, io
non conosco la normativa, non ho partecipato - e mi dispiace - alle
iniziative della "Carovana internazionale antimafia" e non ho
approfondito l'argomento, però non mi può sfuggire che molto
spesso, soprattutto in zone di mafia, 'ndrangheta e altra
criminalità organizzata, il diritto formalmente accertato è
qualcosa di diverso da un diritto giustamente affermato, e penso ai
prestanome, ai familiari, a tutti coloro che in una società di un
certo tipo sono lì, pronti ad essere utilizzati come maschera di
chi c'è dietro. È questo che il disegno di legge in discussione
rischia di intaccare: l'esigenza che non venga colpito solo il bene
del mafioso, ma venga colpito anche il bene di chi si cela dietro
il mafioso!
Vorrei sapere cosa rispondono i nostri colleghi a questa
osservazione. Deve prevalere la formalità di un accertamento di un
diritto o deve prevalere in quel tipo di società un atteggiamento
più realistico e logico, che va a vedere chi si cela dietro
l'attività mafiosa? È per questo che il contenuto di questa legge
va chiarito e credo che l'invito che questo Consiglio fa, non è
quello di non affrontare il discorso fatto dal collega Frassy, là
dove ce ne sono i presupposti formali, ma anche sostanziali;
chiaramente, se c'è stato un errore giudiziario nessuno di noi può
affermare che di fronte a un errore non si debba tornare indietro!
Io credo che, a tale fine, ci siano già tutti gli strumenti
giuridici e non ci sia da aggiungere niente. Invece, di fronte a
delle confische che hanno consentito fra l'altro a delle
cooperative sociali, a dei centri di lotta contro la mafia, di fare
delle attività imprenditoriali, di organizzare fattivamente dei
giovani ad un'attività onesta, credo che ci sia il rischio che non
garantendo che la confisca sia per certi versi definitiva, si apra
uno squarcio in cui si possono inserire nuovamente prestanome,
familiari, intestazioni di comodo che finiscono con l'eludere
quella che è un'efficace lotta contro la mafia. È per questo che
dobbiamo votare senza problemi questa mozione.
Presidente - La parola al Consigliere Viérin Marco.
Viérin M. (SA) - Sarò meno focoso di chi mi ha preceduto e molto
più sintetico.
Dopo aver ascoltato gli interventi dei colleghi, credo di poter
dire che nessuno è contrario alla parte dell'"Invita", che però le
premesse non siano del tutto logiche, lascino qualche perplessità.
Non so se "Forza Italia" è d'accordo sull'"Invita" e non sulle
premesse, noi possiamo essere d'accordo sull'"Invita", ma riteniamo
che le premesse siano tendenziose - passatemi il termine! - e
lascino delle perplessità di un certo tipo.
A queste perplessità risponderemo con un voto di astensione.
Si dà atto che, dalle ore 18,09, riassume la presidenza il
Presidente Perron.
Président - La parole au Conseiller Frassy.
Frassy (CdL) - Avevamo fatto una proposta che ci sembrava pacata
e incentrata sul buon senso: che su un argomento importante era
forse utile fare approfondimenti importanti.
Devo dire, collega Squarzino - non se ne abbia a male - che lo
stesso suo gruppo è stato colto impreparato da questa iniziativa.
Il collega Curtaz, che non è un novizio delle questioni giuridiche,
ha riconosciuto di non aver avuto occasione di fare gli
approfondimenti di questa materia. Allora lei rifiuta l'invito che
il nostro gruppo le ha fatto: di una verifica in Commissione delle
questioni che, da un punto di vista di diritto, sono sottese a
questo disegno di legge. Le facciamo un'altra proposta, per
dimostrarle che nessuno di noi, qui, ha disegni politici che non
siano quelli di fare la lotta al crimine organizzato. Il collega
Curtaz partiva giustamente dalla conclusione per dire che è una
conclusione che nessuno può disconoscere; la conclusione è quella
di esprimere dissenso nei confronti di modifiche legislative che
rendano meno rigorosa ed efficace la lotta contro il crimine:
questa è un'affermazione di principio che nessuno di noi ha
imbarazzo a votare.
Quello che non possiamo accettare è che nelle premesse ci sia un
capoverso, il secondo, che va oltre l'approfondimento che il suo
stesso gruppo ha fatto, ritenendo che tale normativa se fosse
approvata... cioè voi partite da un dato di fatto, sul quale mi
sembra non vi siano certezze e penso di aver documentato in parte
il contenuto del disegno di legge che qui viene incriminato. Poi
sappiamo che la mafia, purtroppo, ha infiltrazioni a tutti i
livelli degli apparati pubblici amministrativi, ma partire dal
presupposto che tutta la Magistratura, sotto una certa latitudine,
sia soggetta a infiltrazioni mafiose, mi sembra un'esagerazione
difficilmente condivisibile, e cito i nomi di Rocco Chinnici,
Falcone, che erano Magistrati con radici meridionali e che hanno
pagato con la vita il loro impegno alla lotta contro il crimine
organizzato, di Borsellino, la cui sorella è stata recentemente ad
Aosta! Perciò non possiamo partire dall'assioma che la mafia ha la
capacità di "inquinare" il funzionamento della giustizia da Roma in
giù, se vogliamo identificare Roma come limite della capacità di
infiltrazione mafiosa!
Vi chiediamo pertanto, se la volontà è quella di dare un segnale
forte con la parte deliberativa della mozione, di stralciare il
secondo capoverso che è frutto, secondo noi, o di un pregiudizio o
di un equivoco; il terzo capoverso lo si può lasciare perché si
dice solo che la problematica del riordino della delega è stato
affrontato ed è un dato di fatto; abbiamo dei dubbi sul capoverso
successivo, dove dite
"Ricordato altresì che nel corso della
manifestazione si sia evidenziato..."
perché dite di nuovo che
"... rischia di essere messo in discussione dalla normativa
attualmente all'esame del Parlamento".
Devo anche dire che qui
siete in contraddizione, perché mentre prima dite:
"Se tale
normativa fosse approvata"
, di conseguenza date per scontato
che se tale normativa fosse approvata sarebbe la fine della lotta
alla mafia... due capoversi dopo attenuate le vostre certezze,
dicendo che c'è solo il rischio! Il rischio rientra in quel calcolo
delle probabilità che mi dice che una cosa può accadere, ma può
anche non accadere, perciò il 2° e il 4° capoverso si smentiscono
vicendevolmente!
Per quanto riguarda le altre affermazioni, le condividiamo,
perciò se quello che interessa è una posizione forte e unanime a
livello istituzionale e al di fuori delle "manfrine", riteniamo che
su questo testo trasversalmente si possa esprimere l'unanimità del
Consiglio. Se qualcuno pensa di essere il "paladino" della lotta
alla mafia e tutti gli altri sono mafiosi, discutiamone, ma non
condividiamo questo percorso!
Président - La parole au Conseiller Cesal.
Cesal (UV) - Devo dire che alcune perplessità sono sorte anche
all'interno del nostro gruppo circa l'interpretazione in ordine a
questa materia.
Condividiamo gli scopi e siamo favorevoli a impegnarci per una
maggiore incisività nella lotta al fenomeno mafioso; ritengo però
che forse le premesse della mozione non sono sufficientemente
chiare o quanto meno possono ingenerare delle interpretazioni
diverse, a seconda dei punti di vista. Non so se ci sono degli
spazi di tipo regolamentare, se vi è la possibilità di andarla a
modificare, perché credo che in fondo, alla luce di quanto
affermato da parte del collega Frassy, se togliamo alcuni passaggi
incriminati e se abbiamo ancora questa possibilità, nel caso
contrario - vedo l'espressione del Presidente - per quanto ci
riguarda lasceremo libero il nostro gruppo di votare ognuno secondo
coscienza.
Io però, proprio perché si tratta di un tema molto importante,
chiederei ai proponenti di ritirarlo e di presentare all'esame di
questo Consiglio un testo condiviso, perché la materia è importante
e potrebbe trovare una condivisione da parte del Consiglio.
Sappiamo che la collega Squarzino è appassionata a questo tema, per
cui ha presentato anche l'iniziativa con fervore, in maniera chiara
ed esauriente, forse però l'elaborato ingenera qualche dubbio
interpretativo.
Chiedo, visto che non è possibile ritirarlo, di dare comunque il
nostro contributo per la presentazione di un testo che possa
ottenere un voto favorevole da parte di tutto il Consiglio.
Président - La parole au Conseiller Riccarand.
Riccarand (Arc-VA) - Conosciamo tutti le procedure del dibattito
in Consiglio; se ci fossero state delle proposte di modifica della
mozione in sede di discussione generale, non c'era alcuna
difficoltà da parte nostra di accettare delle proposte di
correzione, ma adesso la discussione è chiusa, possibilità di
modifiche non esiste più, quindi la proposta di modificare equivale
alla proposta di rinviare.
Noi manteniamo la mozione, perché riteniamo che al di là delle
sottigliezze su un'accentuazione più o meno marcata di una frase,
il significato politico è molto chiaro e si riassume nel
deliberato. Il fatto poi che nella premessa ci sia una frase che
uno considera più o meno forte non ci sembra sostanziale rispetto
al significato di questa mozione.
Vogliamo mandare un segnale al Parlamento di preoccupazione,
abbiamo il coraggio di farlo!
Presidente - Altri sulla mozione? Il Presidente si era espresso,
seppure in modo lapidario. Per quel che riguarda il Presidente, è
in riunione con il Questore e il Comandante dei Carabinieri, c'è un
motivo istituzionale che ne impedisce la presenza.
Pongo in votazione la mozione in oggetto:
Consiglieri presenti: 27
Votanti: 22
Favorevoli: 19
Contrari: 3
Astenuti: 5 (Borre, Comé, Maquignaz, Stacchetti, Viérin
Marco)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK