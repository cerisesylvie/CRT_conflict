Consiglio Regionale della Valle d'Aosta - Oggetto del Consiglio n. 3131 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3131 del 10 gennaio 2024 - Resoconto
OGGETTO N. 3131/XVI - Interpellanza: "Intensificazione della
collaborazione fra la Regione autonoma Valle d'Aosta e il
Département de la Haute-Savoie per la riduzione dell'impatto del
traffico merci in transito attraverso il Tunnel del Monte
Bianco".
Bertin (Presidente) -
Punto n. 30. Consigliera Minelli,
ne ha facoltà.
Minelli (PCP) -
Già durante il mese di settembre, prima
della chiusura del Tunnel per i lavori, avevamo posto il problema
del monitoraggio delle ricadute, non solo per gli aspetti economici
ma anche per quelli ambientali, e per un approccio che prendesse in
considerazione contemporaneamente la Valle d'Aosta e la Valle di
Chamonix.
Nel fare questa richiesta di monitoraggio, accurato e puntuale,
abbiamo tenuto presente quanto fatto nel periodo 1999-2001, quando
ci fu la lunga chiusura dopo l'incendio del marzo del 1999.
Allora vennero redatti nell'ambito dei progetti Interreg tre
studi che si tradussero in altrettanti rapporti che riguardavano
sia il versante valdostano sia quello francese.
L'evoluzione economica in quel triennio è stata monitorata, è
stata oggetto di periodici rapporti, che sono tre e che hanno per
titolo: "Études sur les retombées économiques du tunnel sous le
Mont Blanc et sur les conséquences socio-économiques de la
fermeture du tunnel en Vallée d'Aoste et en Haute Savoie".
L'ultimo di questi rapporti, il più completo, per un esame
dell'impatto economico della chiusura, è del novembre 2001.
Questo terzo rapporto, per quanto riguarda gli effetti sul
settore produttivo in Valle d'Aosta, rileva che nel triennio preso
in considerazione la struttura produttiva regionale era risultata
in crescita, in particolare lo studio indica che il numero delle
imprese manifatturiere nel periodo di chiusura del Tunnel non ha
avuto significative variazioni e che il numero di alberghi e
ristoranti attivi è aumentato.
Rispetto all'insieme del comparto turistico lo studio espone a
pagina 5 le seguenti considerazioni: "Variazioni positive e
negative si sono alternate nei quindici trimestri esaminati, con un
risultato complessivo positivo dell'1,8%. É quindi possibile
affermare che la chiusura del Tunnel non ha determinato gravi danni
alla struttura turistica regionale".
Per quanto concerne il mercato del lavoro, quello studio del
novembre 2021 evidenzia che gli avviamenti al lavoro nel triennio
sono aumentati e che il tasso di occupazione è cresciuto.
Non dissimile è il giudizio che dava lo studio dopo aver
analizzato l'evoluzione del valore aggiunto nel triennio.
A pagina 17 viene affermato che "Dalle stime dell'Istituto
nazionale di statistica, risulta evidente che la chiusura del
Tunnel non ha determinato nel breve effetti rilevanti sull'economia
valdostana, che ha saputo trarre benefici dalla fase espansiva del
2000".
Nello studio precedente, quello dell'aprile 2001, comparivano
anche dei dati sulle conseguenze della chiusura rispetto alla
qualità dell'aria.
La sostanza di tali dati è costituita dal fatto che il transito
di 5 milioni di veicoli in meno ha significato molte tonnellate di
polveri pericolose risparmiate sia ai Valdostani che ai visitatori
e agli ospiti della regione.
Andando poi a ricercare degli altri dati, anche al di là degli
studi Interreg, ad esempio quelli sull'evoluzione del Prodotto
Interno Lordo, gli elementi che emergono confermano per quel
periodo il limitato impatto sull'economia valdostana della chiusura
per tre anni del Tunnel.
Il PIL regionale, a prezzi correnti in ognuno degli anni fra il
1998 e il 2001, è cresciuto in maniera costante e regolare.
Sono questi dei dati e delle valutazioni che ci sembrano ben
diversi da quelli che sono stati diffusi nei mesi scorsi, in un
periodo recente, da Confindustria Valle d'Aosta che in un documento
datato dicembre 2022 aveva fornito dei dati parziali e limitati
sulle conseguenze della chiusura del 1999.
Ora, dopo due mesi di nuova chiusura, quella appunto che era
stata prospettata a seguito della frana, quindi un periodo minore
rispetto alle previsioni, chiaramente ci rendiamo conto che la mole
di dati che possono essere stati raccolti sia molto più limitata e
sicuramente meno significativa, però quel poco che ci sarà va
appunto raccolto e analizzato.
Nell'interpellanza noi abbiamo chiesto di conoscere
essenzialmente quattro cose. La prima: quali dati sono stati
raccolti sulle ricadute economiche in Valle d'Aosta e nella Valle
dell'Arve in relazione ai due mesi di chiusura del Tunnel.
Su questo qualche minima risposta è già arrivata,
sostanzialmente abbiamo capito che ci saranno dei risultati a sei
mesi dallo studio, quindi presumo che, essendo stato avviato da
parte dell'Università lo studio al mese di settembre, a marzo
dovremmo avere delle risposte, però forse qualche cosa già c'è.
Ho visto questa mattina sul quotidiano La Stampa un trafiletto
che riguardava le dichiarazioni di Confindustria e che
s'intitolava: "La chiusura ha inciso sull'andamento dei numeri", ma
si parlava sostanzialmente di aumento dei costi di trasporto per
l'allungamento del percorso.
Non ho visto delle valutazioni che, in qualche modo, abbiano
confermato le previsioni catastrofiche che erano state fatte.
La seconda domanda riguarda i dati raccolti sulle ricadute
rispetto alla qualità dell'aria in Valle d'Aosta e nella Valle
dell'Arve dopo questi due mesi di chiusura.
Questi sono dati che dovrebbe aver raccolto per la nostra parte
ARPA e quindi dovrebbero essere dei dati disponibili.
La terza domanda: "Se esiste un'omogeneità di valutazioni sulle
ricadute sia economiche che ambientali dei due mesi di chiusura tra
la Regione Valle d'Aosta e il Département de la Haute-Savoie,
quindi se sono state fatte insieme delle valutazioni".
Infine, "Che cosa si intende fare per intensificare la
collaborazione tra la nostra Regione e il Département de la
Haute-Savoie con uno scopo preciso, cioè con il fine di ridurre
l'impatto del traffico delle merci in transito attraverso le nostre
due Vallate alpine e il Tunnel del Monte Bianco".
Presidente -
Risponde il Presidente della Regione.
Testolin (UV) -
Prima di rispondere ai quattro quesiti
posti dalla collega, mi permetto di fare una riflessione in merito
alla presentazione di quest'interpellanza, perché abbiamo appena
risposto a un'interpellanza posta da un altro gruppo consiliare
dove i dati presentati, per illustrare la propria iniziativa, erano
diametralmente opposti.
Allora, se fossi qualcuno che ha voglia ancora di guardare il
Consiglio regionale, mi chiederei qual è l'attendibilità di due
presentazioni che divergono in maniera così importante.
Probabilmente io darei una risposta anche legata al periodo
storico, dove sicuramente lo sviluppo economico poteva anche essere
diverso da quello di oggi, potevano esserci delle opportunità, sia
nel mondo lavorativo sia nel mondo turistico, che erano magari in
espansione rispetto a quello di oggi, ma inviterei banalmente anche
- purtroppo il prossimo anno vivremo di nuovo una situazione come
quella vissuta in questi due mesi - a salire in Valdigne con il
Tunnel del Monte Bianco chiuso e poi, senza fare delle grosse
valutazioni o attendere dei dati, probabilmente avremo una
percezione di quello che succede.
Per quanto riguarda invece i dati, attendiamo quelle che saranno
le indicazioni di professionisti che si mettono a disposizione di
questo percorso per avere più chiarezza in merito a valutazioni
che, per il momento, divergono in maniera anche così
importante.
Per venire alle quattro domande, "Quali sono i dati che sono
stati raccolti sulle ricadute economiche in Valle d'Aosta e nella
Valle del Lago"; per quanto riguarda il primo quesito, come già
detto in occasione della precedente interpellanza iscritta al punto
27, lo studio , a cura dell'Università della Valle d'Aosta, sugli
effetti economici della chiusura del Traforo del Monte Bianco è in
corso di realizzazione e avremo le prime restituzioni dei dati
nella prossima primavera, a sei mesi dall'avvio appunto dello
studio.
Per quanto riguarda il secondo quesito, è il caso di evidenziare
come l'Università e l'ARPA non si limitino a fornire dei numeri, ma
come i dati stessi, una volta raccolti, devono essere oggetto di
una puntuale elaborazione se agli stessi si vuole attribuire un
significato.
I dati dunque saranno resi pubblici dai due soggetti in
questione che lavorano in completa autonomia, come sempre dovrebbe
essere, quando saranno stati non solo raccolti ma anche analizzati
e verificati, indipendentemente dal numero d'interrogazioni e di
interpellanze presentate in questo Consiglio.
A oggi quello che l'ARPA ci ha comunicato è che le rilevazioni
avvengono nelle stazioni di misura della qualità dell'aria sui due
versanti: a Entrèves, a quota 1.330 metri, sul versante valdostano
e a Les Bossons a quota 1.005 metri sul versante Haute-Savoie.
I primi dati rilevati attestano che ovviamente entrambi gli
inquinanti sono diminuiti sui due versanti in corrispondenza della
chiusura del Traforo, ma con una diminuzione più marcata sul
versante valdostano, dato che la stazione di Entrèves è puramente
dedicata alla rilevazione degli inquinanti del traffico del
Traforo, mentre la stazione di Les Bossons è situata nel Fondovalle
e quindi, come più volte ripetuto anche in questo Consiglio, rileva
anche emissioni dovute al traffico locale e al riscaldamento
domestico.
Per questo, come si diceva prima, i dati vanno non solo rilevati
ma anche analizzati e verificati prima di essere comunicati.
ARPA Valle d'Aosta inoltre riferisce che nelle due stazioni di
Courmayeur-Entrèves e Chamonix-Les Bossons, sono stati programmati
i campionamenti particolari per la determinazione analitica di
altre sostanze inquinanti contenute nel particolato: composti
organici, metalli pesanti e ioni.
Sono stati previsti tre periodi d'indagine, uno prima della
chiusura e uno durante la chiusura, i cui campionamenti sono già
stati effettuati, e sono attualmente in corso di analisi e il
terzo, a seguito della riapertura, per cui i campionamenti sono in
corso.
I risultati delle misure delle analisi di laboratorio saranno
oggetto di confronto ed elaborazione comune con quelli ottenuti nei
territori coinvolti sul versante italo-francese.
La redazione del rapporto tecnico è prevista verosimilmente per
la fine di marzo-metà aprile.
L'ARPA informa infine che nel corso del 2024 sarà attuata una
campagna di monitoraggio anche nel centro abitato di Courmayeur, in
modo da disporre dei dati di un intero anno solare per meglio
valutare l'esposizione della popolazione e i principali inquinanti
atmosferici.
Per quanto riguarda il quarto quesito, "Che cosa si intende fare
per intensificare la collaborazione": la Regione Valle d'Aosta e il
Département de la Haute-Savoie collaborano da sempre per lo
sviluppo delle loro comunità e questa collaborazione non potrà che
avere un impulso ulteriore nell'ambito del quadro giuridico e
operativo assicurato dal Trattato del Quirinale.
Risulta alquanto difficile peraltro comprendere
dall'interpellanza cosa s'intende per riduzione dell'impatto del
traffico merci, argomento che può avere innumerevoli declinazioni
che vanno dalla sicurezza della circolazione - per la quale la
realizzazione della seconda canna è indiscutibilmente la soluzione
migliore - al miglioramento delle caratteristiche dei mezzi di
trasporto, e, come è noto, al Traforo del Monte Bianco circolano
solo mezzi all'avanguardia in attesa magari di TIR a trazione
elettrica che, in ogni caso, oltrepassano le competenze della
Regione e anche del Département.
Presidente -
Per la risposta, consigliera Minelli.
Minelli (PCP) -
Faccio anch'io una premessa, Presidente,
lei dice che sono state date delle valutazioni diametralmente
opposte sui dati; io non ho dato delle valutazioni, ho letto un
rapporto - che, tra l'altro, è commissionato dalla Regione - fatto
tanti anni fa. Le ho citato esattamente quello che c'è scritto a
pagina 5 e a pagina 17 di un rapporto Interreg che, al termine di
un periodo di monitoraggio, ha fatto delle valutazioni precise.
Poi lei dice che stiamo parlando di un'altra epoca, di un'altra
situazione; nessuno lo mette in dubbio, ma siamo stati in presenza
di una chiusura che era stata già allora rappresentata come
catastrofica e così non è stato, nemmeno per quanto ha riguardato
il PIL. Vedremo che cosa succederà adesso nei prossimi anni, ma mi
sembra, dalle reazioni che non ho visto immediatamente dopo la
riapertura del Tunnel, che non ci siano stati dei fatti eclatanti,
perché altrimenti sono certa che sarebbero stati messi in
particolare luce.
Per quello che riguarda le risposte: alla prima domanda in
pratica lei aveva già dato la sua risposta al collega: aspetteremo
quindi di vedere questi dati sulle ricadute economiche al mese di
marzo.
Per quello che riguarda invece i dati relativi alle ricadute
sulla qualità dell'aria, ci sono delle informazioni un po' più
dettagliate rispetto a quello che avevamo saputo nell'ultima
interrogazione, cioè c'è qualche precisazione sull'azione di ARPA,
anche lì chiaramente si aspettano le valutazioni.
A fronte del fatto che non abbiamo ancora il rapporto e che
arriverà in primavera, quello che mi sembra abbastanza importante
capire, e invece questo non è emerso, è se, non mi è chiaro, ci
sarà la volontà di fare una valutazione congiunta insieme al
Département de la Haute-Savoie per quello che riguarda le ricadute
economiche ambientali, se ci sarà una volontà di mettersi insieme a
fare dei ragionamenti.
Se così non sarà, a me non sembra una cosa positiva, perché noi
siamo sempre molto bravi a parlare di collaborazione
transfrontaliera, di progetti transfrontalieri, e poi, quando ci
sono delle questioni come questa che vedono la parte francese non
perfettamente allineata con la posizione di questa maggioranza, di
questo Governo, ecco che magari si sorvola un po' di più.
Credo però che il punto più importante, da un punto di vista
politico e in prospettiva anche più rilevante, era il quarto, la
quarta risposta.
Lei a dicembre, Presidente, ci aveva detto che bisognava
prendere atto che al momento, anche nel traffico attraverso le
Alpi, prevale la gomma e che quindi la Regione non ha degli
strumenti per intervenire, alcune cose le ha ribadite anche
adesso.
Sicuramente quello che io rilevo è che non mi sembra ci sia una
posizione o una volontà di operare da parte vostra per la riduzione
del transito dei TIR, mentre noi invece crediamo che occorra
prendere esempio dall'Austria e dalla Svizzera che hanno messo, la
Svizzera in particolare, dei limiti al transito dei TIR, fanno
pagare delle tasse di transito che non è il pedaggio, sto parlando
proprio del transito attraverso il territorio svizzero, per
recuperare i cosiddetti "costi esterni".
Crediamo che sia anche indispensabile una collaborazione in
questo senso con i Comuni della Valle di Chamonix.
È chiaro che questo è un tema su cui noi continueremo a
investire e a battere perché non siamo per nulla d'accordo ad
accettare una dichiarazione "Di fatto è così, il trasporto in
questo momento è su gomma" perché la politica dell'Unione Europea
va nella direzione che è quella che noi auspichiamo, cioè il
trasferimento del trasporto delle merci attraverso le Alpi dalla
gomma alla rotaia.
Quello che noi crediamo è che la Valle d'Aosta debba essere
parte attiva e non passiva di un processo di cambiamento.
Oltretutto abbiamo votato tempo fa una risoluzione che ci chiede
di arrivare al 2040 alla Regione fossil fuel free, se poi non
interveniamo sulla diminuzione del transito dei TIR, non so tanto
che cosa facciamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK