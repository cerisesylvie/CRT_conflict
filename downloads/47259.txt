Consiglio Regionale della Valle d'Aosta - Oggetto del Consiglio n. 3553 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3553 del 17 aprile 2024 - Resoconto
OGGETTO N. 3553/XVI - Interpellanza: "Erogazione del
contributo di funzionamento alla Fondation Grand Paradis".
Bertin (Presidente) -
Il punto n. 36 all'ordine del
giorno, in ragione dell'assenza dell'assessore Grosjacques che
doveva rispondere in parte alla questione, in accordo con le
persone coinvolte, verrà posticipato a domani mattina, pertanto
passiamo ora al punto n. 37. La parola al consigliere Manfrin per
illustrare l'interpellanza.
Manfrin (LEGA VDA) -
Come abbiamo inserito nella nostra
interpellanza, abbiamo fatto alcuni approfondimenti circa il
rendiconto dell'esercizio 2022 della Fondation Grand Paradis e, da
una lettura del rendiconto, abbiamo preso atto del fatto che
Regione Autonoma Valle d'Aosta era debitrice nei confronti della
Fondazione per 145 mila euro per il contributo annuo e per 46 mila
euro per i crediti contributi. Proprio su questi contributi ci
siamo un po' domandati qual era la natura di questo debito che la
Regione aveva contratto con la Fondation e in alcuni
approfondimenti che abbiamo fatto ci siamo un po' concentrati sulle
delibere che hanno finanziato la Fondation nel 2022 e nel 2023. Che
cosa è emerso? È emerso che, per quanto riguarda il 2022, sono
state fatte ben tre delibere di finanziamento: una che riguarda il
finanziamento di un Festival cinematografico, fra l'altro, un altro
Festival che poi è avvenuto anche nel 2023, quindi due Festival
diversi che vengono finanziati e poi ci sono due delibere che
finanziano ed erogano un contributo alla Fondation in due casi. C'è
una delibera che in un primo momento concede un contributo di
funzionamento di 385 mila euro per l'anno 2022, quindi questo
dovrebbe essere quello che viene previsto da parte della legge
regionale, e poi c'è una seconda
tranche
, un secondo
contributo che viene erogato, sulla base di quale motivazione?
Sulla base della motivazione che il Direttore della Fondation Grand
Paradis ha fatto presente la necessità di ulteriori risorse per
sostenere i costi derivanti dall'ulteriore apertura nei mesi
autunnali e invernali dei diversi siti gestiti dall'ente,
dall'organizzazione di iniziative inizialmente non previste nel
piano delle attività e dalla copertura degli extra costi derivanti
da una dinamica inflazionistica, con particolare riferimento a
quelli energetici relativi alla gestione dei siti.
Rispetto al bilancio di previsione, sulla base del quale si può
erogare una parte del contributo, si richiede di erogare
un'ulteriore
tranche
di contributo, che viene poi deliberata
in un totale di 100 mila euro, però c'è poca fiducia da parte della
Regione che ritiene di erogare il 70% dell'importo complessivo,
corrispondente a 70 mila euro, e di rinviare l'erogazione del saldo
alla presentazione del bilancio consuntivo. La Regione quindi dice:
andiamo a vedere i conti, intanto ti eroghiamo una parte, poi se
effettivamente questa parte corrisponderà a quella parte che noi
possiamo finanziare, allora te ne andremo a erogare un'altra parte.
Questo ci sta, può succedere, magari in un anno effettivamente è
scoppiata la guerra, ci sono state delle aperture impreviste e
quant'altro, però abbiamo osservato che nel 2023 la dinamica è
esattamente la stessa, cioè c'è un bilancio di previsione, con il
quale si prevede di fare tutta una serie di attività e dopo questo
bilancio di previsione viene erogato e viene disposto, sempre con
delibere di Giunta, le abbiamo citate all'interno
dell'interpellanza, un finanziamento, un contributo per la
Fondazione, però torniamo di nuovo con la delibera 1265, che porta
la data del 6 novembre 2023, nuovamente a evidenziare che, con nota
in data 6 giugno 2023, il Presidente della Fondazione ha fatto
presente la necessità di ulteriori risorse per sostenere costi
derivanti da significativi aumenti delle spese per la fornitura di
energia, la rinegoziazione del contratto collettivo nazionale per
il personale dipendente, l'organizzazione di iniziative
inizialmente non previste nel piano dell'attività presentato e
quant'altro. Qui le modalità sono sempre le stesse: "Va bene, vi
eroghiamo di nuovo una parte, però ve ne eroghiamo il 70%, poi
vediamo quanto avete speso a consuntivo, eventualmente vi eroghiamo
l'altra parte", quindi qui abbiamo un po' scoperto la dinamica di
questa maturazione dei crediti da parte della Fondazione rispetto
alla Regione.
La domanda che ci sovviene è: caspita, ma ogni anno funziona
così: che io faccio delle iniziative che in realtà poi non avevo
previsto e quindi devo poi tornare a finanziare, o è un meccanismo
oliato per il quale si è creato un obbligo e quindi si fa così
perché si è sempre fatto così? Sulla base di questo, sperando
appunto che invece sia un caso completamente fortuito e quindi si
possa tornare a una modalità differente, ci chiediamo: "se, alla
luce delle ulteriori richieste di contributo formulate a vario
grado dai referenti direttivi della Fondazione come citate nelle
deliberazioni richiamate in premessa, si ritenga che l'attuale
modalità di erogazione del contributo di funzionamento sia ad oggi
ancora valida" e poi "se alla luce della domanda precedente, si
ritenga opportuno valutare la possibilità di revisionare la legge
vigente richiamata nelle premesse per rendere stabile e
inequivocabile il contributo erogato a favore della Fondazione da
parte della Regione".
Presidente -
Risponde l'assessore Sapinet.
Sapinet (UV) -
Grazie collega Manfrin. Per rispondere al
quesito, farei prima una precisazione relativa alla delibere che
lei ha citato, cioè distinguere tra la concessione del contributo
annuo alla Fondazione, che è destinato a sostenere le spese di
funzionamento e poi la concessione di contributi per l'espletamento
di attività o progetti specifici, come, ad esempio, il "Grand
Paradis Film Festival", che viene finanziato in parte con fondi
dell'Assessorato del turismo, mentre gli altri sono fondi
ovviamente dell'Assessorato che gestisce l'ambiente, il territorio
e le opere pubbliche.
Il contributo annuo viene concesso ai sensi della legge
regionale 14/2004, la norma che definisce le modalità di erogazione
disponendo, come ricordava anche lei, in due
tranche
: il 70%
nell'anno di riferimento e il 30% a presentazione del consuntivo,
quindi solitamente nell'anno successivo. Tale modalità può
comportare criticità a livello di disponibilità di cassa
soprattutto a inizio anno, criticità che potrebbe essere in effetti
mitigata con una modifica legislativa, quindi una modifica che
andrà sicuramente valutata ed eventualmente portata avanti anche e
soprattutto confrontandosi con i vari attori coinvolti; questo per
quanto riguarda il primo quesito.
Sul secondo quesito va detto che la Fondation Grand Paradis è
stata istituita con la legge regionale 14/1998, che poi è stata
modificata nel 1999 e in ultimo con la legge regionale 14/2004.
Considerate le finalità istitutive della Fondation Grand Paradis e
il contesto attuale, va detto che sicuramente è differente rispetto
alle motivazioni che ne avevano a suo tempo determinato la nascita,
visti i rapporti attuali e consolidati con l'Ente Parco, si
potrebbe avviare una seria riflessione sulla missione di questo
Ente di promozione territoriale e sulla sua attività, una funzione
che Fondation ha ben svolto anche grazie al contributo e alla
collaborazione di tutti gli attori coinvolti nella gestione di
questa importante parte di territorio, ovvero l'Ente Parco, i
Comuni, l'Unité Grand Paradis, tutti andranno coinvolti nel
percorso di ridefinizione del ruolo che Fondation potrà avere come
soprariportato. Infatti le competenze acquisite dalla Fondation
potrebbero essere maggiormente focalizzate nell'ambito della
promozione turistica territoriale, in sinergia con il settore
turistico, rendendo strutturali alcuni contributi collegati alla
promozione turistica, che attualmente sono erogati in funzione di
specifiche iniziative. In quest'ottica un'eventuale riflessione e
ridefinizione della missione di Fondation potrebbe costituire un
ulteriore motore di sviluppo del territorio e comporterebbe la
necessità di apportare le opportune modifiche alla legge
costitutiva. Una riflessione che però deve essere complementare a
quella generale, da un lato, sulla
governance
delle
fondazioni dipendenti dalla Regione e, dall'altro, ai ragionamenti
in corso sulla promozione turistica regionale, aspetto che ha
caratterizzato positivamente l'operato di Fondation Grand Paradis
negli ultimi anni, oltre che ovviamente gli aspetti ambientali di
turismo naturalistico ed educazione ambientale proprio appunto
della legge costitutiva.
Presidente -
La parola al consigliere Aggravi per la
replica.
Aggravi (RV) -
Vado per punti rispetto alle risposte. La
risposta alla prima domanda mi rimane un po' vaga e cerco di
puntualizzare il concetto. Se ho capito bene, al di là della
rappresentazione o, meglio, proprio perché è stata fatta la giusta
rappresentazione dal collega Manfrin, la risposta è: "C'è un
problema di disponibilità di cassa", semplifico visti i tempi. A
fronte di questo ci diciamo con la risposta della seconda che in
sintesi il mondo è cambiato, anche la funzione della Fondation
dovrebbe cambiare o è cambiata rispetto alla parte iniziale e poi
si apre a delle prospettive che, in realtà, non toccano soltanto il
tema della Fondation ma in senso lato anche ad altre realtà. Sulle
altre realtà vorrei concentrare questa replica, cioè in alcune
situazioni, soprattutto gli enti partecipati... si è sempre
caratterizzato, sia, ad esempio, in sede di audizione di DEFR o di
bilancio, il fatto che in alcuni casi gli organi direttivi ci hanno
detto: "Non avendo una certezza, al di là della dotazione di
funzionamento annuale per i costi, di budget, spesso ci troviamo a
dover strozzare le nostre agende o la nostra programmazione e
quindi non possiamo fare eventi", cito, ad esempio, un'associazione
del Fondovalle, che in più occasioni ce lo ha detto, ha una
gestione particolare: sto parlando del Forte di Bard, comunque sono
sostanzialmente molto simili. In realtà quindi la problematica qual
è? È che noi abbiamo una legge che dovrebbe essere aggiornata
perché se ci sono delle problematiche di cassa, io non capisco
perché, al di là dei contributi al progetto, ci siano dei continui
add-on
che generano ovviamente del credito, perché la
contabilità non è ancora un'opinione, almeno in questi casi,
dall'altro lato dobbiamo ridefinire la
governance
della
Fondation.
Penso che si debba ridefinire la governance della Fondation e
non soltanto, perché lei giustamente parlava di una sinergia con la
realtà turistica o comunque sul territorio in cui insiste, la
promozione di un certo tipo anche di turismo, perché è più
sull'ambito naturalistico e quant'altro, però mi viene anche da
dire che, al di là di un problema di governance generale degli enti
partecipati, dobbiamo anche capire alcuni enti, e questo prima di
tutto, che obiettivo hanno e che funzioni hanno, perché se ci
lamentiamo in alcune situazioni dove ogni Comune fa la sua
iniziativa turistica che non è in linea con la strategia
complessiva della Regione e in questo caso abbiamo in più un altro
ente che potrebbe fare promozione turistica, rischiamo - e torno
alla prima risposta - di avere una serie di budget sparsi qua e là,
ma poi alla fine l'effetto finale qual è? E soprattutto quale può
essere il rischio? Che la Fondation in prospettiva possa fare una
sua promozione turistica e gli Enti locali su cui insiste possono
fare un'altra promozione turistica e magari la Regione fa
un'ulteriore promozione turistica. Forse è il caso di mettere
ordine, un ordine che forse prima che di finanziamento e di
contabilità, deve essere di prospettiva e soprattutto di
mission
e di governance di questo Ente, come magari anche di
altri, ma su questo oggettivamente, viste anche le età di nascita e
la situazione attuale anche complessiva di quelle che possono
essere delle giuste prospettive di quel territorio, forse è il caso
di rimettere un attimo in ordine le idee e valutare che cosa fare.
Perché dico anche questo? Perché mi collego di nuovo sul tema
principale: se io ho una certezza di budget, ho una certezza di
poter organizzare gli eventi, quindi non devo correre dietro al
budget per organizzarli, non so se mi sono spiegato.
Oggettivamente quindi io penso che sia necessario fare una
riflessione, magari anche dedicare - perché no? - degli
approfondimenti sul tema in Commissione, proprio perché comunque è
un Ente importante, su una parte marcata del territorio, forse
prima di fare delle fughe in avanti, è meglio avere una visione
chiara di quella che può essere la funzione definitiva della
Fondation al di là del singolo progetto che viene organizzato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK