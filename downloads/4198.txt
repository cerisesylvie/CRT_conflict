Consiglio Regionale della Valle d'Aosta - Oggetto del Consiglio n. 540 del 30 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 540 del 30 ottobre 1981 - Resoconto
OGGETTO N. 540/81 - CONCESSIONE DI CONTRIBUTI ALLE COMUNITÀ
MONTANE E AL COMUNE DI AOSTA PER L'ORGANIZZAZIONE DI SOGGIORNI
CLIMATICI MARINI DI PERSONE ANZIANE ED INVALIDE DURANTE LA STAGIONE
INVERNALE 1981/1982 - APPROVAZIONE E FINANZIAMENTO DELLA SPESA DI
LIRE 100.000.000.
Presidente
- Ha chiesto di parlare l'Assessore alla
Sanità ed Assistenza sociale, Rollandin; ne ha facoltà.
Rollandin (UV)
- Penso che il proporre il rifinanziamento
per questo tipo di iniziativa sia anche una risposta all'oggetto
della precedente interpellanza. Dare la possibilità di usufruire di
un soggiorno climatico marino per un certo periodo invernale alle
persone anziane che ne abbiano bisogno per la propria salute penso
sia un intervento estremamente utile. Questo tipo di iniziativa era
stato affidato negli anni precedenti come per quest'anno alle
Comunità Montane, mentre dall'anno prossimo il tutto dovrebbe
essere affidato alle Unità Sanitarie Locali, quindi saranno i
Comuni a gestirli.
Va detto, a questo proposito, che ci sono state delle difficoltà
per completare l'acquisto di quell'immobile legato a San Romolo, la
proprietà acquistata dalla Regione, il che ha comportato ritardi
per questa iniziativa e non per colpa della Regione ma a causa dei
dissapori tra i soci che dovevano firmare l'atto. Tale struttura è
stata acquistata già disponibile per questo tipo di intervento, e
contiamo di poter iniziare l'anno prossimo. Per quest'anno abbiamo
previsto un finanziamento, che è salito da 90 a 100 milioni, perché
si è dovuto tener conto dell'inflazione e dei prezzi degli
alberghi, che dovranno ospitare gli anziani della nostra
Regione.
C'è come sempre un coordinamento dell'attività generale svolta
in Valle, in modo da evitare che si siano delle disparità di
trattamento tra le offerte dei soggiorni di una certa zona
piuttosto che di un'altra. Di questo sono incaricate le sezioni dei
Comuni che hanno svolto egregiamente questo lavoro finora e che
penso anche quest'anno lo svolgeranno con altrettanto impegno.
La divisione che viene riportata nel deliberato ricalca la
suddivisione degli anni precedenti, con un aumento proporzionale,
tenuto conto che la cifra è passata da 90 a 100 milioni. Questa
parte attuativa riguarda un aspetto della legge 46, non certo il
più importante, ma senz'altro da tenere in debito conto, visti gli
effetti positivi che hanno questi soggiorni sulla salute delle
persone in questione. Voglio precisare che anche i provvedimenti
successivi sono essenzialmente finanziamenti di legge, quindi non
starò a dilungarmi eccessivamente.
Presidente
- È aperta la discussione.
Ha chiesto di parlare il Consigliere Péaquin; ne ha facoltà.
Péaquin (PCI)
- Noi siamo favorevoli all'approvazione di
questa delibera; ci fa piacere inoltre apprendere dalla relazione
che quest'anno i Comuni che hanno previsto dei provvedimenti per
gli anziani siano 35, mentre negli anni passati erano stati prima
7, poi 11; sembra che in questo senso ci sia stato un notevole
balzo in avanti. Devo dire che per quanto ci riguarda abbiamo
operato perché si riuscisse in questo, comunque siano ancora poco
meno della metà dei Comuni della Valle e bisognerà fare un
ulteriore discorso.
Concordiamo inoltre su fatto che si debba dare il contributo
alle Comunità Montane ancora per quest'anno appunto, per non creare
disparità di interventi. Le Comunità Montane hanno, negli anni
passati, gestito in un modo, ci sembra, molto buono, questo
servizio; vedremo cosa accadrà con il passaggio alle Unità
Sanitarie Locali, con il funzionamento dei distretti. Ci auguriamo
che i distretti riescano a decollare, anche se abbiamo, in questo
momento, delle perplessità sul lavoro che stanno facendo.
Attendiamo, comunque, che venga portato in Consiglio per
l'approvazione il riparto previsto dalla legge 47, crediamo che non
dovrebbe ritardare essendo stato previsto alla fine di ottobre.
Presidente
- ha chiesto di parlare il Consigliere
Mafrica; ne ha facoltà.
Mafrica (PCI)
- Ha già detto il Consigliere Péaquin che
siamo d'accordo sul provvedimento. Questo provvedimento pone, però,
un problema più generale. Qui si danno soldi alle Comunità Montane
per l'organizzazione dei soggiorni marini per anziani, c'è da
chiedersi, allora, se questa è l'unica attività che fanno, c'è da
chiedersi che ruolo oggi svolgano. Quando erano state costituite
dovevano avere, nella nostra Regione, funzioni, credo, più elevate
di quelle a cui oggi sono ridotte.
Noi abbiamo avuto occasione di parlare recentemente con alcuni
rappresentanti delle Comunità Montane e abbiamo visto in loro una
grande delusione. Pensiamo che sia giunto il momento, oggi, di fare
delle scelte anche in questo campo, ci si deve chiedere quale
funzione devono avere, se devono effettivamente svolgere dei
compiti che i Comuni singoli non riescono a compiere e quindi avere
la capacità di gestire sul territorio di loro competenza una serie
di servizi e dare una serie di indirizzi oppure se devono ridursi,
come purtroppo oggi capita, a puri strumenti burocratici. Noi,
quindi, prendiamo lo spunto da questa delibera per invitare la
Giunta ad affrontare anche questo problema. Ci sarà modo di farlo,
ma se vogliamo effettivamente utilizzare in modo intelligente i
soldi del riparto fiscale dobbiamo anche ritrovare gli strumenti
con cui utilizzare i fondi, se l'unico strumento continuerà ad
essere la Giunta regionale e non ci sarà un decentramento verso
Comunità Montane e Comuni, il rischio è che i residui passivi
aumentino e che si lavori in modo ancora più confuso e disordinato
di quello in atto oggi. Noi pensiamo, quindi, che vada discusso
seriamente il ruolo delle Comunità Montane, vadano date loro
competenze assieme ai fondi necessari, assieme al personale che
serve in modo da svolgere una funzione superiore a quella attuale
che, purtroppo, le vede ridotte a strutture che si sommano alle
altre senza compiti ben precisi. Facciamo quindi questa
raccomandazione alla Giunta e prendiamo noi stessi l'impegno di
risollevare in modo specifico questo problema.
Presidente
- È chiusa la discussione generale.
Pongo in votazione.
Esito della votazione:
Presenti, votanti e favorevoli: 22
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK