Consiglio Regionale della Valle d'Aosta - Oggetto del Consiglio n. 3125 del 10 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3125 del 10 gennaio 2018 - Resoconto
OGGETTO N. 3125/XIV - Interpellanza: "Interventi per
garantire un efficace sistema d'emergenza/urgenza ai cittadini che
risiedono in zone montane disagiate".
Farcoz (Presidente) -
Vista la momentanea assenza
dell'Assessore, trattiamo il punto n. 27.
Pour l'illustration, la parole au collègue Chatrian.
Chatrian (ALPE) -
. Io non ero pronto, ma cercheremo di
essere efficaci/efficienti.
Collega Bertschy, avremo modo probabilmente - oltre a questa
iniziativa - anche nelle prossime settimane di confrontarci in
generale sulla sanità e sulle sfide del futuro. Abbiamo voluto
presentare questa iniziativa per fare il punto della situazione
sull'architettura del sistema di emergenza/urgenza sul territorio.
Penso che risulti a tutti, sia ai professionisti che al cittadino,
in modo abbastanza inequivocabile, che le risorse umane messe a
disposizione sono insufficienti. Sono i dati a dircelo, sono i
risultati a dare purtroppo questa conferma, abbassando in maniera
robusta, in maniera violenta l'efficacia e l'efficienza.
Nelle mie premesse, senza far perdere troppo tempo, vorrei
mettere in evidenza le criticità. Indubbiamente il sistema
territoriale svolge un ruolo troppo importante, fondamentale nel
servizio sanitario pubblico - legato all'immediatezza,
all'esistenza sanitaria, all'urgenza - e deve porsi come importante
filtro ai ricoveri ospedalieri. Di oggi, sul quotidiano la Stampa,
le interviste ai tecnici, ai responsabili, ai dirigenti, ai
direttori. Direttori che dicono "cerchiamo sempre di modulare
l'attività sulla necessità e non si può trasformare un intero
ospedale in un pronto soccorso. Probabilmente bisognerà
riconsiderare il numero dei posti letto dell'ospedale. Sono sempre
diminuiti e 320 tra area chirurgica e area medica non sono più
sufficienti". Sono i dirigenti della USL che ce lo comunicano.
"L'abbiamo fatto presente più volte ad altri dirigenti",
probabilmente alla Direzione generale. Ma al di là della questione
dei dirigenti, sapevamo che in questi dieci giorni - tralasciando
le forti nevicate in certe zone valdostane - i numeri di solito
sono sempre gli stessi: passiamo da 130 mila abitanti a circa
250/300 mila presenze, quindi le strutture devono dare delle
risposte puntuali su tutto il territorio, nel momento in cui noi
siamo una regione a vocazione turistica e stiamo lavorando affinché
la regione Valle d'Aosta diventi ancora più attrattiva e diventi
ancora più turistica. E probabilmente, visti i
competitor
,
dal punto di vista turistico, io penso che avere un Dipartimento di
emergenza/urgenza ancora più di qualità, io penso che possa essere
attrattivo nei confronti di chi decide di scegliere una regione
piuttosto che un'altra. Ma come gruppo noi pensiamo che i
professionisti, i medici, gli infermieri, i collaboratori, tutti ce
la stanno mettendo tutta. Non so come dire, oltre non possono fare
più che dare la loro disponibilità, essere professionali e
soprattutto mettersi in discussione h24. Ma è lì che vorrei
fermarmi un momento.
Il nostro sistema così come è costruito, collega Bertschy,
regge? Riuscite a essere performanti su tutto il territorio o c'è
carenza di personale o c'è carenza di professionisti o non
riusciamo a tenere il livello così alto come fino a pochi anni fa,
quando veramente eravamo invidiati a livello nazionale? Nel mentre
sono state fatte delle modifiche sul territorio, come negli
ambulatori di Morgex, nell'ambulatorio di Donnas e poi
nell'ambulatorio di Châtillon.
Evidenzio che a Châtillon il medico di emergenza territoriale è
presente solamente dodici ore al giorno. La
ratio
non l'ho
ancora capita e non la capirò mai probabilmente. Prima era h24, poi
zero, poi dodici. Non si capisce. Dall'altra parte, a Donnas è h24
e la copertura è totale. Siamo però nello stesso tempo preoccupati
per la presenza, per la maggior parte del tempo, di un solo medico
di emergenza sanitaria territoriale che, oltre ad avere - è questo
il passaggio penso fondamentale - la responsabilità della centrale
118, deve gestire l'emergenza sul territorio che si estende da
Courmayeur a Montjovet. Il medico di centrale opera sul territorio
e, se non è raggiungibile o è nell'impossibilità di rispondere,
l'infermiere di soccorso si trova privo di supporto tecnico e
legale.
Un altro passaggio fondamentale è legato ai bisogni sanitari dei
cittadini, io penso che la sfida sia quella di rendere i servizi
uguali per tutti i residenti sull'intero territorio regionale.
L'obiettivo è raggiungere un certo livello di servizio e di una
certa efficacia ed efficienza che possa fare la differenza.
Cosa chiediamo al Governo, all'Assessore competente? Come
intende garantire efficacia ed efficienza nella risposta
all'emergenza/urgenza, anche ai cittadini che si trovano in aree
montane disagiate e quindi lontane dall'ospedale? Questa è la prima
domanda.
La seconda, "quale sarà l'architettura futura del sistema di
emergenza territoriale e se, in particolare Morgex e Châtillon,
rimarranno senza medico di emergenza". Su questa domanda aprirei un
altro fronte al collega Bertschy: quali sono le soluzioni che state
cercando di mettere in campo a Donnas? Ci sono voci che ci sia la
volontà di fare qualche operazione con il Policlinico di Monza.
Sono vere, non sono vere? Svendere in parte la nostra sanità
eventualmente al Policlinico di Monza, fare eventualmente degli
accordi, mettere in campo soluzioni alternative. Forse adesso
inserirei un "di cui" nella domanda n. 2, ma se magari ci sono già
informazioni che lei conosce o scelte che avete già compiuto,
possono essere utili anche a tutto il Consiglio.
La terza invece più di natura generale: "quali sono gli
intendimenti e gli indirizzi politici e le relative azioni concrete
che intende dare all'azienda USL per tenere alto il livello di
guardia e non esporre i cittadini più distanti dall'ospedale ad una
risposta inadeguata nei tempi o nelle competenze". Io penso che una
società si valuti anche dal punto di vista di modernità, di
sviluppo, di proiezione nel futuro, legati al servizio che viene
garantito al cittadino, che viene garantito alle piccole comunità,
ma soprattutto alle comunità più lontane che - dobbiamo dircela
tutta - sono più disagiate e hanno degli
handicap
molto più
alti rispetto alle comunità che possono avere dei servizi a portata
di mano e soprattutto con tempi minori. Per avere un'efficienza ed
un'efficacia alta e avere dei servizi di alta qualità, ci vanno
innanzitutto delle risorse umane e anche delle coperture dal punto
di vista economico-finanziario. Le criticità che sono state messe
in evidenza da numerosi dirigenti dell'azienda, io penso che siano
di dominio pubblico tra i professionisti, tra chi ci lavora tutti i
giorni, tra chi ha delle grandi responsabilità all'interno
dell'azienda. Ma d'altra parte, io penso che la politica abbia una
sua grossa responsabilità: delineare, disegnare il perimetro,
l'architettura migliore per dare delle risposte migliori a tutta la
comunità valdostana, residenti e potenziali turisti, ed è lì che
noi dovremmo, come "sistema Valle d'Aosta", essere capaci di fare
la differenza, essere bravi altrettanto o più bravi delle altre
comunità dell'arco alpino.
Ho avuto modo di utilizzare il servizio alla fine del mese di
dicembre e la professionalità del sistema del soccorso alpino è
molto alta, io penso che non dovremmo abbassare la guardia, ma
soprattutto avere le persone giuste nei posti giusti per poter fare
la differenza.
Io penso che questa sia la sfida più difficile, più particolare.
Nel momento in cui però si abbassa la guardia, nel momento in cui
non ci sono certezze, nel momento in cui però, per la prima volta,
si rende necessario non attivare certi servizi, come è successo il
30, il 31dicembre, l'1, il 2 e 3 gennaio... io penso che non si
potrà fare tutto in qualche settimana ma il perimetro, l'area va
ridisegnata, va ripensata.
Io penso che si debba osare su questo. Una comunità moderna, una
comunità che vuole dirsi tale, penso che su questo debba fare la
differenza. La professionalità è alta ma non sufficiente.
Ascoltiamo attentamente la risposta dell'Assessore
competente.
Président -
Pour la réponse, la parole à l'assesseur
Bertschy.
Bertschy (UVP) -
. Ringrazio il consigliere Chatrian. In
premessa dico che, tutte le volte che rispondo, cerco di avere un
atteggiamento umile, corretto e anche di dire le cose che penso e
immagino che in questo senso si possa lavorare. Non mi pare poi di
ritrovare gli stessi atteggiamenti, inteso che il modo di
rappresentare le cose è sempre quello di partire dall'anno zero,
come prima per le cure odontoiatriche. Io non so se il collega
Fosson, quando fece quella delibera nel 2014, fosse convinto di
costruire l'anno zero o di fare qualche cosa. Noi, nel limite del
lavoro che si sta facendo, stiamo facendo anche un durissimo
percorso di recupero delle risorse sottratte alla sanità, e credo
che il collega Fosson in questo senso abbia avuto a suo tempo forti
difficoltà nel lavorare. Tutte queste risorse sottratte hanno
creato difficoltà che, un poco alla volta chi è dentro all'azienda
e chi fa politica e ha dei ruoli di governo -, ma credo che in
Consiglio regionale tutti abbiamo dei ruoli di responsabilità - sta
cercando di superare.
Parlare di "anno zero", a mio avviso, non è rispettoso non tanto
nei miei confronti, ma nei confronti di chi mi ha preceduto. Ma
questo è un problema che non mi riguarda.
Per quello che mi riguarda, da qualche mese sto cercando di dare
il mio contributo. Prima l'ho fatto con lei a fianco (da un paio di
mesi non è più così) e il tentativo è di fare recuperare
all'azienda il
gap
fortissimo dovuto alla mancanza di
risorse dell'ultimo periodo creato. Colgo l'occasione per
ringraziare chi in questi giorni, in una situazione di grandissima
emergenza, ha assicurato il servizio. Come diceva lei giustamente:
chi abita nelle valli laterali, i nostri turisti, chi è rimasto
isolato dalle valanghe... dietro queste situazioni ci sono persone
che hanno dato la disponibilità, che con la loro professionalità
hanno garantito la sicurezza delle persone. Ci sono stati
interventi in emergenza, tipo quello di Cervinia, che sono riusciti
- è da sottolineare - anche grazie ai volontari. Quindi direi un
sistema in cui non c'è che da ringraziare le persone che cercano di
fare la loro parte.
Devo dire che mi ha stupito l'articolo sulla Stampa di questa
mattina, perché in questi giorni stiamo leggendo i quotidiani
insieme alla Direzione generale e la situazione descritta non è
quella reale, tant'è vero che nel pomeriggio è uscito un comunicato
stampa e nella mattinata ho chiesto di fare un po' di foto al
pronto soccorso per documentare la situazione, ed era assolutamente
tranquilla. Quindi non vorrei che dietro a certe situazioni, ci sia
la volontà di rappresentare in maniera negativa le cose. I problemi
sono all'ordine del giorno, ve lo posso garantire. Le pressioni su
chi governa la sanità - sia in azienda che in Assessorato - sono
all'ordine del giorno; le difficoltà stiamo cercando di superarle
con l'attenzione del caso, però non credo che un articolo di
giornale, per quanto correttamente redatto, possa affermare tutta
la verità se basato, comunque, su fonti anonime. Abbiamo dei
dirigenti, sentiamo loro e vediamo che cosa hanno da dire.
Detto questo, le difficoltà rappresentate, soprattutto quelle
dell'emergenza e del territorio, sono affrontate in un progetto che
stiamo mettendo in campo da qualche mese (ne abbiamo parlato anche
nel precedente Governo), che ci vede tutti quanti fortemente
impegnati a dare le risposte migliori ai cittadini, al di là di
dove abitano, soprattutto cercando di cogliere le situazioni di più
alto rischio. Sicuramente le scelte - anche queste derivate dalla
mancanza di risorse degli anni passati - hanno comportato delle
modalità differenti. Basti dire che qualche anno fa c'erano
Dipartimenti, addirittura il Dipartimento dell'emergenza/urgenza
aveva la sua organizzazione e i suoi servizi in maniera
indipendente.
La volontà è quella di dare alle persone la possibilità di avere
delle risposte per le attività più semplici - le risposte sanitarie
non solo sull'emergenza/urgenza - e di costruire un'architettura
migliore - come dice lei - di risposta alle situazioni di più alto
rischio. Vanno in questa direzione le recenti aperture degli
ambulatori di accesso diretto sul territorio che, ampliando la
fascia oraria dalle 18,00 alle 20,00, permettono, insieme ai medici
di Medicina generale, di avere una copertura h24 sul territorio.
Anche a Morgex sarà prevista la stessa attività svolta attualmente
dai presidi. Vanno in questa direzione i progetti che presenteremo
venerdì: il progetto aree interne in Bassa Valle, con l'infermiere
a domicilio, e vanno in questo senso gli accordi sottoscritti con i
medici di Medicina generale, con i pediatri. Tutto questo per
garantire sul territorio vicino ai cittadini un'attenzione alla
salute ancora migliore.
Per quanto riguarda le risposte in emergenza rispetto ai presidi
più distanti, in passato, anche in V Commissione, era stata
sostenuta addirittura la possibilità di togliere i medici e di
sostituirli con gli infermieri. In V Commissione era stata
presentata questa possibilità, una progettazione che poi non è
andata avanti. Senza nulla togliere alla professionalità degli
infermieri, noi riteniamo che le due figure debbano ancora, anche
per una questione di responsabilità, avere un'organizzazione che
permetta loro di lavorare al meglio, insieme ma non in maniera
sostitutiva. Quindi l'obiettivo è garantire nei presidi più
distanti la presenza medica, di ampliare la presenza medica a
Châtillon, di correggere l'attuale organizzazione con la
possibilità d'inserire l'auto medica che garantisca i servizi in
maniera diversa da quella attuale. È bene anche ricordare che uno
dei problemi che era stato evidenziato anche in Consiglio, che era
quello della potenzialità delle sale operatorie ridotte, è oggi
risolto o comunque parzialmente risolto, e le sale operatorie
stanno lavorando al massimo del loro regime. L'intenzione è far
lavorare con priorità gli anestesisti per garantire la presenza
della loro professionalità e quindi assicurare la massima
efficienza delle sale operatorie. In questo senso, si sta
esplorando anche la possibilità di acquisire un servizio esterno,
anche se la Direzione sta valutando questa ipotesi senza alcun tipo
di valutazioni su chi e su come, anche perché, se si procederà,
l'acquisizione di un servizio avverrà attraverso una manifestazione
di interesse pubblico. L'intenzione è anche quella di valutare la
possibilità di utilizzare chirurghi - che oggi possono essere
riconvertiti nel loro lavoro e nella loro professionalità - in una
progettazione che tenga conto anche del loro interesse a valutare
nuovi percorsi professionali; inoltre è nostra volontà attivare dei
corsi di formazione per il conseguimento dell'idoneità
all'esercizio dell'attività di emergenza sanitaria territoriale e
quindi costruire dei percorsi di formazione che ci permettano di
avere nuovi specialisti.
Quindi nella progettazione futura c'è una massima attenzione al
territorio, una progettazione che è già in corso; in questi mesi,
ma in questi giorni ancora l'azienda al suo interno si sta
confrontando su idee e su proposte che sono state discusse con i
responsabili di Dipartimento e la volontà è arrivare alla massima
copertura possibile con l'impiego di risorse finanziarie previste
all'interno dell'attuale bilancio, che sostengano la presenza
medica nella maniera più performante possibile, per far sì che i
cittadini, da quelli delle vallate a quelli della Bassa Valle,
possano vedere attentamente valutate le loro esigenze di sanità e
di risposta nell'emergenza.
Concludo dicendo che evidentemente la speranza di tutti sarebbe
contare su ancora più risorse per avere la presenza h24 in ogni
posto e in ogni luogo. Evidentemente la priorità di lavoro, gli
obiettivi di mandato che abbiamo assegnato alla Direzione
strategica vanno nella direzione di dare priorità ai luoghi più
distanti per salire poi verso Aosta e in questo senso andranno
impiegate le risorse.
Chiudo definitivamente dicendo che in questi giorni, per
esempio, l'ambulatorio di accesso diretto qui in Aosta sta
fortemente implementando la sua attività, che tra l'altro non
prevede il pagamento di
ticket,
e sta alleggerendo le
pressioni sul pronto soccorso. Quindi alcune scelte fatte in
precedenza - il collega Fosson aveva lanciato questi ambulatori,
oggi modificati - stanno cominciando a dare le loro risposte e
credo che dobbiamo continuare in questa direzione per garantire ai
cittadini una differenziazione dei servizi e una risposta pronta
alle loro necessità.
Président -
Pour la réplique, la parole au collègue
Chatrian.
Chatrian (ALPE) -
Sono tutti temi, collega Bertschy, non
semplici, belli complicati e complessi, ma che vanno suddivisi a
livello di responsabilità e a livello anche di managerialità. La
nostra iniziativa andava un po' in quella direzione. L'architettura
di oggi è in modo inequivocabile - lo dicono i vostri dirigenti e i
vostri tecnici - non più sostenibile, è insufficiente.
Le tre domande che abbiamo inserito: "qual è la visione, la
strategia?" Manca del personale. Nelle strutture di
emergenza/urgenza, collega Bertschy, lei lo sa meglio di me, io poi
magari forse alzo troppo il tono nel cercare di declinare e di
spiegare le criticità, ma mi aspettavo che rispondesse: "la
criticità c'è e dobbiamo fare meglio, perché oggi il personale sta
dando tutto quello che ha, ma non è sufficiente".
Capite che, quando non è sufficiente, bisogna implementare e
bisogna avere anche il coraggio, dal punto di vista politico, di
ammettere che oggi questo servizio è insufficiente. Dobbiamo fare
meglio, dobbiamo avere più personale (medico, infermieri,
volontari).
Io penso che questa fotografia faccia bene la sintesi del nostro
modello di emergenza/urgenza, dove le criticità più alte sono
legate alle vallate più distanti dai centri, legate alle distanze
rispetto agli ambulatori, dove oggi, collega Bertschy, non sono
coperte. La Media Valle è coperta molto male. Le abbiamo fatto una
domanda puntuale: "qual è il punto di caduta?" "Stiamo lavorando".
"Qual è l'altro punto di caduta a Donnas?" "Stiamo lavorando". Io
immaginavo: "Oltre a lavorare, dalle parole proviamo a passare ai
fatti"
Ma per farlo - me lo ha insegnato molto bene lei - devo avere un
po' di soldini e un
manager
che sappia fare il suo lavoro,
perché lei sa che, all'interno della sua azienda, sono ormai di
dominio pubblico le voci che sottolineano che mancano le guide,
mancano gli indirizzi. Ognuno fa il suo pezzettino, ma non c'è una
macro guida che prenda per mano l'azienda. Su questo settore manca
veramente una guida ma non arriva la risposta della politica! La
politica dove vuole andare? Vuole o non vuole migliorare questo
servizio che è zoppo, in cui ad oggi i dipendenti e i volontari
stanno dando il massimo, ma non è sufficiente?! È dovuto alla
conformazione della Valle d'Aosta, è dovuto a come sono stati
suddivisi i quattro punti principali (Morgex, Aosta, Châtillon e
Donnas) ma oggi le criticità non solo permangono, ma aumentano! Lei
lo sa molto meglio di me. Il 1 gennaio non si è attivato il secondo
elicottero. Io penso sia stata la prima volta. Il 1 gennaio non si
è attivato l'elicottero per mancanza di risorse, per mancanza di
disponibilità, cerchiamo di prevenire! Mi dispiace leggere, collega
Bertschy, sul giornale di oggi da parte dei suoi dirigentoni: "noi
cerchiamo sempre di modulare l'attività sulle necessità".
Ma non è il contrario? Siamo noi che dobbiamo adattarci per
creare le condizioni per dare delle risposte al paziente, al
residente e al turista! All'interno di questo Consiglio ci
riempiamo la bocca del fatto che siamo una regione a vocazione
turistica e poi non siamo flessibili e non siamo bravi a dare dei
servizi di qualità rapidi, efficaci ed efficienti.
Sicuramente in cinque minuti non possiamo concludere su un tema
così importante. Lei si ricorda la battaglia che avevamo fatto nel
2014, l'avevamo fatta insieme - 2014 2015 - nei confronti del
signor Visetti. La sua visione era alternativa: non era quella di
mettere dei filtri sul territorio, era al contrario. Mi piacerebbe
sapere qual è oggi la filosofia, qual è la progettazione, la
pianificazione. Dalla sua risposta non ho capito bene, mi sembra ci
sia una zona grigia molto ampia, nebulosa, ma la criticità permane
e persiste.
Quindi sicuramente ritorneremo su questo dossier e gradiremmo
però che dalle parole si passi ai fatti, perché altrimenti chi ci
lavora - e soprattutto il paziente e il servizio - non riesce a
capire se non c'è un indirizzo di natura politica e, di
conseguenza, è ondivaga la dirigenza all'interno dell'azienda USL,
che è finanziata completamente dal pubblico, cioè dai contribuenti
valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK