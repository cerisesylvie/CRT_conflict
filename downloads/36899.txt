Consiglio Regionale della Valle d'Aosta - Oggetto del Consiglio n. 801 del 22 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 801 del 22 ottobre 2014 - Resoconto
OGGETTO N. 801/XIV - Interpellanza: "Adozione di nuove
strategie per superare le difficoltà del settore del
turismo".
Presidente
- Per l'illustrazione ha chiesto la parola la
Consigliera Morelli; ne ha facoltà.
Morelli (ALPE)
- Merci Président.
La pubblicazione recente dei dati dei flussi turistici per il
mese di agosto ci dà l'occasione per fare un po' il bilancio della
stagione turistica che è appena trascorsa, ed è un bilancio
negativo, ahimè, una stagione complessivamente negativa, segnata da
condizioni meteo pessime, in particolare nel mese di luglio, che
pare il più piovoso degli ultimi 120 anni e aggravata dal perdurare
della crisi economica, che sembra penalizzare in modo
particolarmente pesante il turismo di provenienza italiana. I
titoli comparsi negli organi di informazione, un po' durante tutta
l'estate confermano questo andamento drammatico, si sono usate
parole molto forti. Oggi stesso, anche il quotidiano
La
Stampa
titola:
"Turismo: un agosto di lacrime, la crisi, il
maltempo, i costi dei trasporti affossano questo settore, il caro
autostrada diventa di nuovo un caso politico"
, e anche gli
operatori si sono fatti sentire, forte e chiaro, in una regione
come la nostra dove, in generale, le critiche si esprimono
piuttosto a bassa voce. Quest'anno, invece si è parlato chiaro e
questo è un fatto abbastanza nuovo, che dà la misura di quanto le
preoccupazioni siano grandi e di quanto la situazione sia critica
per il turismo. Turismo che è e che rappresenta un
pilier
central
dell'economia valdostana. In termini di reddito, da una
valutazione della
Chambre
, il turismo rappresenta il 45
percento del valore aggiunto e presenta ancora grandi potenzialità,
anche occupazionali. L'affluenza massiccia che si è registrata
all'evento che si è svolto giovedì scorso alla Cittadella per fare
incontrare domanda ed offerta nel settore turistico, rende l'idea
del peso della risorsa "turismo" nella nostra Regione e di quali
possibilità inesplorate esistano ancora per la nostra gente, per i
nostri giovani, soprattutto nel momento di crisi che stiamo
vivendo.
Le valutazioni si fanno sulla base dei dati, e quindi è bene, è
opportuno citare qualche dato che renda l'idea dell'andamento dei
flussi turistici, dati che sono regolarmente pubblicati sul sito
della Regione, alla voce "Turismo", in modo molto chiaro, in modo
assolutamente trasparente (e questa è una cosa che apprezziamo).
Nel mese di giugno gli arrivi degli italiani sono calati del'8,75
percento, ma sono compensati da un aumento del 25,74 percento degli
stranieri e portano il totale degli arrivi del mese a mantenere
grosso modo i valori dello scorso anno. Nel mese di luglio, invece,
la situazione è grave: il calo degli italiani è del 22,14 percento
e non può essere minimamente compensato dall'incremento degli
stranieri che è del 4,72 percento. Il totale degli arrivi del
luglio 2013 era di 163.631, quello del luglio 2014 è di 143.610
(20.000 arrivi in meno); così come anche il saldo delle presenze
naturalmente cala e passa dalle 501.140 del luglio 2013 alle
447.543 del luglio 2014 e già il luglio 2013 era in discesa
rispetto allo stesso mese dell'anno precedente. Per il mese di
agosto, la tendenza è stata ugualmente negativa, anche se in
maniera meno pronunciata rispetto a luglio, con un calo degli
arrivi degli italiani del 14,22 percento, in quello che è il mese
tradizionalmente dedicato alle vacanze da parte degli italiani,
anche se, ormai, tendenzialmente in misura minore rispetto al
passato; valore che non è compensato dall'incremento degli
stranieri del 7,23 percento e il saldo degli arrivi passa dai quasi
184.000 dell'agosto dell'anno scorso ai 170.00 dell'agosto
2014.
Nella nostra interpellanza poniamo alcune questioni: quali
valutazioni esprime riguardo all'andamento della stagione turistica
estiva appena trascorsa la Giunta regionale e quali pensa saranno
le conseguenze che questo andamento produrrà sulla solidità delle
aziende turistiche. La seconda domanda è se considera tuttora
valide o intende rivedere le politiche promozionali e pubblicitarie
adottate dalla Regione alla luce dei risultati ottenuti. Quanto
alle politiche promozionali, per il 2013 - lo apprendiamo dal sito
della Regione, perché anche questo è pubblicato - il budget era di
due milioni di euro, che venivano ipoteticamente ripartiti in
800.000 euro destinati alla promozione, alla pubblicità per
l'Italia, e 1.050.000 euro per l'estero e 150.000 per l'ospitalità.
Per il 2014, la situazione, a noi, non è così chiara. Ho fatto
naturalmente una ricerca tra le delibere di Giunta, ma non sono
arrivata ad una conclusione, ad un panorama chiaro e definitivo, a
parte alcune delibere che ho visto dell'inizio dell'anno, non
saprei dire a quanto ammontano le poste destinate alla produzione,
alla pubblicità per il 2014 e quindi, Assessore, questo è un dato
che le chiediamo di esplicitare. Infine la nostra domanda è se il
Governo regionale intende adottare delle misure, delle azioni
straordinarie, particolari, proprio in considerazione di questa
situazione particolarmente grave...azioni per aggredire il mercato,
per far fronte al momento di grave difficoltà. La ascoltiamo con
molto interesse, Assessore.
Presidente
- Ha chiesto la parola l'Assessore
Marguerettaz; ne ha facoltà.
Marguerettaz (UV)
- Grazie Presidente.
Sicuramente la collega Morelli ha avuto modo di dare una
rappresentazione che, direi, riprendendo dei dati e facendo delle
valutazioni come per sua stessa ammissione sui flussi, non potrebbe
che essere così, anche se lei, ovviamente, sa bene che un'analisi
di un fenomeno non può essere ricondotto esclusivamente agli arrivi
e alle presenze. Il ragionamento che viene fatto dal settore
turistico, è che a parità o anche con degli arrivi e delle presenze
superiori all'anno precedente si potrebbe avere un volume di affari
minore. Certe strutture, certi alberghi dicono che a fronte di una
relativa tenuta delle presenze in albergo, tutte le spese
accessorie, il ristorante, il bar hanno avuto una flessione.
Ora, semplicemente per dare una completezza di dati, è chiaro
che abbiamo avuto i mesi di luglio e agosto molto critici: è stato
correttamente rappresentato il dato. Io oggi riesco a darle qualche
dato in più, non sono ancora pubblicati, ma direi che sono in fase
di pubblicazione, ormai siano a fine ottobre e quindi abbiamo anche
il mese di settembre e, fortunatamente, abbiamo un mese di
settembre positivo. Lei, prima, scherzando, ha detto: "io non me ne
sono accorta", ma le posso dare il dato oggettivo che gli arrivi
del mese di settembre sono cresciuti del 7 percento, fortunatamente
sono cresciuti del 9 percento quelli degli italiani e il 5 percento
degli stranieri, quindi tutti e due i comparti, italiani e
stranieri, sono cresciuti nel complesso del 7 percento e le
presenze sono cresciute in modo più che proporzionale, perché sono
cresciuti del 12 percento gli italiani e sono cresciuti del 9
percento gli stranieri, cioè sono cresciuti addirittura di più gli
italiani. Allora, se noi prendiamo il dato, perché potremmo
immaginare di prendere il dato di luglio e di agosto, ma se noi
prendiamo semplicemente il 2014, dal 1° di gennaio al 30 di
settembre, noi troviamo che gli arrivi sono identici. Se noi
facciamo la base 2013-2014, gli arrivi del 2013 per questo periodo,
per i primi nove mesi, erano 726.765 e gli arrivi del 2014, 726.809
(44 arrivi di differenza). Se noi prendiamo le presenze,
dall'inizio dell'anno al 30 di settembre, nel 2013 erano 2.613.514
e, nel 2014, 2.591.109, cioè con una diminuzione del'1 percento.
Questo ovviamente non è un dato che ci deve tranquillizzare, ma è
per dare un po' il quadro della situazione. Lei, giustamente ha
fatto un "di cui", ha preso i mesi di luglio e di agosto che sono i
mesi che sono andati peggio, ma se noi prendiamo i nove mesi questo
è il risultato; risultato che, rispetto a tutta un'altra serie di
regioni, mi pare confortante.
È innegabile, tuttavia, che all'interno della presenza turistica
ci sia una modifica sostanziale: sono cresciuti in modo importante
gli stranieri e faticano molto gli italiani, pur rappresentando per
noi un bacino molto importante: non possiamo immaginare di
abbandonare il mercato di prossimità che ci sta dando una grande
soddisfazione. È chiaro che il mercato italiano, oltre a soffrire
particolarmente della crisi, è particolarmente influenzato dalla
meteo e, sicuramente, anche dai costi della mobilità, anche perché
generalmente il turista italiano fa dei periodi di vacanza più
ristretti e quindi le spese di trasporto incidono anche in modo
importante; mi pare che su questo argomento ci sia un impegno
trasversale da parte delle commissioni e da parte del Governo per
cercare di calmierare le poste in gioco. Però, torno a dire,
collega Morelli, dal 1° di gennaio al 30 di settembre questa è la
situazione: sostanzialmente invariata. E questo credo ci possa, in
qualche modo non tranquillizzare, ma confermare che la Valle
d'Aosta continua a piacere. Soprattutto - abbiamo sempre parlato in
modo abbastanza diffuso, di un allungamento delle stagioni - il
fatto di avere il mese di settembre che migliora sia sugli
italiani, sia sugli stranieri, conforta le attività che vengono
fatte con tutta una serie di azioni sul
trail
, sulle
attività escursionistiche che sono particolarmente apprezzate.
Sulle attività promozionali direi che, compatibilmente con le
risorse disponibili - perché se immaginiamo che tra un po' andremo
a fare un bilancio con il collega Perron, abbiamo avuto una serie
di incontri e abbiamo una disponibilità che scende rispetto al 2014
di importanti cifre credo che non potrà non esserci anche questo
argomento che ne risente - noi presidiamo i tradizionali mercati:
Francia, Svizzera, Regno Unito, e abbiamo ampliato con il Belgio, i
Paesi Bassi, la Germania e i Paesi scandinavi. Avrà modo di vedere
anche nel risultato specifico che la Scandinavia ci sta dando del
grandi risultati; questo anche perché la Scandinavia probabilmente
risente molto meno della crisi. Prendiamo anche il caso della
Svezia, la corona svedese ha un grosso apprezzamento, e quindi
diventa molto conveniente per questi turisti venire in Italia.
Per quanto riguarda l'anno prossimo avremo dei dati che
potrebbero confortarci. Non sarà sfuggito alla collega Morelli che
il mese di luglio ha avuto un calo importante, sicuramente perché è
stato il mese più piovoso degli ultimi anni, ma il mese di luglio
del 2013 era caratterizzato per la presenza della Juventus, che
portava migliaia di persone, quindi se addirittura ci fosse stata
la Juventus i dati avrebbero potuto anche cambiare di segno e,
fortunatamente, nel 2015 la Juventus verrà. Per il 2015 abbiamo
delle operazioni importanti come il Giro d'Italia: sotto alcuni
aspetti ci si concentra sugli arrivi e sulle partenze e quindi
parliamo di Valtournenche e di Saint-Vincent, ma in realtà il Giro
d'Italia toccherà 20 comuni. Per le prossime settimane già abbiamo
avviato un percorso coinvolgendo tutti i comuni, in modo tale che
questa occasione, che è vista da milioni di persone, sia
un'occasione per presentare al meglio il nostro territorio. Poi,
ovviamente, abbiamo l'EXPO che, dal punto di vista di questa
strategia, dovrà cogliere proprio quel settore internazionale a cui
teniamo particolarmente. Abbiamo due occasioni fondamentali:
l'inaugurazione delle Funivie del Monte Bianco, prodotto
tipicamente internazionale, e i 150 anni del Cervino che ci
permetterà di valorizzare un'attività particolare, su questo
Zermatt sta lavorando in modo deciso ed importante.
Per quel che è della terza domanda, se si intende adottare delle
attività straordinarie, se le intendiamo come azioni specifiche, io
non credo che azioni speciali non debbano essere fatte, ma se per
"azione straordinaria" intendiamo un'azione di insieme, insieme
agli albergatori per costruire pacchetti e offerte che vanno nella
direzione di una proposta coordinata, quello sicuramente sì, e un
settore particolare, quello delle famiglie per esempio, è il
settore dove i margini di miglioramento per noi sono enormi, perché
fino ad oggi le offerte erano offerte che ognuno si costruiva in
casa senza una regia generale. Quindi partiamo da un dato che è
critico ma non drammatico e, rispetto a questo argomento, non sarà
secondario il lavoro che stiamo facendo in commissione, collega
Morelli, sulla
governance
, perché questo potrebbe incidere
non poco sulla nostra attività.
Presidente
- Grazie Assessore. Per la replica ha chiesto
la parola la collega Morelli; ne ha facoltà.
Morelli (ALPE)
- Merci Président.
Assessore, mi fa piacere che lei sottolinei questo fatto del
saldo positivo del mese di settembre e dica che fortunatamente il
mese di settembre non è andato male; però lei, da commercialista,
da tecnico, che conosce la matematica, conosce anche bene
l'economia, sa bene quanto incida il mese di settembre sul bilancio
annuale di un'azienda e quanto incidano i mesi di luglio e di
agosto. Mi pare che abbiano tutt'altro peso! Quanto ai nove mesi, i
primi nove mesi di quest'anno sono pari ai primi nove mesi
dell'anno scorso, ma i primi nove mesi dell'anno scorso avevano
registrato un calo del 9,46 percento rispetto al 2012, per cui mi
pare che non si possa essere così ottimisti e, forse, è bene essere
intellettualmente onesti e dire le cose come stanno.
Ho sentito parlare poco di programmazione. Lei dice: "verrà la
Juventus, quest'anno non è venuta, l'anno prossimo verrà, l'anno
scorso è venuta"...mi sembra che molto sia ancora lasciato
all'improvvisazione! La costituzione della società per l'EXPO, che
drena 1 milione e 600 mila euro e che io credo verranno sottratti
alla promozione...beh, la costituzione di quella società fatta
in extremis
, senza un vero progetto alle spalle, mi sembra
che sia la dimostrazione. Che si possa fare meglio è dimostrato dai
nostri
competitor
diretti: Trento e Bolzano. Ancora una
volta dobbiamo citare Trento e Bolzano, dove la meteo è stata
ugualmente pessima; anche a Trento e Bolzano è piovuto tanto, il
luglio più piovoso degli ultimi 120 anni, a Trento e Bolzano non
splendeva il sole nel mese di luglio, eppure Bolzano fa registrare
un calo del 3,1 percento nel mese di luglio e Trento dell'8,80
percento, contro il nostro 22,14 percento. Non sto a citare i dati
di agosto che, per loro, sono sicuramente molto, molto meno
drammatici dei nostri.
Quoi faire?
Credo che su quanto lei ha ricordato riguardo
al lavoro che si sta facendo in IV Commissione, che da parte nostra
è un lavoro assolutamente condiviso, credo che si debba ragionare
mettendo tutte le carte sul tavolo e considerando la situazione in
modo chiaro, senza millantare nulla. Probabilmente bisognerà
tornare a fare pubblicità anche in Italia, perché nulla va dato per
scontato! Siamo tutti molto sollecitati come potenziali turisti e
tendiamo a dimenticare facilmente. Non so se ha visto, Assessore,
la pubblicità che sta facendo il Veneto sulle reti televisive: il
Veneto che ha i monti, le Dolomiti, il mare, Venezia città d'arte,
le ville venete, paesaggi meravigliosi, un'enogastronomia di tutto
riguardo...sta tornando a fare la pubblicità su tutte le reti
televisive. Credo che questo debba farci un pochino riflettere. Si
valuti rapidamente la creazione di un soggetto unico, forte,
pubblico e privato, ma lo si faccia rapidamente! Secondo noi
l'occasione da cogliere era proprio quella dell'EXPO, per fare una
struttura che fosse una struttura vera, fissa, di promozione per la
nostra regione. Non si è voluta cogliere, ce ne rammarichiamo. E
poi, sì, l'ha detto anche lei, lo sottolineo, si affronti il
problema dei trasporti, perché gli italiani che ormai possono
permettersi solo soggiorni brevi e
weekend
...evidentemente
non possono sopportare il caro-autostrade, perché il costo incide
enormemente. In ogni caso, Assessore, io mi auguro veramente che si
prenda a cuore la situazione, perché è molto, molto
preoccupante.
Presidente
- Grazie Consigliera Morelli. Punto 18
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK