Consiglio Regionale della Valle d'Aosta - Oggetto del Consiglio n. 3170 del 25 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3170 del 25 gennaio 2024 - Resoconto
OGGETTO N. 3170/XVI - Convalida dell'elezione del
neo-consigliere Aldo Di Marco e giuramento.
Bertin (Presidente) -
Alla presenza di 33 Consiglieri,
possiamo iniziare l'analisi dell'ordine del giorno. Punto n.
3.01.
Dopo aver accettato le dimissioni rassegnate ieri dal
consigliere Rollandin, dobbiamo ora procedere alla convalida
dell'elezione del nuovo Consigliere regionale.
L'articolo della legge regionale del 93 relativa all'elezione
del Consiglio regionale della Valle d'Aosta, prevede l'attribuzione
del seggio vacante al candidato che nella medesima lista segue
immediatamente, quanto a voti di preferenza, l'ultimo eletto
nell'ordine accertato dall'organo di verifica.
Da verbale dell'ufficio elettorale regionale presso il Tribunale
di Aosta, riguardante l'elezione del Consiglio regionale della
Valle d'Aosta avvenuta il 20 e 21 settembre del 2020, risulta che
nella lista n. 9, avente il contrassegno "Pour l'Autonomie - Per
l'Autonomia", il primo dei candidati non eletti risulta essere il
signor Giancarlo Stevenin, con una cifra individuale di 265 voti,
seguito dal signor Giovanni Domenico Aloisi, deceduto, con una
cifra individuale di 198 voti, e dal signor Aldo Di Marco con la
cifra individuale di 159 voti.
Dalla relazione che vi è stata distribuita risulta che le
verifiche, effettuate dagli uffici di segreteria, per esaminare le
condizioni del nuovo eletto, non hanno fatto emergere fattispecie
riguardanti l'esistenza di cause d'inagibilità e d'incompatibilità,
di cui agli articoli 2 e 5 della legge regionale del 2007.
Vi sono interventi su questo punto? Non vedo richieste di
intervento. Pongo pertanto in votazione la convalida dell'elezione
del nuovo Consigliere Aldo Di Marco. La votazione è aperta. La
votazione è chiusa.
Presenti, votanti e favorevoli: 33
Il Consiglio convalida all'unanimità l'elezione del consigliere
Aldo Di Marco che invito a prendere posto in aula.
Dopo la convalida, ai sensi dell'articolo 23 dello Statuto
speciale della Regione Autonoma Valle d' Aosta e l'articolo 6 del
Regolamento interno del Consiglio regionale, invito il consigliere
Aldo di Marco a prestare il giuramento.
Chiedo al consigliere Segretario Jordan di procedere alla
formula per il giuramento e invito il consigliere Di Marco ad
alzarsi.
Presidente -
La parola al consigliere Di Marco.
Di Marco (PA) -
Giuro.
Presidente -
Nel porgere al neo Consigliere gli auguri di
buon lavoro, se vuole gli passo la parola per un breve intervento.
Si è prenotato il consigliere Di Marco, ne ha facoltà.
Di Marco (PA) -
Oggi inizia il mio percorso di
Consigliere regionale e, prima di concentrarmi sui doveri e sugli
impegni di questo importantissimo ruolo, mi sento di dover esporre
delle brevi considerazioni.
In primo luogo lasciatemi esprimere il mio particolare
dispiacere per le dimissioni di Augusto Rollandin; prendere il
posto di un uomo politico che tanto ha fatto e tanto ha dato alla
nostra regione, non è certamente un'ipotesi che avevo mai neppure
preso in considerazione.
Senza timore di smentita, posso affermare che ricoprire questa
carica, con almeno un decimo della competenza e delle abilità
dimostrate dal mio predecessore nel corso di tutta la sua lunga e
prestigiosa carriera politica, richiederà tutte le mie capacità e
la mia dedizione; mi conforta però sapere che, nel difficilissimo
compito che mi aspetta, potrò contare sui molti insegnamenti
appresi durante questi anni di vicinanza con l'amico Augusto, con
cui ho condiviso valori ideali e un approccio alla politica sempre
propositivo e concreto.
Il mio primo grazie va quindi a lui, che con la sua guida
ispirata, con i suoi preziosi consigli, resta un punto fermo per me
e per Pour l'Autonomie, augurandogli che possa a breve risolvere i
problemi personali che lo hanno indotto alle dimissioni.
In secondo luogo voglio spendere delle parole di stima per
Giovanni Aloisi e Giancarlo Stevenin. La morte prematura dell'amico
Giovanni è stata per me e per il movimento una grande perdita, che
ci ha privato del suo sostegno prezioso e della sua partecipazione
costante.
A lui va quindi il mio secondo ringraziamento per il percorso
che abbiamo condiviso e per gli spunti di riflessione che non ci ha
mai fatto mancare.
Il terzo ringraziamento va a Giancarlo Stevenin, le cui qualità
di attento conoscitore della politica locale e delle nostre piccole
realtà comunali sarebbero state certamente utili a questo
Consiglio.
La sua scelta di non accettare l'incarico mi ha colto
francamente di sorpresa, ma non posso che rispettare le ragioni
personali che l'hanno portato a una rinuncia certamente
ponderata.
Gli ultimi ringraziamenti vanno agli iscritti e ai simpatizzanti
di Pour l'Autonomia che in questi anni hanno sempre manifestato,
con parole e fatti, una totale fiducia e un pieno appoggio al
nostro progetto autonomista.
In chiusura voglio ribadire la mia volontà di portare in
quest'Aula il mio impegno e la mia determinazione, ad agire per
nome e conto della comunità valdostana, perseguendo tenacemente
l'obiettivo di difendere le tradizioni, migliorando il benessere e
favorendone lo sviluppo.
Come più volte riaffermato da Pour l'Autonomie, resto convinto
che il dialogo e la collaborazione tra tutte le forze consiliari -
di maggioranza, come di opposizione - siano gli strumenti più
idonei per conseguire le altre finalità di questa assemblea di cui
oggi entro a far parte e a essi mi predispongo, certo di poter
trovare in ciascuno di voi un interlocutore corretto, attento e
disponibile.
Presidente -
Buon lavoro consigliere Di Marco. Prima di
procedere al punto n. 3.02, sostituzione dei componenti in seno
alle Commissioni consiliari, sospendiamo il Consiglio e convochiamo
brevemente la Capigruppo, per ragioni anche formali.
Il Consiglio è sospeso ed è convocata la capigruppo.
La seduta è sospesa dalle ore 09:18 alle 09:28.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK