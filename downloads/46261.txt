Consiglio Regionale della Valle d'Aosta - Oggetto del Consiglio n. 2721 del 28 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2721 del 28 luglio 2023 - Resoconto
OGGETTO N. 2721/XVI - Interrogazione: "Esito dell'incontro
del tavolo di lavoro finalizzato al miglioramento delle condizioni
di lavoro dei dipendenti della Società di Servizi Valle
d'Aosta".
Bertin (Presidente) -
Punto n. 15. Risponde il presidente
della Regione, ne ha facoltà.
Testolin (UV) -
La domanda è: "quale sia stato l'esito
dell'incontro del tavolo operativo". È già stata data comunicazione
in merito ai lavori del tavolo relativo al personale della Società
di Servizi, ma colgo comunque l'occasione di quest'interrogazione
per comunicare che, per quanto riguarda gli operatori di sostegno,
la società sta già dando seguito a quanto convenuto nella riunione
del 5 luglio scorso in merito all'inizio del periodo lavorativo
anticipato al primo settembre e all'aumento delle ore lavorative;
contrattualmente garantito il passaggio da 18 a 36 ore per circa
cinquanta persone.
Vi sono poi altre questioni che necessitano ancora di
approfondimenti e che saranno trattate nelle prossime riunioni del
tavolo.
Il 19 luglio, invece, la riunione del tavolo di lavoro è stata
interamente dedicata alle professionalità attinenti all'ambito
sanitario, ovvero assistenti sociali, operatori socio-sanitari ed
educatori professionali, e anche in quest'ambito sono state
condivise le esigenze rispetto a modelli organizzativi e
contrattuali sui quali ci si è impegnati ad effettuare i dovuti
approfondimenti entro settembre.
Inoltre, è stata presa in carico la tematica dell'adeguamento
stipendiale degli educatori professionali per un corretto
riconoscimento della loro professionalità.
Il tavolo proseguirà i lavori relativi alle altre
professionalità presenti nella Società di Servizi e con gli
approfondimenti per le questioni non ancora definite al
momento.
Presidente -
Per la replica, la parola al consigliere
Manfrin.
Manfrin (LEGA VDA) -
Solo una cosa che non ho compreso:
si è riunito il tavolo il 19 luglio, oppure no? Si è riunito. Bene,
perché non mi era risultato chiaro nella sua risposta.
Grazie presidente per la sua risposta, credo che però non abbia
fugato i dubbi che erano stati sollevati da parte dei sindacati,
soprattutto rispetto alla questione dell'inizio del contratto il
primo di settembre. Nel senso che siamo felici e lieti che alcune
richieste siano state accolte e vadano della direzione che abbiamo
da sempre sottolineato, non ultima la questione della migliore
remunerazione con l'applicazione di un contratto diverso da quello
dell'AGIDAE (Associazione Gestori Istituti Dipendenti dall'Autorità
Ecclesiastica), che sicuramente non è quello corretto per gli
operatori che lavorano. Però, come potrà leggere dal testo
dell'interrogazione, è stata diffusa una comunicazione per cui il
contratto potrebbe iniziare sì il primo di settembre, ma verrebbero
pagate soltanto le ore fatte effettivamente tra formazione, corsi,
visite e riunioni giustificate. Lei mi fa ampi cenni di diniego,
quindi di questo prendo atto, però nella sua risposta non c'era e
quindi ho voluto approfondire per evidenziare.
Riteniamo quindi che sia un importante passo avanti questo
fatto, proprio nell'interesse dei lavoratori e anche del servizio
espresso da parte appunto degli operatori di sostegno e ci
auguriamo che identica attenzione venga data a tutte le
professionalità che sono contenute all'interno della Società di
Servizi che, come sappiamo, fornisce un'ampia gamma di tipologia di
lavoro alla Regione. Direi che questo sia un primo passo per
arrivare finalmente ad una sorta di parificazione tra chi lavora
nella Società di Servizi e chi lavora invece nella pubblica
Amministrazione della Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK