Consiglio Regionale della Valle d'Aosta - Oggetto del Consiglio n. 89 del 18 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 89 del 18 febbraio 1982 - Resoconto
OGGETTO N. 89/VII - SITUAZIONE DERIVANTE DAL MOVIMENTO
FRANOSO CHE MINACCIA LA STRADA STATALE N. 406 ED I CENTRI ABITATI
DI FIERNAZ E BUISSON IN COMUNE DI ANTEY-SAINT-ANDRE' -
(Interpellanza).
PRESIDENTE
: Do. lettura dell'interpellanza presentata dal
Consigliere Maquignaz:
Constatato che un recente movimento franoso minaccia la strada
statale 406 ed i centri abitati di Fiernaz e Buisson in Comune di
Antey Saint-André;
considerato i gravi danni arrecati all'economia locale in
seguito alla apposizione da parte dell'ANAS di cartelli che
impediscono, a tutt'oggi, la transitabilità sulla statale del
Breuil;
tenuto conto che eventi atmosferici (piogge primaverili)
contribuiranno senz'altro ad accrescere il movimento franoso di cui
trattasi e ad aumentare, di conseguenza, il pericolo soprattutto
per i centri abitati;
INTERPELLA
la Giunta regionale per conoscere:
1) la configurazione del territorio interessato al movimento
franoso;
2) per quale motivo è stata assunta la decisione di far uso di
materiale esplosivo per accelerare la caduta a valle dei massi
instabili e la quantità del materiale esplosivo impiegato
nell'operazione di cui trattasi;
3) i motivi che hanno determinato l'apposizione da parte
dell'ANAS, di cartelli di divieto di transito, essendo lo stesso
soltanto formale;
4) quali provvedimenti la Giunta intende adottare per porre
rimedio a tale situazione che danneggia la Comunità del
Marmore.
PRESIDENTE:
Ha chiesto di parlare il Consigliere
Maquignaz per illustrare l'interpellanza. Ne ha facoltà.
MAQUIGNAZ - (D.P.):
Questa interpellanza non vuole avere
un carattere polemico ma un carattere interlocutorio, per dare un
contributo valido alla risoluzione dei gravi problemi che si sono
creati in seguito all'inizio del movimento franoso verificatosi nel
Comune di Antey, in località Fiernaz. Colgo l'occasione per
riconoscere anche l'interessamento dell'Assessorato ai Lavori
Pubblici, dell'Assessorato all'Agricoltura e Foreste, del Corpo
Forestale, senza dimenticare il Vice Sindaco di Valtournanche ed il
Sindaco di Antey che hanno fatto di tutto per risolvere i primi
problemi creatisi in seguito all'inizio del movimento franoso.
La situazione che si è verificata è estremamente delicata e non
ha mancato di creare uno stato di tensione nelle popolazioni del
Comune di Antey e della frazione interessata dalla frana, e
soprattutto in quei Comuni che si trovano a monte del movimento
franoso, cioè Valtournenche, frazione di Buisson e Comune di
Chamois. Da queste preoccupazioni deve essere nata la petizione che
è stata presentata dagli abitanti della frazione al Presidente del
Consiglio ed al Presidente della Giunta, della quale mi permetto di
fare un breve sunto.
Vi si dice fra l'altro: visto che dopo circa tre settimane
dall'inizio del franare di massi, anche di grosse dimensioni, che
hanno raggiunto la strada statale, non si denota alcun assestamento
della roccia;
constatato che ora a ridosso del villaggio si è formato un
enorme cumulo di terriccio e che incessantemente la caduta di masse
rocciose e terrose non tende a diminuire;
considerato che il pericolo incombente sul villaggio è
permanente e che esso potrebbe diventare drammatico con le
precipitazioni primaverili ed estive;
invitano le autorità regionali competenti a inviare i tecnici
per un più accurato sopralluogo;
chiedono all'unanimità alla suddetta Presidenza della Giunta ed
al Consiglio regionale di prendere in benevola, responsabile
considerazione tale pericolosa situazione, onde evitare pericoli
maggiori.
Porgono distinti saluti.
F.to: tutti gli abitanti della frazione di Fiernaz.
A questo punto mi sembrano necessarie alcune considerazioni e
qualche breve domanda per sapere quale iniziative intende assumere
la Giunta regionale per risolvere questo problema abbastanza
delicato, ed in particolare vorrei sapere se sono stati
interpellati dei tecnici, dei geologi, per avere dei suggerimenti
ed affrontare in modo radicale il problema. So che è stato fatto un
sopralluogo da parte di un geologo francese e vorrei sapere quali
sono stati i suoi suggerimenti all'Assessore ai Lavori
Pubblici.
Ed ancora vorrei sapere in base a quale criterio è stato deciso
di impiegare la dinamite in questa zona, e con ciò non intendo
sollevare delle polemiche ma solo richiamare l'attenzione sulla
delicatezza dell'impiego dell'esplosivo in una zona come questa,
che va soggetta a movimenti franosi. Secondo alcuni tecnici, ma non
so se questa tesi sia fondata, la zona dovrebbe essere costituita
da materiale oficalcico, cioè in sostanza da strati di roccia uniti
fra loro da striature bianche, che si dovrebbero essere formate, se
non vado errato, da carbonato di calcio, che l'impiego della
dinamite, provocando un movimento dall'alto verso il basso,
rischierebbe di far saltare. In questi casi si dovrebbe usare, cosi
dicono, la polvere nera.
Anche se ritengo che si sia fatto bene ad usare la dinamite per
far saltare le rocce che erano in bilico, credo tuttavia che si
debba fare attenzione prima di usare questo materiale
esplosivo.
Chiedo alla Giunta che si faccia tutto il possibile perché venga
affrontato il problema in modo radicale, in quanto sappiamo con
certezza che questo movimento franoso non si può controllare a
causa delle pendenze e del materiale roccioso.
Non posso certo dare io delle soluzioni tecniche, però sono
convinto che non sia possibile risolvere il problema, per quanto
riguarda la statale 406, se non si costruisce una galleria
para-massi; - l'Assessore non si spaventi, perché mi rendo conto
che si parla di opere che possono costare anche dei miliardi.
Per quanto riguarda invece il villaggio di Fiernaz, so che molto
è già stato fatto e che le ruspe della Regione stanno già
lavorando, per cui mi auguro che questo lavoro possa continuare e
che in particolare venga affrontato in modo radicale anche il
problema della statale 406.
PRESIDENTE:
Ha chiesto di parlare l'Assessore ai Lavori
Pubblici Borbey. Ne ha facoltà.
BORBEY - (D.C.):
Quando è iniziato questo movimento
franoso, sono stati immediatamente interpellati i tecnici della
Regione nelle persone del Dott. Busanelli, responsabile
dell'ufficio della difesa del suolo dell'Assessorato
dell'Agricoltura e Foreste, il Geom. Dal Molin, il Geom. Cornaz che
opera proprio nel settore della difesa del suolo all'Assessorato ai
Lavori Pubblici ed il Geom. Sarteur, i quali si sono recati
ripetutamente sul posto per prendere decisioni in merito. Si è
dovuto decidere di far brillare delle mine perché c'erano in bilico
degli enormi massi valutati sulle centinaia di metri cubi all'ora,
che avrebbero potuto piombare sul villaggio e distruggere
determinati fabbricati. Nei giorni successivi il geologo Caquinod
che ha fatto il sopralluogo, scendendo direttamente su questa
montagna che è tutta in movimento, ha riconfermato la nostra
decisione, dichiarando che per quel tipo di roccia la dinamite che
era stata usata non portava alcun danno ad una distanza superiore
ai 5/6 metri. Infatti la roccia era già tutta crepata, quindi
soltanto la dinamite poteva venire impiegata, anche se poteva fare
poco in quanto non provocava sufficiente compressione. Questo è
stato un intervento immediato per impedire che grossi massi
cadessero sull'abitato; purtroppo tutta la montagna si muove, il
materiale è molto fine e mette in evidenza enormi massi, quindi si
renderà nuovamente necessario l'uso della dinamite. Comunque tutta
la zona è sotto controllo e ieri un geologo si è recato per conto
dell'ANAS a fare uno studio preciso della zona. Oggi il geologo da
noi interpellato sarà di nuovo in loco e lì si fermerà due giorni,
per darvi indicazioni di come dovremo operare. Abbiamo dovuto
aspettare fino ad oggi perché non c'era visibilità sufficiente nei
giorni passati.
Se ci sono dei tecnici che possono darci dei consigli, prego il
Consigliere Maquignaz che ce li indichi, perché è molto pericoloso
a livello di pubblica amministrazione dichiarare - come ha
dichiarato benevolmente, per il bene della causa, il Consigliere
Maquignaz - che quello che si fa è completamente sbagliato.
Per adesso procederemo con relazioni e disegni ben precisi; ci
sono migliaia di metri cubi di materiale molto fine e soffice che
si è depositato in questi valloni, e se nella primavera verranno
delle giornate di piogge continue e non indifferenti, l'abitato di
Fiernaz verrà facilmente sommerso da una poltiglia alta minimo un
metro. E' quanto potrebbe succedere; invece speriamo che si
verifichi un disgelo abbastanza prolungato nel tempo e piogge che
sciolgano la melma gradatamente, perché stiamo facendo uno scasso
con una pendenza del 35% circa che porta a dei sottopassi della
statale, i quali sono i più idonei a deviare la melma, sempre che
venga gradatamente, lontano dall'abitato.
PRESIDENTE:
Ha chiesto di parlare il Consigliere
Maquignaz. Ne ha facoltà.
MAQUIGNAZ - (D.P.):
Vorrei precisare per quanto riguarda
l'uso della dinamite, che non mi sento di condividere l'ipotesi che
è stata sollevata da alcuni, perché non sono un tecnico. Il mio era
solo un invito alla prudenza ad usare questo materiale esplosivo
che potrebbe teoricamente creare anche dei danni.
Per quanto riguarda la situazione del Comune di Fiernaz,
giustamente lo Assessore dice che con le piogge primaverili è
possibile che la melma arrivi fin dentro il villaggio, per cui in
quella zona bisogna andare avanti con i lavori.
Non posso dire nulla per quanto riguarda la statale 406, per la
quale siamo molto preoccupati perché se la frana dovesse scendere
sulla statale, la via d'accesso con la Valtournenche sarebbe
definitivamente bloccata e paralizzati i Comuni di Valtournenche,
di Chamois e la stazione di Buisson.
Anche lì con l'ANAS bisognerà provvedere al più presto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK