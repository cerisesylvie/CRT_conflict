Consiglio Regionale della Valle d'Aosta - Oggetto del Consiglio n. 744 del 3 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 744 del 3 luglio 2019 - Resoconto
OGGETTO N. 744/XV - Interrogazione: "Applicazione della
tariffa gratuita per l'ingresso all'Area megalitica di
Saint-Martin-de-Corléans ai partecipanti alla "Fête du printemps du
SAVT".
Rini (Presidente) -
Punto 17 all'ordine del giorno. Per
la risposta, la parola all'assessore Viérin.
Viérin (AV) -
Venendo subito alle domande
dell'interrogazione: "se sia usuale la concessione gratuita di tali
spazi a organizzazioni sindacali nell'ambito di feste dei propri
iscritti". Collega, sulla questione, come previsto peraltro dalle
disposizioni, in alcuni casi quando la richiesta riguarda
particolari categorie di utenza, quali i pensionati, in particolar
modo, si ritiene - previo parere chiaramente della soprintendenza -
che l'opportunità sociale di promuovere il patrimonio culturale in
un contesto associativo altamente inclusivo debba essere presa in
considerazione dalla pubblica amministrazione. Quindi in questo
caso l'esperienza museale è divenuta un'importante occasione di
socializzazione e di crescita per questa associazione, come
peraltro è stato anche apportato in altri casi che le ricorderò.
Per esempio, a titolo esemplificativo, per ricordare altre
iniziative simili, in occasione dell'incontro annuale dei
ferrovieri del Genio è stata applicata la stessa gratuità per
l'ingresso in beni culturali, in quel caso era il castello di
Verrès. Sono domande che vengono effettuate e, quando si tratta di
associazioni, di organismi, di enti e di istituzioni, gli ingressi
gratuiti vengono generalmente concessi. Anche quando sono
associazioni che non sono per forza, di tipo pubblico. In questo
caso l'ingresso al Castello di Verrès è stato concesso
all'associazione nazionale ferrovieri del Genio provenienti da
tutta Italia.
Altro esempio: in occasione dei campionati nazionali di sci
alpino e nordico per ingegneri e architetti pianificatori e
paesaggisti e conservatori della regione è stata concessa la
tariffa, anche in questo caso gratuita, per alcuni siti, tra cui
appunto l'area megalitica e Aosta Romana.
È importante sottolineare che in questo caso sono stati concessi
gli ingressi con tariffa gratuita, a titolo gratuito per i
partecipanti ed è chiaro che non è stato generato alcun ingresso,
ma l'entrata faceva parte delle disposizioni previste.
Invece, per quanto riguarda la questione delle presenze riferito
al sito in quel giorno, ci sono state, tra paganti e non paganti,
125 presenze totali sulla giornata.
Presidente -
Per la replica la parola al collega
Manfrin.
Manfrin (LEGA VDA) -
Avrei voluto sapere effettivamente
nello specifico qual era il numero di persone non paganti che erano
entrate appunto nell'area perché io ho veramente trovato
incomprensibile come si possa giustificare la concessione gratuita
dello spazio a una specifica limitata categoria di utenti, senza
che vi sia effettivamente uno specifico interesse pubblico. Lei ha
fatto degli esempi, ma le faccio degli esempi anch'io: a marzo
avete concesso - e su questo concordo pienamente - gratuità
d'accesso per la festa del papà, appunto con gratuità per i papà
accompagnati dai figli e questo è correttissimo; è una festa
nazionale e si dà la gratuità a papà con i figli. Per la festa
della mamma avete fatto altrettanto: gratuità per le mamme con i
figli. Qui invece ci troviamo in presenza di una concessione
piuttosto opaca. Avete concesso, neanche a tutti gli iscritti di un
sindacato - che so, durante la giornata della festa dei lavoratori
potrebbe essere stata significativa - ma avete concesso a una sigla
sindacale, e solo a una specifica frazione, quindi ai pensionati di
una specifica sigla sindacale, la gratuità nel giorno della loro
festa. Cioè praticamente loro fanno la festa e le spese le pagate
voi, anzi le paga tutta la collettività valdostana. Ma la cosa
divertente è che voi effettivamente vi siete trasformati in agenzia
viaggi, gratuita per altro, ma la cosa tragicomica è che il
sindacato non è che ha fatto, come dire, come scrivete voi, per le
motivazioni di questa giornata un clou della sua azione: il
sindacato ha inserito questa visita tra i molteplici impegni
organizzati nella giornata, era un piacevole diversivo. Questi
impegni prevedevano ovviamente la messa del mattino e il pranzo il
pomeriggio, allietato anche da canti e balli. Ma dicevo, la cosa
più divertente è che il sindacato in realtà per la sua festa si è
fatto pagare. Il sindacato si è fatto pagare: 30 euro per gli
iscritti e 35 per i non iscritti, invece la Regione ha concesso
gratuitamente i propri spazi. Quindi avete fatto un ottimo servizio
di agenzia viaggi, gli avete concesso gratuitamente lo spazio, il
sindacato si fa pagare e invece la Regione rimane a guardare. Se
voi scrivete sulla delibera di Giunta: "l'iniziativa ha come fine
far conoscere e promuovere i siti del ricco patrimonio storico
culturale valdostano e avvicinare i monumenti a diverse tipologie
di cittadini che potranno apprezzare i beni come parte integrante
della vita della comunità", scrivete qualcosa che ovviamente
evidentemente non corrisponde al vero, perché se corrispondesse al
vero questo significa che ogni singola associazione d'ora in poi,
se vorrà visitare l'area megalitica o le numerose bellezze
straordinarie culturali della Valle d'Aosta potrà farvi richiesta e
ottenere la gratuità? Qualsiasi associazione? Dagli amici del
calcetto fino alla CGIL Nazionale? Chiunque potrà d'ora in poi
venire da voi e chiedere: "Guardi, vorrei entrare gratuitamente,
siamo un'associazione, sono cinque amici e io entro gratis. Grazie,
arrivederci". Oppure voi, bontà vostra, magari se arriva il
sindacato SAVT potete concederglielo e se magari arriva il
sindacato UGL potete decidere che però quell'iniziativa magari non
è tanto calzante e quindi potete decidere di non concedere.
Trovo che queste modalità di concessione siano assolutamente
opache e su questo chiaramente, evidentemente, si è creato un
accesso di persone che avrebbero dovuto pagare il biglietto e che
invece non lo hanno pagato e su questo chiaramente faremo i dovuti
approfondimenti.
Presidente -
Punto 18 all'ordine del giorno. Per la
risposta, la parola... Fatto personale? Lo espliciti. Se non c'è,
le tolgo la parola. Prego, Assessore.
Viérin (AV) -
Adesso glielo spiego. Collega Manfrin,
prima di accusare su certe pratiche che l'Amministrazione porta
avanti, vorrei semplicemente dire che l'amministrazione non è una
pratica personale. Le ho specificato che si trattava di pensionati.
I pensionati sopra i 65 anni già non pagano, quindi se questo non
lo sa, mi scusi collega Manfrin... anche perché se no esce un
dibattito che è falsato e che sembra una cosa personale tra me e
lei.
Presidente -
è fatto personale, sì quando c'è un'accusa
grave. Le ha risposto qual è la procedura dell'Assessorato.
Viérin (AV) -
Le forniremo tutta la documentazione.
Presidente -
Dica.
Manfrin (LEGA VDA) -
La ringrazio per l'equanimità con
cui dirige quest'aula. Scusi, Assessore...
Presidente -
Ma scusi, Collega Manfrin, lei accusa un
assessore di aver portato avanti delle pratiche in certe maniere,
l'Assessore giustamente fa il suo... Illustri il suo fatto
personale, collega. Collega Spelgatti, se vuole parlare chieda la
parola.
Manfrin (LEGA VDA) -
L'Assessore attribuisce a me l'avere
affermato che io attribuisco a lui il fatto di aver fatto delle
preferenze. Questo in realtà non corrisponde a verità, perché
quanto ho affermato io è stato che voi avete concesso la gratuità a
una frazione di un sindacato a vostro insindacabile giudizio,
dicendo che questo promuove monumenti. Grazie al cavolo! Se io do
la gratuità a tutti i monumenti, certo che la gente ci va gratis e
chiaramente promuovo la gratuità di tutti i monumenti, ma non è
questo l'obiettivo che avete scritto nella delibera di Giunta.
Quindi ecco, Assessore, non mi dia queste risposte e non chiami il
fatto personale ogni volta, perché questo succede ogni volta! Ogni
volta che io affermo qualcosa lei fa questo giochino del fatto
personale per dare la sua controreplica. Mi spiace, i tempi sono
assegnati, usi quelli che ha!
Presidente -
Io ho dato la facoltà anche a lei per
rispondere, collega Manfrin!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK