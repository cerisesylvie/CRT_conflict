Consiglio Regionale della Valle d'Aosta - Oggetto del Consiglio n. 2334 del 19 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2334 del 19 aprile 2023 - Resoconto
OGGETTO N. 2334/XVI - Sostituzione di due componenti di parte
regionale in seno alla Commissione paritetica di cui all'articolo
48bis dello Statuto speciale per la Valle d'Aosta, introdotto
dall'articolo 3 della legge costituzionale 23 settembre 1993, n.
2.
Bertin (Presidente) -
Passiamo al punto seguente: il n.
4.01. Ha chiesto la parola il Presidente della Regione, ne ha
facoltà.
Testolin (UV) -
Solo per ricordare che, come previsto
dall'articolo 48bis dello Statuto speciale per la Valle d'Aosta, in
seguito alla presentazione delle proprie dimissioni da parte del
dottor Gianclaudio Bressa e del dott. Albert Lanièce, siamo oggi
chiamati a ricostituire la parte regionale della Paritetica.
Mi permetto di intervenire prima della presentazione delle
candidature da parte del Consiglio per ringraziare per il loro
operato i due Senatori che ci hanno permesso nel tempo di essere
attenti su quelle che sono state le iniziative presentate in
Paritetica ed auspico che il prosieguo possa essere interpretato
con lo stesso impegno e dedizione.
Presidente -
Ci sono delle proposte? La parola al
consigliere Marguerettaz.
Marguerettaz (UV) -
Crediamo che il ruolo della
Commissione paritetica sia un ruolo molto importante e che
sicuramente dobbiamo confrontarci con lo Stato per valorizzare le
nostre specificità statuarie. In quest'ottica saremmo nella
condizione di fare la seguente proposta: da un lato, chiedere la
disponibilità al collega Augusto Rollandin, che ha avuto la
possibilità di confrontarsi con gli organi dello Stato nel ruolo di
Presidente della Regione e di Senatore della Repubblica, quindi
conoscitore dei rapporti e conoscitore anche delle procedure e
delle pratiche a livello romano; dall'altro, proporre, avendo avuto
la disponibilità, il professor Marini Francesco Saverio, che è un
profondo conoscitore delle materie giuridiche, in particolare delle
particolarità e delle specificità del nostro Statuto.
Riteniamo quindi, come ha fatto il Presidente, di ringraziare i
due membri della Commissione paritetica, che nel ruolo di
Parlamentari nel passato hanno fatto da cerniera tra le Istituzioni
regionali e le Istituzioni statali; riteniamo che con questa
proposta ci siano tutte le condizioni per poter riavviare
correttamente i lavori e fare un'azione proficua per la nostra
comunità.
Presidente -
Se non vi sono indicazioni contrarie,
procediamo al voto dal banco... o in cabina? Consigliere Manfrin, a
lei la parola.
Manfrin (LEGA VDA) -
Prendiamo atto ovviamente delle
candidature che arrivano dalla maggioranza ma, guardi, io non
entrerò nel merito delle candidature o del loro valore o
dell'esperienza, che è stata giustamente anche ricordata da parte
del collega Marguerettaz rispetto, per esempio, al collega
Rollandin, che è assolutamente innegabile, ha avuto un'assoluta
esperienza negli organi parlamentari nazionali. Quello però su cui
mi piacerebbe entrare nel merito è invece l'attuale composizione di
questa maggioranza e di alcuni suoi componenti, perché vede,
Presidente, io ricordai, in occasione del varo di questa nuova
maggioranza, che due esponenti di questa maggioranza avevano
criticato, e criticato aspramente, e non soltanto negli anni
passati ma anche banalmente a ridosso o durante la campagna
elettorale, la figura del collega Rollandin, e lo avevano fatto con
complimenti sicuramente non teneri. Mi sarei aspettato, a fronte di
questo ricordo, un momento nel quale i due interessati - e parlo
del collega Bertin e del collega Padovani - si alzassero e ci
dicessero: "sì, è vero, ho scritto un sacco di cose brutte su
Augusto Rollandin e ne ho pensate, probabilmente le penso ancora,
ma siccome mi piace stare qui, allora sapete che c'è? Mi va bene
così". Credo che lo abbiano già dimostrato votando questa
maggioranza. C'è un però: che con i propri beniamini, possono aver
sostanzialmente detto: "guardate, sì è vero che ho votato questa
maggioranza dove c'era anche Pour l'Autonomie e c'era anche Augusto
Rollandin, che io ho tanto criticato, ma io ho votato per una
maggioranza di Centro-Sinistra, quindi io sostanzialmente ho fatto
quello che era il mio lavoro, quindi difendersi dai pericolosi
fascisti, razzisti, omofobi e quant'altro". Oggi invece finalmente
si procede con un voto sulla singola persona e quindi sarà facoltà
dei due colleghi esprimersi sul valore della singola persona e
chiarire finalmente una volta per tutte se ritengono giustamente il
collega Augusto Rollandin una persona meritevole della loro
fiducia. Finalmente lo potrete fare, colleghi, e se aveste un po'
di coraggio, ma non lo avete, vi alzereste anche in piedi a
difendere la vostra scelta e dire: "guardate, io scelgo di votare
Augusto Rollandin perché mi rappresenta", ma voi non lo farete
perché non ne avete il coraggio, né uno, né l'altro.
Allora è bene che io ricordi però quello che scrivevate, l'ho
già detto una volta,
repetita iuvant,
ho riassunto soltanto
le ultime cose, le più recenti, con il
post
, per esempio,
che lei, presidente Bertin, il 7 agosto 2020 rivolgeva e si
intitolava così: "abbiamo visto cose. Il partito di Augusto
Rollandin & C. è certamente una sorpresa, si fa per dire, in
negativo della prossima campagna elettorale - poi seguono una serie
di complimenti non proprio onorevoli nei confronti del collega
Rollandin che lei si appresta a votare - sancendo che la
presentazione della sua lista è una di quelle cose che alla Valle
d'Aosta si sarebbe potuta risparmiare" e conclude, parafrasando il
celebre monologo del film di fantascienza "Blade Runner",
sostenendo che anche noi avremmo potuto dire: "abbiamo visto cose
che voi umani...". Presidente Bertin, tra poco le vedremo, tra poco
ce lo dimostrerà e ci mostrerà la sua coerenza e potremmo dire
anche noi: abbiamo visto cose, presidente Bertin, e soprattutto
abbiamo visto coerenze nei comportamenti che voi umani neanche vi
immaginate, e ci apprestiamo a farlo.
Vi è poi un altro bel
post
del collega Padovani che a un
suo sostenitore che gli chiedeva: "posso chiederle quali alleanze
farete dopo il voto o almeno con chi non le farete di certo?"
diceva: "mai e poi mai con Forza Italia, Fratelli d'Italia e la
Lega", e su questo possiamo ovviamente concordare. Il suo
sostenitore le risponde: "avrei desiderato che la lista
comprendesse l'UV e...", non leggo ovviamente quello che ha scritto
il suo sostenitore... il nuovo movimento di Augusto Rollandin,
"...grazie per la sua risposta, comunque apprezzo la sua linea
politica in generale". Questo prima della campagna elettorale, oggi
vedremo dopo questa giornata. Risponde lei, collega Padovani:
"volevi che facessimo la lista con Rollandin? Comunque grazie per
l'apprezzamento" e il suo sostenitore: "Andrea Padovani, è l'esatto
contrario, che fosse nella lista del mai e poi mai". Risponde il
collega Padovani: "guarda, io spero proprio che non entri in
Consiglio" e il suo sostenitore diceva: "siamo in due". Perfetto,
quindi oggi fortunatamente il collega Padovani potrà esprimere
tutto il suo apprezzamento nel votare quella persona che si
augurava non entrasse in Consiglio dicendo finalmente al suo
sostenitore: "sai che c'è? Ho cambiato idea perché i miei valori
sono negoziabili ma fino a un certo punto".
Io quindi vi ringrazio, ringrazio il collega Marguerettaz e
tutta la maggioranza per aver proposto il collega Augusto
Rollandin, che sarà una vera e propria pietra miliare per il futuro
politico e la valutazione della coerenza di due persone all'interno
di quest'aula, che da oggi non potranno dire: "io non l'ho fatto
per... io avevo il progetto, il Centro-Sinistra, siamo contro
quelli, abbiamo fatto da barriera". No, oggi voi scriverete un nome
e cognome sulla scheda e la vostra coerenza verrà messa alla
prova.
Presidente -
La parola alla consigliera Erika
Guichardaz.
Guichardaz E. (PCP) -
Io invece vorrei sottolineare due
cose rispetto a queste nomine. Intanto le dimissioni dei due
componenti della Paritetica arrivano lo stesso giorno: uno per
impegni lavorativi e l'altro per motivi personali, lo stesso giorno
e a seguito delle dimissioni del presidente Lavevaz. Io credo che
questo sia un dubbio che può venire nella mente di molti che
proprio lo stesso giorno due persone si accorgano di avere degli
impegni lavorativi e dei problemi personali e che avvenga proprio
subito dopo le dimissioni del Presidente. Forse dire che queste
cariche siano delle cariche anche in qualche modo fiduciarie
dell'attuale Presidente e della sua maggioranza aveva un senso
diverso, poteva in qualche modo darci ragione anche di quanto è
stato detto, cioè dell'ottimo lavoro svolto e di cui parleremo poi
in una mia futura iniziativa proprio per comprendere qual è
l'ottimo lavoro svolto, perché noi li abbiamo incontrati una volta
all'interno della I Commissione consiliare, a seguito di un ordine
del giorno, proprio presentato da Pour l'Autonomie, e di tutti quei
dossier
non abbiamo più avuto notizie, quindi, rispetto alle
concessioni, rispetto ai vigili del fuoco, rispetto al
Conservatorio e rispetto ad altre cose di cui parleremo con il
presidente Testolin, non abbiamo più avuto notizie.
Quello che mi preme sottolineare è una valutazione politica, nel
momento in cui giustamente la Commissione paritetica nazionale è
espressione del Centro-Destra perché è attualmente al Governo, noi
qui ci troviamo a votare una proposta che non ha più nulla di
progressista, quindi vi chiedo per l'ennesima volta di non
definirvi più progressisti, perché questa è l'ennesima
dimostrazione che di progressista non c'è nulla, perché in una
Commissione paritetica io mi sarei aspettata che una delle nomine
fosse di area progressista, perché le persone che andranno in
Commissione paritetica dovranno portare delle idee e in questo caso
ribadisco che quelle idee non possono appartenere all'area
progressista. Mi chiedo - e questo lo chiedo a livello politico -
com'è possibile che proprio quella parte, che ha in sostanza
carpito voti e di cui la coerenza anche il consigliere Manfrin ha
sottolineato, possa in questo caso non aver proposto - e se lo ha
fatto, ce lo dica - qualcuno di area progressista proprio in questa
situazione particolare in cui ci ritroviamo.
Io non entrerò nel merito di quanto è stato detto rispetto al
presidente Bertin e al consigliere Padovani, perché, secondo me,
molti altri nel tempo hanno fatto apprezzamenti poco simpatici e
dignitosi in quest'aula, quindi, rispetto a questo, c'è una
coscienza personale e le persone, se hanno una coerenza e se hanno
un minimo di coscienza, dovrebbero in qualche modo esprimerlo anche
più tardi nel voto. Quello che vi chiedo è ancora una volta di
smetterla di chiamarvi progressisti.
Presidente -
Ha chiesto la parola il collega Aggravi, ne
ha facoltà.
Aggravi (LEGA VDA) -
Forse la facoltà non me la darà dopo
aver sentito il mio intervento, ma comunque la ringrazio lo stesso,
e qui voglio ringraziare i colleghi Manfrin e Guichardaz perché
nell'ascoltarli mi hanno riacceso un ricordo che penso debba essere
riportato all'onore della cronaca di quest'aula.
Io penso che sui due candidati che sono stati proposti
nulla
quaestio
sull'esperienza o sulla conoscenza della nostra
Regione, delle nostre specificità e delle nostre necessità, perché,
come spesso un po' tutti noi ricordiamo, nella Commissione
paritetica sono sedimentati alcuni provvedimenti estremamente
importanti. Io voglio citare, perché lo citerò poi anche nella
relazione al DL 87, il discorso delle concessioni a scopo
idroelettrico, e non solo.
Quello che è interessante è il fatto... e qui mi si è acceso il
ricordo del 3 aprile 2019, sono andato a ricercare quello che dissi
all'epoca quando il collega Rollandin - non ce ne voglia ma è lei
oggi il protagonista di questa seduta - diede le dimissioni
rispetto a delle vicende che tutti noi conosciamo, nell'intervento
che avevo fatto all'epoca giustamente avevo voluto ricordare un
aspetto importante che io penso tocchi prima o poi tutti in
politica: che certe colpe, che siano effettive o date o assegnate,
non sono soltanto di una persona, perché non si è mai da soli,
soprattutto in democrazia, neanche in dittatura, figurarsi in
democrazia! Mi sono ricordato ulteriormente le parole che all'epoca
ebbe a utilizzare l'oggi presidente Bertin, che sinceramente io mi
terrò nel "Libro dei ricordi" perché sono effettivamente evocative
di un modo di ragionare e di fare politica. Voglio riportare il
primo pezzo perché penso sia molto interessante, lei disse,
Presidente: "non vorrei trasformare il dibattito su questo fatto
grave in un'analisi del sistema politico valdostano, fatto già in
altre occasioni. Il sistema di potere che ha governato questa
Regione negli ultimi 30-40 anni ha prodotto degli effetti
estremamente negativi e Augusto Rollandin era il principale
protagonista di questo sistema di potere, che negli anni ha
utilizzato delle risorse ampie, dovute a una particolare situazione
di quegli anni, non per uno sviluppo sostenibile della nostra
Regione di prospettiva ma creando un sistema di potere clientelare
e di controllo capillare della società". Non vado oltre perché
l'oltre è passato, perché lei ha detto anche delle altre cose che
poi le vicende successive, se oggi siamo in questa situazione e se
oggi tra i due candidati c'è anche il collega, sono andati in modo
differente, ma voglio chiudere questo
excursus
storico sulla
parte finale che lei ebbe nuovamente a dire: "siamo un sistema nel
quale certamente Rollandin aveva un ruolo fondamentale", lo diceva
lei: "io faccio fatica a vederlo come un agnello sacrificale, ma
oggi l'argomento di questo Consiglio è un altro: è la sostituzione
del Vicepresidente, soprattutto da qui alla sostituzione, in
ragione del legge Severino, quale sarà il ruolo del consigliere
Rollandin, che, a mio avviso, deve tenere in considerazione la
condanna di primo grado..." e bla bla bla?
Vede, è interessante questo passaggio, perché io penso che,
qualora eletto, il ruolo del consigliere Rollandin nella
Paritetica, so quale sarà e penso che sarà importante, perché so
cosa lui pensa e so quali sono le battaglie che ha portato avanti,
ma mi chiedo da oggi in avanti, se i conti tornano, ma qual è il
ruolo che lei rivestirà qua? E non sto parlando del ruolo di
Presidente, ma del ruolo politico, perché quando era seduto
dall'altra parte, caspita, sulle risorse, su quello che era un
certo modo di fare politica, su certe facili accuse, su certi
attacchi, e qui parlo soprattutto a livello personale perché conta
quello che si dice e io sinceramente certe accuse facili, certi
attacchi, certi modi di dire, certe cose date a intendere... perché
se si vanno a rileggere comunque le dichiarazioni, parlo delle sue
perché io ho iniziato a conoscere lei, il collega Padovani in
quest'aula lo sto conoscendo adesso, lo conoscevo prima e mi
bastava, figurarsi adesso in aula - mi perdoni la battuta, so che
l'apprezza -, purtroppo non sono andato a cercare anche cose che
lei ha detto, ma l'ha fatto il collega Manfrin e aspettiamo delle
sue risposte che magari arriveranno poi con l'esito del voto.
Detto questo, io mi chiedo quale sarà il ruolo che lei
rivestirà? Ma anche quello che rivestirà il collega Padovani... Mi
chiedo anche, perché, vede, poi c'è un contrappasso nella vita, io
mi ricordo, perché comunque ho un passato di cui vado estremamente
fiero, battaglie feroci nei confronti di un soggetto e di un
sistema che veniva condannato, ricordo delle lacerazioni di partiti
che qualcuno oggi vorrebbe riunire facendo finta di quello che è
successo, ma io mi chiedo uno su tutti: collega Chatrian, lei ha
fatto di una parte del suo percorso politico la distruzione e
l'attacco del sistema politico costruito dal collega Rollandin e
posso dire che in parte io c'ero e mi ricordo le parole dette.
Poi è vero, sono andato a vedere, qualcuno l'ha anche già votato
Vicepresidente del Consiglio e diciamo che in quella maggioranza
noi non c'eravamo, perché è arrivata subito dopo un'altra
maggioranza, di cui poi gli stessi facevano parte, perché poi si sa
che lì il cuculo era molto sveglio, era da una parte ma sapeva già
di andare dall'altra, ma io mi dico qual è il ruolo politico che
lei oggi rivestirà in quest'aula e che lei oggi rivestirà nella
réunion
a fronte della sua storia politica nei confronti del
suo vicino novello di banco? Qual è? E cito lei perché altri sono
fuori e non ci sono qua, potrei anche citare il presidente Lavevaz,
che comunque ha giocato in contrapposizione al collega Rollandin,
però il presidente Lavevaz è estremamente stato - forse per il
periodo di tempo più corto - molto più cauto nelle parole e nelle
dichiarazioni, sono sistemi di agire che ognuno di noi ha. Mi
chiedo: dopo questo voto, quale sarà il ruolo politico di certe
persone, e mi limito a noi perché siamo qua, che oggi rivestiranno
in quest'aula? Che ne sarà di quelle battaglie, di quelle
scissioni, di quei manifesti, di quegli attacchi se poi dopo il suo
voto sarà fondamentale a portare il vecchio nemico in uno degli
organi più importanti della nostra autonomia? Perché qualcuno se
l'è dimenticato ma la Commissione paritetica è una sorta di
sacrario della nostra autonomia e del federalismo in generale,
perché lì sta il principio di leale collaborazione con lo Stato e
di rapporto federale con lo Stato, ma quale sarà il ruolo politico
di queste persone che hanno costruito la loro fortuna dando addosso
e combattendo una persona più che un sistema? Questa è la vera
domanda e non so se avrò risposta, ma io penso, purtroppo, che la
risposta sarà da ritrovare nel silenzio vergognoso di chi ha
costruito la sua battaglia politica contro una persona che alla
fine dei conti dovrà votare. Vergogna!
Presidente -
Ha chiesto la parola la consigliera Minelli,
ne ha facoltà.
Minelli (PCP) -
La nomina dei rappresentanti regionali
nella Commissione paritetica, incaricata di elaborare i decreti
legislativi di attuazione del nostro Statuto speciale, è un atto di
grande rilevanza politica che va gestito, a nostro avviso, con
trasparenza, puntando sulla competenza e l'affidabilità delle
persone ed escludendo altri elementi, altre logiche. Non solo,
trattandosi di un ruolo istituzionale, crediamo che bisognerebbe
evitare un ragionamento di parte, fatto da una maggioranza,
dovrebbe essere una scelta frutto di un coinvolgimento e di
condivisione di tutto il Consiglio o almeno si dovrebbe fare un
tentativo in quel senso, magari senza riuscirci, come è abbastanza
prevedibile; ma un tentativo andrebbe fatto e ricordo che ne sono
anche stati fatti in passato, di tentativi in questo senso, almeno
che ho visto e ho vissuto. In questo caso la trasparenza e il
coinvolgimento di tutti noi che siamo qua sono mancati, non ci sono
stati; siamo venuti a conoscenza nelle scorse settimane, come è
stato detto, delle dimissioni di due dei tre rappresentanti di
parte regionale nella Paritetica, motivazioni che non sono
sufficientemente chiare e non è nemmeno chiaro come si è arrivati
alla proposta dei due nominativi. È stata una valutazione fatta
all'interno della maggioranza, condivisa - o nemmeno del tutto -
lì; perché non se n'è parlato, per esempio, nelle riunioni dei
Capigruppo? Perché la minoranza consiliare non è stata minimamente
coinvolta non solo nell'elaborazione della proposta ma neanche
nelle informazioni che abbiamo appreso, credo tutti quanti, dagli
organi di informazione. È quindi un metodo che non è condivisibile.
Poi ci vengono proposti due nominativi, di cui uno sicuramente ha
delle competenze giuridiche, in quanto conosciamo l'avvocato
Marini, è da tempo consulente della Regione per le cause che sono
da discutere a Roma. Ma io mi faccio una domanda, e non ho una
risposta: è una sovrapposizione di ruoli opportuna questa? Quella
di una persona che ha una consulenza per quello che riguarda le
cause della Regione e poi è rappresentante della Regione in
Paritetica?
Non lo so, ma è una domanda che credo che occorrerebbe
porsi.
L'altro nome che ci viene proposto, il nome del collega
Rollandin, non credo che abbia delle competenze giuridiche
specifiche, ma sicuramente ha una lunga esperienza politica e anche
per quanto mi riguarda - e l'ho detto in quest'aula più volte in
occasioni specifiche - un'esperienza discutibile, che continuo a
ritenere tale, discutibile ovviamente dal punto di vista
politico.
Ci sono in Valle d'Aosta, però io credo, delle persone a cui si
sarebbe potuto pensare e che avrebbero potuto dare delle garanzie
per quello che riguarda il compito fondamentale della Commissione
paritetica. Non sto nemmeno a fare dei nomi perché non ne ho
chiesto previamente l'autorizzazione, ma io credo che le
possibilità non manchino nella nostra Regione. Sia per quello che
riguarda il metodo che è stato seguito, sia per le proposte che
sono state fatte noi diciamo chiaramente che non possiamo
condividere né l'uno, né l'altro e per questo motivo noi non
parteciperemo a questa votazione, perché chi effettuerà,
ratificherà queste nomine lo deve fare in maniera che sia chiara a
tutti e sia manifesta.
Presidente -
Ha chiesto la parola il consigliere Lavevaz,
ne ha facoltà.
Lavevaz (UV) -
Il mio sarà un breve intervento di natura
un pochettino diversa, semplicemente voglio ringraziare anche a
nome personale, oltre ai ringraziamenti che già hanno giustamente
fatto sia il Presidente della Regione che il mio Capogruppo, i due
membri dimissionari, l'ex senatore Albert Lanièce e Gianclaudio
Bressa, con i quali ho collaborato per due anni in maniera fattiva,
trovando in loro una disponibilità al confronto, all'analisi e
all'approfondimento delle tematiche, tematiche peraltro molto
complesse e articolate in maniera sempre molto proficua e sempre
nella giusta logica, nella giusta attenzione di dare piena
attuazione alle prerogative del nostro Statuto speciale.
Abbiamo portato avanti battaglie, argomenti molto articolati
che, ancorché non abbiano visto una chiusura dello schema di norma
di attuazione, sono comunque sostanzialmente stati risolti: penso
alla questione dell'equiparazione del trattamento previdenziale dei
vigili del fuoco e dei forestali, piuttosto che le questioni legate
all'annosa questione delle grandi concessioni, piuttosto che alle
tematiche relative agli insegnanti del Conservatorio e altre
questioni legate alle minoranze linguistiche dei sindacati. Un
lavoro proficuo quindi per il quale ringrazio di cuore loro due che
hanno dato le dimissioni, come ringrazio la professoressa Randazzo
e anche la parte statale con la quale c'è stata altrettanto
collaborazione, in particolare il presidente Occhiena, così come la
dottoressa Rini e il dottor Silvestri. Dall'altro faccio i miei
auguri alla nuova Commissione paritetica che inizierà i lavori, è
già stato detto, la proposta è stata legata a un percorso di
esperienza amministrativa e politica da un lato, dall'altro legata
a un
curriculum
e a una collaborazione proficua con
l'Amministrazione regionale, che ha portato, anche da quel punto di
vista a degli importanti risultati. Io credo che il ruolo delle
Commissioni paritetiche, come è stato detto ed è stato ricordato,
sia sempre stato molto importante ovviamente a difesa della nostra
autonomia, del nostro Statuto speciale. Il ruolo delle Commissioni
paritetiche in questo futuro prossimo sarà particolarmente
complesso, anche per il fatto che finalmente, se così possiamo dire
- almeno io la penso così -, dopo più di vent'anni la riforma del
Titolo V della Costituzione è stata tirata fuori dalla naftalina,
un percorso è iniziato, sarà un percorso articolato e complesso che
non so se vedrà la sua conclusione in maniera positiva, io ripeto
lo spero, ma questo percorso deve essere, in particolare per le
speciali, e l'abbiamo visto nel periodo breve in cui sono rimasto
Presidente dopo la presentazione della bozza di riforma Calderoli,
l'attenzione che le speciali hanno su questo aspetto ovviamente è
molto alta, perché il rischio è che le sacrosante prerogative e
garanzie statutarie a livello più alto, a livello costituzionale
che i nostri Statuti hanno, il rischio è che questi diventino dei
traini, dei rimorchi pesanti da portare rispetto alle ordinarie che
hanno un percorso di riforma più rapido e più semplice dal punto di
vista dei passaggi amministrativi. Tutti gli organismi
amministrativi, politici della Regione, compresa la Commissione
paritetica, quindi avranno nei prossimi anni un ruolo molto
importante in difesa del nostro Statuto speciale di autonomia
rispetto a questa riforma che è in atto e che, ripeto, spero in
qualche modo vada in porto.
Presidente -
Ha chiesto la parola il consigliere
Rollandin, ne ha facoltà.
Rollandin (PA) -
J'ai écouté ce qui s'est passé à mon
égard pendant cette période, comme une personne pas présente ici.
Je crois, j'espère de pouvoir être à même par rapport aux requêtes
qui ont été présentées. Je regrette qu'il y ait des personnes
double face qui, selon du moment, on est le meilleur ou on est le
pire. Je regrette cela car autrement j'aurais des thèmes à vous
représenter. J'espère surtout d'avoir la possibilité de résoudre
une série de problèmes qui, comme il a été dit, sont là et c'est
nécessaire d'arriver à avoir une réponse positive dans le plus bref
délai. Pour le restant, j'espère d'être à même avec votre
participation (incompréhensible) des résultats qui sont dans
l'attente de vous tous.
Presidente -
Se non vi sono altri interventi... la parola
al consigliere Manfrin.
Manfrin (LEGA VDA) -
Solo per chiedere il voto in
cabina.
Presidente -
Voto in cabina. La parola al consigliere
Marguerettaz.
Marguerettaz (UV) -
Non per dire valutazioni di natura
politica ma semplicemente per riprendere un po' le cose che abbiamo
fatto nel passato. La collega Minelli ci ha posto dei dubbi che
probabilmente la assillano, allora era semplicemente per dire che
per una serie innumerevole di anni il professor Adolfo Angeletti ha
fatto parte della Commissione paritetica e nel contempo ci ha
assistito legalmente in diversi contenziosi che abbiamo avuto,
anzi, era proprio la sua competenza e la sua conoscenza specifica
che ci ha permesso di risolvere dei problemi molto importanti.
Dopodiché immaginare che ex Presidenti facciano parte della
Commissione paritetica, anche lì è sicuramente un aspetto che ha
sempre contraddistinto le nostre scelte, il professor Louvin ha
fatto parte della Commissione paritetica dal 2006 al 2008, nel 2014
ha fatto il Presidente della Commissione paritetica, e mi
perdoneranno, non voglio andare in soccorso a nessuno ma, nel
momento in cui si vota un rappresentante della Commissione
paritetica, si mette un po' da parte la
querelle
dal punto
di vista politico, così come l'attuale assessore Caveri ha fatto
parte della Commissione paritetica dopo essere stato Presidente
della Regione. Semplicemente ai fini della rappresentazione di chi
ci ascolta. Grazie per la disponibilità.
Presidente -
Procediamo alla votazione. Chiedo al
Segretario Jordan di procedere all'appello.
Appello nominale
VOTO PER SCHEDE IN CABINA:
Presidente -
Invito i Consiglieri scrutatori a
raggiungere il centro dell'aula per procedere allo scrutinio dei
voti, consiglieri Malacrinò, Marguerettaz e Manfrin, oltre al
segretario del Consiglio Jordan. Lo scrutinio è terminato.
Presenti: 33
Votanti: 33
Nulle: 1
Valide: 32
Bianche: 10
- Francesco Saverio Marini: 21
- Augusto Rollandin: 19
- Lucianaz Diego: 1
Vengono eletti i Signori Marini e Rollandin.
Presidente -
Sono le ore 12:57, chiudiamo i lavori
consiliari, che riprenderanno alle ore 15:00.
---
La seduta termina alle ore 12:57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK