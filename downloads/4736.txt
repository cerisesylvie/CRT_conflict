Consiglio Regionale della Valle d'Aosta - Oggetto del Consiglio n. 434 del 14 luglio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 434 del 14 luglio 1982 - Resoconto
OGGETTO N. 434/VII - DISEGNO DI LEGGE CONCERNENTE: "AUMENTO,
PER L'ANNO 1982, DELLA SPESA PER L'APPLICAZIONE DELLA LEGGE
REGIONALE 3 AGOSTO 1971, N. 10, RELATIVA ALLA SOTTOSCRIZIONE DI
CAPITALE AZIONARIO DI SOCIETA' DI FUNIVIE E SEGGIOVIE LOCALI E DI
ALTRE SOCIETA' AVENTI PER FINE INIZIATIVE DI INTERESSE TURISTICO
LOCALE".
PRESIDENTE
: Si tratta del disegno di legge n. 405
presentato dalla Giunta regionale in data 28 giungo 1982. Relatore
è l'Assessore al Turismo, Urbanistica e Beni Culturali che ha la
parola.
POLLICINI - (D.P.):
Come il Consiglio sa, la Regione
interviene nella formazione del capitale azionario delle società
che gestiscono gli impianti di risalita fino ad un massimo del 35%.
Lo sviluppo in questi ultimi anni è stato notevole, tant'è che oggi
la stagione invernale, che dura quasi 5 mesi, rappresenta un grosso
fatto economico. L'anno scorso, in presenza di un anno difficile
sul piano finanziario, la Giunta aveva proposto uno stanziamento di
900 milioni. Quest'anno, purtroppo, solo 300 milioni sono stati
presentati nel bilancio di previsione per questo tipo di
investimento. Nell'assestamento di bilancio sono previsti ulteriori
300 milioni, per giungere così a 600 milioni complessivi per
quest'anno per fare fronte a quelle che sono le richieste di
partecipazione al capitale azionario da parte della Regione.
Devo dire subito che questa ulteriore aggiunta di 300 milioni
non è sufficiente a coprire tutte le richieste. Vi è una situazione
chiaramente difficile, anche perché non sono ancora completamente
assorbite le conseguenze della mancanza di innevamento dello scorso
anno.
Dobbiamo dire che nell'81 è stato fatto un investimento pari a 7
miliardi per gli impianti di risalita, e che lo scorso anno sono
stati fatti investimenti per 3 miliardi, e voi sapete quanto il
costo del denaro sia proibitivo. L'intervento della Regione, che
avviene sempre dopo che i privati hanno versato la loro quota e che
non supera mai il 35%, è importante, visto gli alti costi. Uno
degli aspetti più importanti è relativo all'indotto che proviene
dall'impianto di risalita, che ha un coefficiente 8: di fronte ad
un incasso di 1 miliardo ricavato dagli impianti di risalita,
circolano 8 miliardi circa.
Mi pare, dunque, che questi investimenti rappresentano una delle
scelte più importanti e delicate della Regione, perché se si rompe
questo giocattolo, che è rappresentato dai 180 impianti di
risalita, rischiamo di fare saltare tutta la stagione invernale,
che oggi è per noi la più grossa stagione poiché rappresenta, in 5
mesi, un giro di affari di centinaia di miliardi.
Ecco perché io sono molto attento a queste proposte. Esse
rappresentano, infatti, la garanzia dello sviluppo futuro
specialmente per le valli secondarie che oggi stanno emergendo -
Val di Rhêmes, Valsavarenche, Valgrisenche, ecc. - e che devono
essere dotate di questi impianti. La richiesta turistica invernale,
infatti, in questo campo è ancora molto ampia per cui sono
giustificati ulteriori insediamenti di impianti, specialmente verso
località medie o minori, evitando così di congestionare le località
turistiche che noi conosciamo.
Questo intervento, pertanto, si propone di venire incontro
parzialmente alle richieste, perché le cifre complessive di cui
avremmo dovuto disporre avrebbero dovuto superare il miliardo. Noi
disponiamo complessivamente di 600 milioni.
PRESIDENTE
: E' aperta la discussione generale.
Ha chiesto di parlare il Consigliere Carlassare; ne ha
facoltà.
CARLASSARE - (Dem. Prol. - Nuova Sin.):
Io colgo
l'occasione per sottolineare come questo intervento sia un
intervento passivo dell'Amministrazione regionale e di chi la
conduce, cioè la Giunta, in particolare l'Assessorato preposto a
questo settore, nel senso che si limita a dare una partecipazione
finanziaria senza avere un peso corrispondente nella gestione delle
società interessate a questo contributo per quanto riguarda la
conduzione della società, l'andamento delle scelte che devono
essere operate in un modo o nell'altro. In particolare, mi pare sia
un atteggiamento passivo e poco incidente quando si tratta di
affrontare dei problemi anche spinosi quando riguardano i
lavoratori.
Io faccio riferimento a quanto abbiamo discusso la volta scorsa
a proposito della Società delle Funivie, l'ISAG; le affermazioni
fatte dall'Assessore sono state, almeno parzialmente, non
confermate dagli avvenimenti e risultavano essere anche imprecise
per quanto riguarda una serie di aspetti finanziari che sono di
notevole importanza. In quel caso l'Assessore aveva affermato che
tutti i dipendenti avevano ricevuto un congruo anticipo sulle loro
spettanze: da quanto mi risulta ciò è abbastanza falso, nel senso
che solo i lavoratori dipendenti, che continuavano a dipendere da
questa società, avevano ricevuto un acconto di lire 500.000 su due
mesi di stipendio arretrato, e nulla allora era stato dato ai
lavoratori che avevano interrotto i rapporti di lavoro con questa
società. Quindi, non so se nel frattempo sono state saldate queste
spettanze.
D'altra parte mi pare che né l'Amministrazione regionale né
l'Assessore ed i rappresentanti della stessa amministrazione si
siano fatti sentire, per quanto riguarda il comportamento che
questa società ha tenuto nei confronti dei lavoratori, all'incontro
che doveva tenersi dopo le vicende che avevo ricordato, vicende che
sono da imputarsi, a mio avviso, alla responsabilità di chi conduce
a società.
Era in programma un ulteriore incontro all'ufficio del lavoro
per risolvere la vertenza, o per lo meno per trattare e questa
società è stata rappresentata in quella sede da un funzionario,
senza nessun potere decisionale, tant'è che la riunione non si è
tenuta ed è stata ulteriormente rinviata.
Ora, l'osservazione che io voglio fare è questa: è vero che
questo è un giocattolo che rende moltissimo sul piano economico e
sociale alla Valle d'Aosta, verissimo che senza gli impianti di
risalita probabilmente si incepperebbe tutto il meccanismo del
turismo invernale, mi sembra anche logico che debba esserci un
intervento finanziario e di sostegno dal punto di vista
organizzativo, dal punto di vista complessivo da parte
dell'Amministrazione regionale, però ritengo che questo intervento
debba trasformarsi anche in una presenza attiva e qualificata
all'interno delle società e non limitarsi ad essere un contributo
che viene elargito senza che questo 35% venga fatto pesare fino in
fondo nella conduzione delle società stesse.
Mi sembra che sia sbagliato e che in molti casi questo
comportamento determini situazioni che vanno a danno soprattutto
dei lavoratori.
PRESIDENTE
: Altri che intendono prendere la parola?
La parola al Consigliere Tonino.
TONINO - (P.C.I.):
Io non voglio ripetere la posizione
generale che abbiamo a proposito dell'intervento della Regione
nelle società che gestiscono impianti di risalita. Approfitto
dell'occasione per ribadire che la nostra opinione è che
l'intervento non debba essere a pioggia, cioè un intervento che si
fa sempre e comunque e a tutte le condizioni, ma deve essere fatto
sulla base di programmi che siano decisi dall'Amministrazione
regionale. Per esempio, noi non sappiamo capire la fossilizzazione
sul 35%, perché a seconda delle iniziative noi non ci
scandalizzeremmo affatto se, per favorire e promuovere lo sviluppo
turistico di una zona che oggi è emarginata, l'intervento fosse
anche superiore al 45%, magari anche superiore al 50% e poi si
raggiunga successivamente un coinvolgimento degli operatori locali
e si realizzi nel posto una imprenditorialità locale per cui si
creino le condizioni di un ritiro della Regione.
E' quella funzione di volano che spetta alla pubblica
amministrazione, una funzione cioè propositiva di incoraggiamento e
di incentivazione, mentre non è assolutamente compito nostro quello
di fare l'imprenditore.
Come dato positivo dobbiamo registrare che in questi ultimi anni
queste società hanno presentato dei bilanci che sono migliori
rispetto al passato. Si è raggiunta nella maggior parte delle
società una economicità di gestione che è positiva, così come è da
segnalare il fatto che alcune zone, impropriamente chiamate minori,
grazie allo sviluppo degli impianti di risalita hanno creato le
condizioni per una rinascita dell'economia locale ed è questo un
fatto indubbiamente positivo.
Rispetto a questo provvedimento voglio chiedere all'Assessore
Pollicini fino a quando si continuerà ad utilizzare la legge n. 10
e quand'è che, invece, si opterà per l'utilizzo della finanziaria
regionale. Tutte le volte che si è discusso di finanziare, in
questa aula si è detto che uno degli interventi della finanziaria
regionale dovrebbe essere quello di sostituire il ruolo della
Regione in queste società di risalita con criteri più legati
all'efficienza ed alla capacità manageriale di quella struttura.
Questa è una domanda.
Tra l'altro ho sentito che le richieste avanzate superano il
miliardo. Noi oggi prevediamo un intervento di 300 milioni, perciò
insufficiente; io chiedo se, rispetto alle richieste esistenti, c'è
l'intenzione di intervenire subito con la finanziaria regionale.
Un'ultima precisazione meriterebbe il parere che ha espresso
l'Assessorato alle Finanze il quale sostiene, nel parere allegato
al disegno di legge, che questa proposta non può essere approvata
se il Presidente della Commissione di Coordinamento non vista la
legge, che abbiamo approvato ieri, di assestamento del bilancio e
comunque solo successivamente alla promulgazione della legge da
parte del Presidente della Giunta regionale.
Poi chiedo come si può superare questo ostacolo che è segnalato
dall'Assessore alle Finanze.
PRESIDENTE
: Altri che intendono intervenire?
La parola al Consigliere Pedrini.
PEDRINI - (Ind. - P.L.I.):
Due parole soltanto perché non
voglio fare delle polemiche. Vorrei soltanto dire che, prima di
parlare su certi argomenti, bisognerebbe informarsi bene ed essere
un po' ferrati in materia. Io penso di avere, senza alcuna
presunzione, il buon gusto di non parlare su certe cose se sono
ignorante in materia. Io vedo invece che qui dentro c'è qualcuno
che sa tutto su tutto.
Prendo atto, senza fare polemiche, delle grosse storture e delle
falsità che vengono dette, perché ritengo che in quest'aula ci
dovrebbe essere almeno un minimo di conoscenza dei problemi prima
di parlare.
Sono d'accordo all'impostazione data dall'Assessorato su questo
problema.
PRESIDENTE
: Possiamo considerare chiusa la discussione
generale?
La parola all'Assessore al Turismo, Urbanistica e Beni Culturali
Pollicini.
POLLICINI - (D.P.):
Anzitutto per dire che non è
assolutamente vero che la presenza dell'Amministrazione regionale
in seno al Consiglio di Amministrazione è una presenza passiva,
proprio perché partecipa, con il ruolo che compete al capitale
azionario, alla gestione ed all'impostazione degli indirizzi della
società. Va detto, ad esempio, che dove c'è stato l'intervento
determinante dei rappresentanti regionali, quando un anno e mezzo
fa le funivie di Champoluc optavano per un investimento per un
impianto interno, i rappresentanti in seno al Consiglio di
Amministrazione dell'Amministrazione regionale, hanno invece
insistito ed hanno fatto passare la loro proposta (che era quella
dell'Assessorato) per privilegiare il collegamento intervallivo
attraverso il Col della Betta Forca.
Questo è un esempio dell'intervento regionale in seno al
Consiglio di Amministrazione, ed abbiamo raggiunto, quindi, il
risultato di raccordare la Val di Gressoney con la Val d'Ayas.
Questo per dimostrare che non esiste una forma di intervento
passivo e neanche un intervento a priori, perché tutti gli
interventi sono preceduti da uno studio di fattibilità elaborato
dalla Regione e da una verifica di situazioni socio-economiche. Può
anche darsi che lo studio di fattibilità non garantisca sul piano
economico l'assoluta economicità, però se vi sono motivi di
carattere sociale ed economico nella zona, è compito dell'ente
pubblico fare, ciò nonostante, un investimento che potrebbe
costituire l'elemento di rilancio di una località che senza
quell'intervento potrebbe non averlo.
Sul problema dei piani di programmazione regionale, penso che
sia abbastanza chiaro quanto sta avvenendo, cioè la Regione sta
portando avanti in questo campo una politica di lancio delle
località medio-piccole, quelle che sono state giustamente definite
"impropriamente secondarie", tant'è vero che la Regione sta
dirigendo la sua attività proprio in questa direzione.
Problema dell'aumento del contributo regionale oltre il 35%: non
è un feticcio la quota del 35%. Ci siamo posti quel limite per
diversi motivi, perché, se non esiste il presupposto dell'altro
65%, probabilmente potrebbe non esistere la possibilità di una
gestione basata su forze sufficienti a portare avanti il discorso
in maniera equilibrata.
I grossi risultati ottenuti negli ultimi anni basati
sull'equilibrio fra costi e ricavi, sui reinvestimenti e sui nuovi
impianti, non è che portino alla distribuzione di redditi e di
dividendi. Chiaramente tutto ciò che è incassato ed è attivo viene
largamente investito. Se noi dovessimo guardare quello che è oggi
il capitale degli impianti di risalita in questa Regione,
verificheremmo che il suo valore è di centinaia e centinaia di
miliardi, frutto dell'autofinanziamento delle società.
La stessa ISAG ha fatto un impianto recentemente che è costato
un miliardo e 700 milioni ed è stato tutto autofinanziato,
certamente anche con l'esposizione bancaria che chiaramente,
attraverso gli incassi, dovrà essere pagata, ma se non fosse stato
seguito questo indirizzo, che è un indirizzo certamente
manageriale, se avessimo dovuto, cioè, attendere la disponibilità
complessiva del denaro sufficiente per gli investimenti, oggi non
disporremmo di 182 impianti di risalita. E' la realtà. Il concetto
manageriale c'è, probabilmente non ci sarebbe se la Regione fosse
maggioritaria.
Abbiamo visto quali sono stati i risultati derivati da un certo
modo di gestire, quando cioè non c'è la responsabilità di chi
rischiava in proprio. Quindi, ripeto, non è un feticcio la quota
del 35%, però è importante che tale limite non sia superato,
essendo impegnativo rispetto all'altra parte del capitale, in
quanto serve per portare avanti un indirizzo di continuo
potenziamento degli impianti stessi.
La società finanziaria, appena sarà costituita, svilupperà la
sua attività anche in questo settore.
Nei consigli di amministrazione, secondo me, giustamente deve
rimanere maggioritario il capitale privato: quindi la funzione
regionale deve essere di stimolo e di controllo.
Io dico che, al limite, la Regione, quando una società per
azione raggiunge l'equilibrio, può ritirarsi, perché noi abbiamo un
compito promozionale, non abbiamo compito di carattere gestionale,
né tantomeno imprenditoriale. La funzione, il ruolo della Regione è
di costituire un incentivo, una promozione, dopodiché, se abbiamo
interventi in società che possono camminare con le proprie gambe, è
opportuno che questo denaro venga investito in altre società.
Certo, occorre che vi sia un controllo, un'attenta verifica di
ciò che avviene, però bisogna lasciare la responsabilità di scelta
al concetto manageriale, che è un concetto basato sul rischio che
qualunque imprenditore serio deve correre, se vuole raggiungere
certi risultati.
Riguardo al parere dato dall'Assessorato alle Finanze,
chiaramente per tale Assessorato non esistono ancora i 300 milioni
previsti con questa legge di aumento del capitale azionario, poiché
non è ancora legge; l'assestamento di bilancio, infatti, è stato
approvato ieri, però, siccome questo argomento costituisce
l'espressione della volontà del Consiglio in questa direzione, noi
andiamo ugualmente avanti.
Noi avremo contatti con il Presidente della Commissione di
Coordinamento, in maniera che gli atti di approvazione dei
provvedimenti siano successivi l'uno all'altro. Importante è che il
provvedimento arrivi il giorno dopo a quello di approvazione
dell'atto di assestamento del bilancio. In caso contrario
rischieremmo di perdere 2-3 mesi, il che costituirebbe un ulteriore
appesantimento degli oneri finanziari.
PRESIDENTE
: Passiamo all'esame dell'articolato.
Do lettura dell'art. 1.
Art. 1
Per l'applicazione della legge regionale 3 agosto 1971, n.
10, - "Sottoscrizione di capitale azionario di società di funivie e
seggiovie locali e di altre società aventi per fine iniziative di
interesse turistico locale" è autorizzata, limitatamente all'anno
1982,
la
maggiore spesa di lire 300 milioni.
Alla copertura dell'onere di cui al comma precedente si
provvede mediante riduzione di pari importo dallo stanziamento
iscritto al cap. 50050 ("Fondo globale per il finanziamento di
spese per l'adempimento di funzioni normali" spese di investimento,
settore 2, sviluppo economico) della parte spesa del bilancio di
previsione della Regione per l'anno 1982.
PRESIDENTE
: Metto in approvazione l'articolo 1.
ESITO DELLA VOTAZIONE
Presenti: 22
Votanti: 21
Astenuti: 1 (Carlassare)
Favorevoli: 21
Il Consiglio approva
PRESIDENTE
: Do lettura dell'art. 2.
Art. 2
La Giunta regionale è delegata a procedere con proprie
deliberazioni all'impegno e alla liquidazione delle somme di cui al
precedente art. 1, con le modalità di cui alla legge regionale 3
agosto 1971, n. 10.
PRESIDENTE
: Metto in approvazione l'articolo 2.
ESITO DELLA VOTAZIONE
Presenti: 22
Votanti: 21
Astenuti: 1 (Carlassare)
Favorevoli: 21
Il Consiglio approva
PRESIDENTE
: Do lettura dell'art. 3.
Art. 3
Al bilancio di previsione della Regione per l'anno
finanziario 1982 sono apportate le seguenti variazioni:
PARTE SPESA
Variazione in diminuzione
Cap. 50050 - "Fondo globale per il finanziamento di spese per
l'adempimento di funzioni normali (Spese di investimento) settore
2, sviluppo economico"
£ 300.000.000
Variazione in aumento
Cap. 37500 - "Spese per la sottoscrizione di titoli azionari
di società di funivie e seggiovie locali e di altre
società"
L.R. 3.8.1971, n. 10
L.R. 14.12.1972, n. 40
£ 300.000.000
PRESIDENTE
: Metto in approvazione l'articolo 3.
ESITO DELLA VOTAZIONE
Presenti: 22
Votanti: 21
Astenuti: 1 (Carlassare)
Favorevoli: 21
Il Consiglio approva
PRESIDENTE
: Do lettura dell'art. 4.
Art. 4
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 4.
ESITO DELLA VOTAZIONE
Presenti: 22
Votanti: 21
Astenuti: 1 (Carlassare)
Maggioranza: 18
Favorevoli: 21
Il Consiglio approva
PRESIDENTE:
Si passa alla votazione segreta.
ESITO DELLA VOTAZIONE
Presenti: 22
Votanti: 21
Astenuti: 1 (Carlassare)
Favorevoli: 18
Contrari: 3
Il Consiglio approva
PRESIDENTE:
Il Consiglio approva l'oggetto iscritto
all'ordine del giorno al n. 41/bis e passa alla trattazione
dell'oggetto 41/ter.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK