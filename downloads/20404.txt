Consiglio Regionale della Valle d'Aosta - Oggetto del Consiglio n. 414 del 12 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 414 del 12 febbraio 2004 - Resoconto
OGGETTO N. 414/XII - Revisione delle prestazioni di pronto
soccorso per quanto riguarda il ticket per i soggetti esenti.
(Reiezione di risoluzione)
Risoluzione
Il Consiglio regionale della Valle d'Aosta
Ricordando che la riforma sanitaria è basata sostanzialmente
sul principio dell'universalità e dell'equità dell'accesso al
servizio sanitario stesso;
Preso atto che il D.Lgs 30 dicembre 1992 n. 502 "Riordino
della disciplina in materia sanitaria" così come il successivo
D.Lgs 19 giugno 1999 n. 229 "Norme per la razionalizzazione del
Servizio sanitario nazionale", all'articolo 13 - AUTOFINANZIAMENTO
REGIONALE al comma 3 così recita: "Le regioni, nell'ambito della
propria disciplina organizzativa dei servizi e della valutazione
parametrica dell'evoluzione della domanda delle specifiche
prestazioni, possono prevedere forme di partecipazione alla spesa
per eventuali altre prestazioni da porre a carico dei cittadini,
con esclusione dei soggetti a qualsiasi titolo ESENTI, nel rispetto
dei principi del presente decreto";
Preso atto che la recente delibera di giunta n. 5105/2003
stabilisce che "l'importo della quota di partecipazione alla spesa
per le prestazioni di Pronto Soccorso se relativo ad accessi
classificati come codice bianco è dovuto anche da parte dei
soggetti ESENTI e che l'importo del ticket per tutte le prestazioni
(visite, indagini diagnostico, strumentali e di laboratorio) è pari
a quello previsto nel tariffario per le prestazioni di attività
specialistica ambulatoriale", con decorrenza 1° gennaio
2004;
Rilevato che il problema degli accessi incongrui non deve
essere risolto penalizzando gli utenti ESENTI dal pagamento del
ticket;
Ritenendo contraria al principio di equità l'applicazione del
ticket a tutti i codici bianchi;
Ritenendo illegittima oltre che iniqua l'applicazione di
tariffe ai soggetti ESENTI.
Impegna la Giunta regionale
1) a rivedere la delibera di Giunta n. 5105 del 30/12/2003
nella parte riguardante le prestazioni di Pronto Soccorso in modo
che sia eliminato il ticket per i soggetti ESENTI;
2) a garantire e potenziare a livello territoriale servizi
effettivamente accessibili agli utenti in alternativa e/o a
sostegno al servizio di Pronto Soccorso.
F.to: Salzone - Lavoyer - Riccarand - Lanièce - Comé - Viérin
Marco - Squarzino Secondina - Curtaz
Président - La parole au Conseiller Salzone.
Salzone (SA) - Visto che siamo in fine mattinata e nella
speranza di stemperare anche i toni particolarmente accesi di ieri,
soprattutto da parte dell'Assessore, ci preme chiarire, visti gli
articoli di stamani sui giornali, il fatto che, per quanto riguarda
questo argomento, la "Stella Alpina" non è divisa sulla questione
dei ticket.
Al di là del fatto, Assessore, che i Consiglieri Salzone e
Lanièce hanno presentato un'interrogazione come tante altre volte,
credo che rimanga nelle prerogative di tutti i consiglieri
presentare personalmente delle interrogazioni, non era neanche una
mozione fra l'altro… ed è vero che non
sempre i gruppi si confrontano quando si tratta di una semplice
interrogazione, perché l'interrogazione non è un atto in sé così
altamente politico, naturalmente questo ci ha dato lo spunto per
presentare una risoluzione tutti insieme, con l'aggiunta del gruppo
"dell'Arcobaleno".
Assessore, se mi permette di farle un appunto, l'unica cosa che
non mi sento di accettare delle sue dichiarazioni è il fatto che
lei abbia considerato vergognoso l'atteggiamento dei Consiglieri
che hanno presentato l'interrogazione; sono sicuro che forse fa
parte del carattere di ognuno di noi assumere certi atteggiamenti,
ma quella è l'unica cosa che non accetto! Per tutto il resto - l'ho
riscontrato anche sui giornali e nelle sue dichiarazioni -, mi pare
vi sia un intento di costruire, come era il nostro intento,
peraltro.
Questa risoluzione non ha lo scopo di strumentalizzare eventuali
piccole o grandi inesattezze di una deliberazione, non vuole
neanche cercare cavilli per mettere in difficoltà la Giunta, e
quindi il suo Assessore, non rientra nel nostro DNA. Come ho sempre
ripetuto in quest'aula, il senso delle nostre iniziative è sempre
improntato al contributo, con lealtà e senza mezzi fini,
soprattutto e ancor più quando si tratta di temi che toccano i
cosiddetti " soggetti deboli". Vale allora la pena ricordare quali
sono i soggetti deboli: come tutti peraltro sappiamo, sono i
disabili, i tossicodipendenti, gli indigenti, ma anche i
pensionati, quelli che hanno pensioni minime. Ne approfitto per
ricordare al Consiglio quali sono gli importi delle pensioni minime
attualmente in vigore: l'importo di una pensione minima nel 2003 è
di 5.104 euro l'anno, che al mese vuol dire 390 euro, un assegno
sociale ha un importo annuo di 4.600 euro; si sa che sovente queste
pensioni sono doppie all'interno di una famiglia, ma chi ha
soltanto una pensione al massimo prende 500 euro al mese circa. Ho
voluto ricordare queste cose, perché i soggetti deboli sono i
soggetti esenti dal ticket e questo è l'aspetto che mi interessa di
più. Se è vero che la riforma sanitaria si basa sostanzialmente sul
principio dell'universalità e dell'equità dell'accesso al servizio
sanitario, è per noi aberrante pensare che i soggetti esenti
debbano in qualche modo pagare il ticket. Lo sanciscono peraltro in
modo perentorio i decreti legislativi n. 502/92 e n. 229 chiamato
"Bindi", che all'articolo 13 dice:
"Le regioni, nell'ambito
della propria disciplina organizzativa dei servizi, possono
prevedere forme di partecipazione alla spesa per eventuali altre
prestazioni da porre a carico dei cittadini, con esclusione dei
soggetti a qualsiasi titolo esenti, nel rispetto dei principi del
presente decreto"
.
Assessore, lei deve convenire con noi che la deliberazione della
Giunta n. 5105/03, così come formulata, non lascia scampo ad
interpretazioni, al punto 5 recita:
"L'importo della quota di
partecipazione alla spesa per le prestazioni di pronto soccorso, se
relativo ad accessi classificati come codice bianco, è dovuto anche
da parte dei soggetti esenti".
Il problema qui si pone non solo
per i soggetti esenti in questa deliberazione, ma anche per i
codici bianchi congrui, ad esempio i traumi da articolazioni -
abbiamo fatto l'esempio della scheggia nell'occhio, del polso rotto
-, disturbi neurologici, emorragie, eccetera. Ora, anche noi
conveniamo che, per avere un buon servizio di pronto soccorso, sia
necessario mettersi nelle condizioni di non intasarlo, ma non
possiamo pensare che il metodo giusto per risolvere il problema sia
quello di far pagare gli utenti, soprattutto quelli esenti, perché
quelli che avranno il peso maggiore saranno proprio i deboli. Per
cercare di essere il più chiaro possibile, le ripeto un dato: nel
solo mese di gennaio vi sono stati 2.561 codici bianchi - Pronto
soccorso - di cui 2.216 hanno pagato il ticket, di questi il 74%
sono anziani ed ecco perché facevo il riferimento di prima e,
facendo una trasposizione rispetto alla vecchia deliberazione, chi
avrebbe pagato sarebbe stato solo l'8%.
Ho letto poi le dichiarazioni dell'Assessore e convengo che vi
sia un avvicinamento a quello che le sto dicendo, però lei mi deve
dare una risposta a tutte le questioni da me chieste, perché su
quella degli esenti lei non mi ha dato una risposta; spero che me
la dia, perché su quello sarà categorico. Proprio per dimostrare
che il senso di questa risoluzione è improntato a cercare delle
soluzioni, annuncio che siamo disponibili a discutere di questo, a
portare il problema in commissione, ma vi sono già degli esempi sul
territorio; per esempio, la Regione Piemonte ha costituito degli
ambulatori per i codici bianchi, dove vi sono dei medici generici
che smaltiscono il Pronto soccorso e svolgono una funzione verso i
cittadini che è idonea, in altre regioni si è adottato il metodo
per esempio di favorire l'associazionismo dei medici di medicina
generale, che consente…
(interruzione dell'Assessore Fosson, fuori microfono)
… ho capito, queste cose le sa lei,
quindi la mia interrogazione va esattamente in questa direzione,
glielo dico con assoluta lealtà.
Alla fine, perché vale la pena lasciare spazio al dibattito, lo
slogan in questo contesto può essere così esplicitato e lei me lo
confermerà: "prestazioni giuste alle persone giuste nel momento
giusto". Credo che questo sia l'obiettivo di tutti noi.
Président - La parole à la Conseillère Squarzino Secondina.
Squarzino (Arc-VA) - Il tema di cui stiamo parlando forse è
stato sollevato in modo improprio, può darsi che vi siano state
incomprensioni, non voglio entrare nel merito di come è avvenuta la
comunicazione prima, o durante, o dopo il Consiglio, non mi
interessa. Prendo atto che è stato sollevato un problema reale di
cui dobbiamo occuparci, qual è? E questo spiega perché anche noi
abbiamo firmato questa risoluzione. Il problema è che il Pronto
soccorso, deputato ad occuparsi dei casi urgenti, che non possono
trovare risposta altrimenti e che devono trovare una risposta
urgente che non può essere rinviata, non sempre riesce a svolgere
appieno la sua funzione principale, perché vi è intasamento,
affollamento (usiamo le parole che vogliamo, ma l'immagine è
abbastanza chiara). Vi sono cioè molte persone che si rivolgono al
Pronto soccorso per chiedere delle prestazioni che in gergo medico
- e che io mi limito a ripetere - si chiamano incongrue, improprie,
vale a dire prestazioni che dovrebbero trovare una risposta o nei
medici di base, o in altra struttura.
Mi sembra di aver capito che il problema è questo. Di fronte a
questo problema reale, che nuoce anche al servizio dello stesso
Pronto soccorso, si è cercata questa soluzione: tu, utente, che vai
al Pronto soccorso in modo improprio, devi pagare il tuo ticket,
perché ci vai in modo improprio; allora tu devi trovare una
risposta ai tuoi bisogni in un altro accesso. Questa è una risposta
al problema, una risposta che mi sembra punitiva, che prende di
mira il destinatario ultimo, ma che non si chiede perché questo
capita.
Secondo noi, sia come sanità che come Pronto soccorso, non si
deve avere come fine il far pagare i ticket a chi non è esente, ma
quello di organizzarsi in modo tale che ogni servizio possa
svolgere appieno la sua funzione. Vi è tutto un tentativo a livello
preventivo, tutta la sanità è impostata in modo preventivo. Questa,
allora, è la domanda di fondo che, a mio avviso, viene posta con
questa risoluzione: si tratta di capire quali sono le motivazioni
per cui quelle persone, sono tante, sembra - non ho le percentuali
e quindi prendo atto di quelle fornite dal collega, può darsi che
l'Assessore ne fornisca altre, non me ne importa, ma la percezione
è che sono tante -, non trovano una risposta in altro modo. Il
problema qual è? Chiediamoci perché: non funziona il medico di
base, il servizio di guardia medica, a livello distrettuale
l'orario degli ambulatori che possono captare queste esigenze?
Chiediamoci dove queste persone possono andare: se non sanno dove
andare, non hanno un punto di riferimento, è chiaro che vanno al
Pronto soccorso. Non si può dire a queste persone: "voi siete
venute qui in modo improprio, vi "punisco" e pagate il ticket", ma
bisogna fare in modo che tali individui intercettino sul territorio
risposte ai loro bisogni.
Concludendo, è proprio necessario ricorrere al ticket per
risolvere il problema, Signor Assessore? Ieri, parlando, ha fatto
intravedere che vi sono possibili soluzioni per agire in ambito
preventivo, per intercettare questi bisogni; io non sono esperta
nel settore, lei sicuramente è competente, sa che è possibile
trovare altre soluzioni ed è compito suo sollecitare l'USL affinché
trovi altre soluzioni. Credo non sia accettabile come persona
comune… ma anche lei come Responsabile
della sanità, che l'USL adotti come soluzione il pagamento del
ticket da parte di chi è esente; vi sono altre possibilità e su
queste bisogna lavorare. Nella prima richiesta si dice che la
deliberazione, così come è formulata, esprime la scelta di far
pagare la multa a chi accede in modo improprio. Credo che forse
valga la pena di cambiare ottica, magari di sospendere e dire: "va
bene, sospendiamo l'applicazione di questo ticket per il tempo
necessario per attivare quelle misure preventive che consentono di
risolvere il problema". Questo, a mio avviso, è un modo più
rispettoso delle persone, come diceva prima il collega Salzone, ma
anche più rispettoso dei compiti che ha l'USL.
Président - Je déclare ouvert le débat. S'il n'y a pas de
collègues qui souhaitent intervenir, je ferme le débat.
La parole à l'Assesseur à la santé, au bien-être et aux
politiques sociales, Fosson.
Fosson (UV) - Ringrazio intanto per i toni e per le osservazioni
perché, se si parte da un punto così, si può sempre trovare un
accordo, anche perché una delle preoccupazioni più importanti del
nostro lavoro è proprio fornire un servizio a tutti, in particolare
ai disabili, ai pensionati e agli invalidi. Ieri non era mia
intenzione fare una speculazione dicendo che l'interpellanza era
stata firmata solo da due consiglieri; me ne scuso, era solo
un'osservazione, poi la risposta non è stata mia e forse è essa che
ha generato questo tipo di problematiche.
Voglio dire una cosa che è molto chiara: al Pronto soccorso non
paga il ticket nessuno, non solo gli esenti da ticket, ma il Pronto
soccorso per legge dà delle prestazioni gratuite per tutti; da
questo sono nate delle confusioni, delle interpretazioni
particolari di cui non siete responsabili voi, ma neppure io. Se la
lettera che il Primario del Pronto soccorso ha inviato in data di
ieri all'USL chiedendo un incontro su questo, fosse stata inviata
molto prima e così l'incontro…
probabilmente avremmo trovato un accordo. È
chiaro… e questo è il problema che lei
dice giustamente, Consigliera Squarzino: il ticket al Pronto
soccorso; è un grosso problema che hanno affrontato tante regioni
d'Italia e, come lei sa, la maggior parte di esse l'ha introdotto,
anche noi, e fin dal 1994 esiste questa formulazione, giusta o
sbagliata… creare un deterrente,
affinché non si richiedano al Pronto soccorso i ricoveri e le
prestazioni improprie, è tutto un ragionamento su cui possiamo
stare qui delle ore; chiaramente, era stato adottato dalle
amministrazioni precedenti e noi lo abbiamo ripreso, perché? Perché
- lei lo ha citato molto correttamente - al Pronto soccorso si
richiedono delle prestazioni incongrue, delle prestazioni che
spesso non trovano risposta sul territorio ed è vero, ma vanno
anche tante persone che lì trovano una prestazione molto più rapida
di quella che qualsiasi altra struttura possa offrire, è più comodo
andare al Pronto soccorso e questo a discapito di tutta la
"mission" - per usare una sua parola - dello stesso, che deve
essere dedicato a tutti altri servizi.
È chiaro comunque che noi ribadiamo l'attenzione a questo
problema, che però non si risolve in poco tempo. Il motivo per cui
tanta gente va al Pronto soccorso e non va in altri servizi è stato
uno delle nostre prime preoccupazioni; il rivolgersi e aprire un
discorso con i medici di base, che spesso ai malati che li
consultano per telefono rispondono di andare in Pronto
soccorso… sappiamo che non è corretto,
ma abbiamo tempo per intervenire.
La proposta dell'associazionismo - le potrei citare il gruppo di
lavoro, i medici, eccetera - l'ho impostata io, nel senso che
l'associazionismo, mettendo insieme alcuni medici, a cui noi diamo
una casa, un ambulatorio, permette una continuità di orario tale
che il paziente non avrà più il "buco" di orario, ma avrà sempre un
medico di quelli associati a cui rivolgersi. Stiamo pensando anche
ad un'altra cosa: la sede della guardia medica ad Aosta è forse
disagiata per gli utenti perché è al Beauregard, se la riportiamo
in una zona più vicina, probabilmente il Pronto soccorso avrà meno
utenti; comunque penso - ma lo hanno creduto anche i direttori
sanitari precedenti - che il deterrente di far pagare un ticket per
le prestazioni incongrue sia una delle posizioni
giuste…
(interruzione della Consigliera Squarzino Secondina, fuori
microfono)
… gli esenti non c'erano perché la
multa per la circolazione la pagano tutti, l'esente comunque non
paga il ticket se la prestazione è congrua. Di fatto, fino al 31
dicembre di quest'anno, di ticket in Pronto soccorso ne sono stati
pagati pochissimi e comunque noi possiamo fare un elenco delle
congruità, ma il caso singolo sfugge sempre da una regola generale
e sarà il medico di pronto soccorso che deciderà sulla congruità o
meno, ha visto che vi è il codice bianco, cioè non
urgente… io dico una cosa, proprio
nell'ottica sua: il discorso è che anche noi vogliamo delle
prestazioni giuste, agevoli e facili soprattutto per i disabili, vi
ho annunciato che faremo una nuova circolare in cui con gli
operatori vedremo di dare ordine a un problema che è stato confuso
ed interpretato male. In questa ottica vi chiedo di ritirare la
mozione e, non appena avremo questa nuova circolare, ve la
presenteremo in commissione e ne discuteremo insieme, come abbiamo
sempre fatto di tutte queste cose.
Président - Le Conseil est suspendu pendant deux minutes.
Si dà atto che la seduta è sospesa dalle ore 13,19 alle ore
13,24.
Président - La parole au Conseiller Salzone.
Salzone (SA) - L'intesa è stata trovata con "l'Arcobaleno", non
con l'Assessore, però gli mostreremo cammin facendo che siamo per
costruire e non per distruggere. Per quanto riguarda questa
risoluzione, manteniamo la nostra posizione.
Président - Je soumets au vote la résolution dont à l'objet:
Conseillers présent: 26
Votants: 9
Pour: 8
Contre: 1
Abstentions: 17 (Borre, Cerise, Cesal, Charles Teresa, Fey,
Fiou, Fosson, Isabellon, Maquignaz, Marguerettaz, Nicco, Pastoret,
Perron, Praduroux, Rini, Vicquéry, Viérin Laurent)
Le Conseil n'approuve pas.
Président - Avec cela nous terminons nos travaux.
La séance est levée.
---
La réunion se termine à 13 heures 25.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK