Consiglio Regionale della Valle d'Aosta - Oggetto del Consiglio n. 927 del 7 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 927 del 7 ottobre 2021 - Resoconto
OGGETTO N. 927/XVI - Interpellanza: "Motivazione di eventuali
deroghe concesse ai soggetti aggiudicatari del servizio di
trasporto disabili per il periodo 2021-2026".
Bertin (Presidente) -
Punto n. 32 all'ordine del giorno.
Illustra il consigliere Manfrin, ne ha facoltà.
Manfrin (LEGA VDA) -
Presidente Lavevaz, mi rivolgo a lei
anche se avrei dovuto rivolgermi all'assessore precedente, quello
che le ha appena mosso delle critiche. Io non voglio chiaramente
commentare quanto è avvenuto nell'interpellanza scorsa, ma
denunciandosi l'assenza di un assessore si dice che mancando un
assessore si creano dei problemi, qui pare che invece i problemi si
siano creati anche a fronte della presenza dell'assessore ai
trasporti.
Avevamo già trattato questo tema in maniera meno approfondita e
più precisa, relativamente alla gara di affido del trasporto
disabili. Io e il collega Ganis avevamo illustrato tutta una serie
di criticità che potevamo rilevare nei criteri per la
partecipazione a questa gara. Tra i criteri, che erano previsti per
partecipare, si prevedeva che l'azienda o le aziende che volevano
partecipare a questa gara per il servizio del trasporto disabili -
una cosa che ci hanno detto essere assolutamente incredibile le
aziende a cui abbiamo chiesto, anche al di fuori della Valle
d'Aosta -  dovevano essere in possesso di 34 mezzi, cioè
dovevano avere la piena disponibilità giuridica di 34 mezzi prima
ancora di iniziare l'appalto. Di questi 34 mezzi almeno 23
attrezzati per il trasporto disabile in carrozzella e tre abilitati
a trasportare più di 15 soggetti contemporaneamente, anch'essi
attrezzati per il trasporto disabili in carrozzella.
Ci assicurano alcune aziende della regione, ma anche altre al di
fuori di questa regione, che in realtà questo sia un qualcosa che
non si fa da altre parti: si dice semplicemente di mostrare un
contratto fatto con un'azienda che deve fornire i mezzi, che
dimostri che una volta vinto l'appalto, se si vince l'appalto, si
procederà all'acquisto dei mezzi summenzionati. Qui no! Si dice: tu
intanto comprati 34 mezzi, poi attrezzane 23, 3 abilitati a
trasportare più di 15 soggetti e poi partecipa alla gara; se poi la
perdi, va beh, ti troverai poi 34 mezzi da gestire in più, li farai
girare per tuo diletto per le vie della tua città e
quant'altro.
Abbiamo sollevato questa criticità e le risposte che ci sono
state fornite hanno detto: "ma sì, ma no, ma in realtà si fa così,
ma no, ma non c'è nessun problema" e quant'altro.
Succede però che il primo di settembre parte la nuova gara,
nuova gara trasporto disabili, e che cosa succede? Da quello che ci
riferiscono i 34 mezzi non sono nella disponibilità di chi ha
partecipato. Allora qui si pone un problema, perché se
effettivamente chi ha partecipato alla gara non aveva la piena
disponibilità dei 34 mezzi, ma ha vinto l'appalto, vuol dire che
qualche cosa in quello che ha dichiarato non è tanto preciso
all'atto della gara. E se, come ci è stato riferito, è stato
prorogato di 6 mesi il momento in cui dovrà avere la piena
disponibilità giuridica dei 34 mezzi, rischiamo che chi magari non
ha partecipato a questa gara del trasporto disabili, perché non
voleva acquistare 34 mezzi di cui 23 attrezzati, 3 abilitati a
trasportare più di 15 soggetti contemporaneamente - caspita! - ne
risulta danneggiato. Perché magari rispettavano tutti quanti i
requisiti, ma hanno detto: "beh, io però impegnarmi a comprare 34
mezzi no, non ce la faccio, non ci riesco" e in tanti, come può
confermare il collega Ganis, hanno detto così.
Io spero, assessore
pro tempore
nonché Presidente, che
quanto ci è stato riferito non corrisponda a verità. Nel caso
corrispondesse a verità, le chiedo a questo punto, pur non essendo
lei chiaramente al tempo l'assessore che ha dato il via libera alla
redazione di questa gara, quali siano le motivazioni della
concessione di eventuali deroghe ai soggetti aggiudicatari del
servizio.
Presidente -
Risponde il Presidente della Regione, ne ha
facoltà.
Lavevaz (UV) -
Le rispondo leggendo la nota tecnica che
mi è stata preparata dagli uffici, essendo un quesito molto tecnico
relativo alla procedura di appalto. Secondo quanto riferito, alla
procedura di gara avviata nel mese di marzo scorso per
l'acquisizione del servizio regionale di trasporto disabili per il
periodo 2021-2026 ha risposto un solo soggetto, un raggruppamento
temporaneo di imprese composto da Vita S.p.A, Arriva Italia S.r.l.,
la società cooperativa AAT e la società cooperativa SVAP. La
centrale unica di committenza ha provveduto all'aggiudicazione
definitiva della gara in data 16 agosto 2021 e l'aggiudicazione è
divenuta efficace in data 23 agosto 2021, a seguito
dell'ultimazione dei controlli previsti dalle norme sugli
appalti.
Il bando di gara prevedeva che il concorrente dovesse attestare
la piena disponibilità giuridica, in vista dell'aggiudicazione e ai
fini dell'esecuzione del contratto, di almeno 34 mezzi - questo
credo che sia il punto centrale: la disponibilità giuridica in
vista della aggiudicazione e ai fini dell'esecuzione di contratto -
dei quali 23 attrezzati per il trasporto dei disabili in
carrozzella e 3 abilitati a trasportare più di 15 soggetti
contemporaneamente, anch'essi attrezzati per il trasporto disabili
in carrozzella.
Come evidenziato dal provvedimento dirigenziale 4855 del 27
agosto 2021, con cui il Dipartimento trasporti ha preso atto
dell'aggiudicazione del contratto, all'atto di presentazione
dell'offerta il raggruppamento di imprese ha dichiarato la
disponibilità dei mezzi previsti negli atti di gara e nell'offerta
tecnica, cioè di 18 veicoli confermati in servizio e altre 16
veicoli nuovi di fabbrica, acquistati o noleggiati successivamente
all'esito positivo dell'aggiudicazione. L'aggiudicazione
definitiva, però, è stata effettuata in prossimità della data di
inizio del servizio di trasporto, a causa di diversi fattori tra i
quali la richiesta di maggiore concertazione con le associazioni di
categoria e con i rappresentanti sindacali, e i tempi per
effettuare gli incontri e i relativi confronti si sono prolungati
anche a causa delle normative anti-contagio emanate per contrastare
il Covid-19. L'aggiudicatario ha quindi rappresentato
l'impossibilità, visto l'esiguo periodo temporale tra
l'aggiudicazione definitiva e la data di inizio del servizio, cioè
dal 23 agosto al primo settembre 2021, di procedere all'acquisto
dei 16 veicoli nuovi offerti e previsti in gara, nonché al collaudo
presso la Motorizzazione civile delle pedane monta carrozzelle e
all'ottenimento delle nuove autorizzazioni del noleggio con
conducente per il servizio di trasporto disabili.
Il raggruppamento, costituito in buona parte dai soggetti
aggiudicatari del precedente appalto, a parte la società Tundo
sostituita dalla SVAP, aveva comunque la disponibilità dei mezzi
utilizzati in precedenza per l'analogo servizio. Il Dipartimento
trasporti, esaminati i dati storici del servizio e verificato che
lo stesso nel periodo pre-Covid è stato svolto mediamente con circa
25-27 veicoli al giorno per circa 400 servizi giornalieri, mentre
attualmente sono richieste circa 300 corse giornaliere, con il
provvedimento dirigenziale citato in precedenza ha stabilito,
ritenendo che si tratti di una prestazione indefettibile e di
natura essenziale per la collettività, di prendere atto
dell'aggiudicazione della gara sospendendo per sei mesi, come
giustamente lei ha ricordato, l'efficacia dei punti 3 e 6
dell'articolo 5 del contratto stesso, quindi pedana fissa o
retrattile per i mezzi con piano d'imbarco superiore a 30
centimetri e anzianità massima pari a 8 anni, e dell'articolo 7.3,
cioè l'installazione sui mezzi di telecamera di sorveglianza in
modo da consentire l'utilizzo transitorio anche di alcuni mezzi
impiegati precedentemente. In questo lasso di tempo
l'aggiudicatario dovrà quindi acquistare i mezzi nuovi e sostituire
o integrare quelli meno recenti. A oggi sono già stati inseriti 7
nuovi mezzi dei 16 previsti.
Presidente -
Per la replica consigliere Manfrin, ne ha
facoltà.
Manfrin (LEGA VDA) -
Credo che sia di tutta evidenza che
questa risposta non può soddisfarci. Se io chiedo la piena
disponibilità giuridica, significa che io quei mezzi li devo già
avere, non ho un contratto che acquisterò, perché se ci fosse stato
un contratto con il quale io avrei potuto acquistare quei mezzi, è
di tutta evidenza che magari invece di un soggetto se ne sarebbero
presentati altri che avevano dei contratti, ma non volevano
comprare dei mezzi e soprattutto dei mezzi in questa quantità.
Noi ci siamo trovati e ci troviamo in una condizione nella quale
alla partenza del primo di settembre... C'è scritto in vista,
quindi se la procedura è di marzo e poi dopo si è arrivati
all'aggiudicazione ad agosto, significa che la piena
disponibilità...! E poi, nel momento in cui io so che sono un solo
soggetto che partecipa, qualche ragionamento lo faccio. Significa
che qui quanto previsto dalla gara d'appalto non è stato
rispettato: è entrata in vigore la gara e i mezzi non sono
disponibili. Non solo, ma lei ha aggiunto un particolare e ha fatto
bene, la ringrazio Presidente, addirittura si sono messi e stanno
effettuando il servizio mezzi che hanno una vetustà superiore agli
otto anni, che era espressamente previsto dalla gara che non
dovessero esserci. Questa mi pare una netta violazione di quello
che è previsto in gara.
Ricordiamoci sempre che poi tutti questi disservizi chiaramente
si scaricano, come abbiamo visto ieri sugli ospedali e quant'altro,
alla fine sui deboli. Ieri parlavamo di pazienti e di anziani, oggi
parliamo di disabili, ma alla fine tutti questi bei
paciocchi
i disabili li subiscono sulla loro pelle. Però
questa non è una cosa da poco, Presidente. Come si fa ad
aggiudicare? Un contraente di questo contratto non ha quanto invece
aveva dichiarato. Perché lei l'ha detto: è stata fatta una
verifica, giustamente, visto che qui si scrive che bisogna
attestare, mediante l'inserimento a sistema di una dichiarazione in
formato PDF e firmata digitalmente dal referente aziendale munito
di potere di rappresentanza, che si ha la piena disponibilità di
quei mezzi. Se io dichiaro e firmo che ho la piena disponibilità di
quei mezzi e poi non li ho, siamo in presenza di una violazione non
da poco.
Io le chiedo di riflettere sulle implicazioni che questo ha,
Presidente, perché qui è stata validata una gara, è stato affidato
un servizio, ma quelle condizioni che erano previste dal servizio
non sono garantite e chi ha affermato di avere la piena
disponibilità dei mezzi, quella piena disponibilità di mezzi, a
questo punto, non ce l'aveva, e prorogare di sei mesi l'entrata in
vigore di quelle, chiamiamole, clausole non è che sani la
situazione. Veda lei Presidente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK