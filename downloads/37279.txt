Consiglio Regionale della Valle d'Aosta - Oggetto del Consiglio n. 1098 del 25 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1098 del 25 marzo 2015 - Resoconto
OGGETTO N. 1098/XIV - Interpellanza: "Impegni per la
soluzione dei problemi relativi alla liquidazione dei contributi
previsti dal Piano di sviluppo rurale".
Presidente
- Per l'illustrazione chiede la parola il
Consigliere Nogara; ne ha facoltà.
Nogara (UVP) -
Merci Président.
Bene, questa interpellanza che abbiamo presentato come gruppo
UVP segue la risoluzione che era stata presentata qui, in aula, il
17 dicembre 2014. Ecco, io volevo solo fare una piccola premessa:
di questa interpellanza io ne ho parlato nell'ultima riunione della
commissione consiliare che abbiamo fatto la scorsa settimana; ne ho
parlato perché a questa risoluzione avevamo partecipato tutti,
l'avevamo firmata tutti e, come si ricorda Assessore, l'abbiamo
anche messa giù insieme, a più mani. Come le ricordavo prima, però,
questa risoluzione è del 17 dicembre.
Io non mi perdo a leggere tutti i punti previsti in questa
risoluzione e che lei aveva preso l'impegno di far rispettare. Di
tutti questi punti sicuramente le posso dire che, ad oggi, il primo
punto è stato rispettato, nel senso che c'è stato un confronto tra
AREA e CAA valdostani per affrontare i diversi problemi che
abbiamo; penso che vi ricordiate tutti che addirittura abbiamo
fatto un incontro qui, in Consiglio, con tutti gli attori, per
questo problema. Infatti ci eravamo visti qui con tutti i CAA, ci
eravamo visti qua con i Consiglieri regionali, con l'Assessore
competente, e avevamo poi tirato giù questi punti. Di questi punti,
come le dicevo prima, il primo punto, che era quello di istituire
un tavolo di confronto permanete tra AREA e CAA, è stato fatto.
Ci troviamo però poi il secondo punto:
"a garantire tramite
il direttore di AREA VdA l'invio di comunicazioni puntuali da parte
di AREA VdA agli agricoltori".
Ecco, questo ad oggi non è stato
fatto, specificando le motivazioni del perché non venivano pagati o
non pagati, e così mi sono informato in questi giorni. Si voleva
fare questa cosa, ma poi, forse per problemi di
privacy
,
perché non era l'AREA che doveva farlo, ma magari qualcun altro,
non è stato fatto; perciò il secondo punto non è stato fatto, che
era uno dei punti, come si ricorda, più importanti.
Poi:
"a farsi parte attiva nelle relazioni con l'organismo
pagatore centrale AGEA, per meglio far emergere le particolarità
della realtà valdostana"
. Ecco, io in questi giorni mi sono
informato perché mi era giunta all'orecchio una cosa particolare,
nel senso che col PSR la Comunità europea impone, soprattutto
all'Italia, alle Regioni italiane, di contribuire per la banda
larga. Allora, io direi che una Regione come la nostra...e, se ben
ricordo, la Regione Valle d'Aosta in vari casi ha declamato il
fatto che era tra le prime Regioni d'Italia ad aver portato la
banda larga in tutti i comuni della Valle...ecco, mi è giunto
all'orecchio che ci sono 5 milioni di euro sul PSR che sono
destinati alla banda larga. Questa mi sembra una cosa un po'
irreale, ed è per questo che io dico tante volte che giustifico il
direttore Francesia che non riesce a incidere giù, a Roma, con
l'AGEA. Probabilmente è politicamente che bisognerebbe intervenire,
ma non solo...mi riferisco a lei, che chiaramente è l'Assessore
all'agricoltura, ma anche con ai nostri Deputati, ai nostri
Senatori, perché penso che il povero Francesia che va giù all'AGEA
non so quanto venga considerato...ecco, è quello che si voleva
dire. Questo è uno dei punti importanti che bisognerebbe portare a
Roma: per usare questi 5 milioni di euro non per la banda larga che
noi, qui, in Valle, abbiamo già, ma per usarli nel settore
dell'agricoltura. E poi, come le ho già ripetuto diverse volte, ci
sono ancora degli agricoltori - per fortuna è solo qualche caso -
che, pur essendo in regola con tutto, per il fatto delle numerose
particelle che devono inserire non sono ancora stati pagati. Ecco,
io dico che questa è una vergogna, perché è gente che ha tutto a
posto, tutto in regola, e non si riesce ancora a risolvere questo
problema. Quindi questo è un altro punto che alla fine non è stato
preso in considerazione.
Poi:
"a porre particolare attenzione, tramite interlocutori
tecnici, nell'elaborazione del fascicolo aziendale così come
ipotizzato nell'agenda per la semplificazione"
. Qui mi pare che
il direttore generale stia facendo qualcosa, mi hanno detto che ha
avuto dei contatti col CAA per fare qualcosa in questo senso.
Vorrei avere delle delucidazioni o delle informazioni da lei per
sapere se è vero che questo avviene.
Per finire:
"monitorare costantemente l'attività istruttoria
per verificare effettivi miglioramenti dal punto di vista delle
tempistiche per l'invio al pagamento"
(e qui sempre rispetto ad
AGEA). Ecco, tornando al secondo punto, quando le dicevo appunto di
garantire tramite il direttore AREA anche dei contatti con i CAA,
le dirò che questa collaborazione...sì, c'è, a parole, nelle
riunioni, ma da quanto mi risulta ci dovrebbe essere effettivamente
un po' più di collaborazione quando ci sono pratiche con problemi
che immediatamente i CAA potrebbero risolvere...è sufficiente
tramite
mail
, tramite telefonate sopperire a questo
problema.
Quanto le chiedo, come le avevo detto prima, non è a nome
dell'UVP, ma a nome di tutta la commissione. Ne abbiamo parlato in
commissione, è stato un lavoro che è andato avanti due mesi,
l'abbiamo fatto con lei, si ricorda? Proprio quando abbiamo
presentato questa risoluzione ci siamo trovati insieme per mettere
giù dei punti fattibili...ecco, adesso ci troviamo praticamente ad
aprile che...sì, hanno fatto qualche riunione, quasi come per darci
un contentino e dire: "vedete, abbiamo fatto qualche riunione, ci
siamo visti", ma per tutti gli altri punti non è stato fatto
niente! Le chiedo per cortesia nuovamente qui, in aula, l'impegno
di muoversi verso l'AREA perché si dia una mossa proprio su questi
problemi. Grazie.
Presidente -
Per la risposta chiede la parola l'Assessore
Testolin; ne ha facoltà.
Testolin (UV) -
Grazie Presidente.
È un argomento che abbiamo già avuto modo di affrontare anche
dopo l'approvazione di questa risoluzione e sul quale, sinceramente
- al di là di alcune criticità che perdurano, perché non è che
tutti i problemi riescono ad essere risolti in tempo zero, ma
necessitano comunque di un'evoluzione e di approfondimenti - si è
lavorato per dare corso e gambe a questa risoluzione. A tal
proposito, si segnala come ci si sia da subito attivati in merito
al primo punto per ottemperare agli impegni assunti con
l'approvazione della risoluzione, come peraltro già segnalato,
appunto, in occasione del Consiglio regionale del 27 gennaio
scorso, e si evidenzia come si stia lavorando in maniera
continuativa e puntuale sui 5 punti indicati nella risoluzione.
Nel dettaglio, riguardo al 1° punto:
"istituire un tavolo di
confronto permanente tra AREA e i CAA"
, si ribadisce che tale
attività fosse già stata intrapresa dall'Assessorato, in quanto,
immediatamente dopo gli incontri con la III Commissione (com'è
noto), è stato convocato un primo tavolo di confronto il 1°
dicembre 2014; dopo l'approvazione della risoluzione sono stati
convocati altri due incontri, in data 21 gennaio e 17 febbraio, e
al tavolo di confronto hanno partecipato, come previsto, i CAA,
AREA VdA, oltre ai componenti evidentemente delle strutture
dell'Assessorato. All'ordine del giorno degli incontri, proprio per
testimoniare che non sono state fatte delle riunioni così per
farle, ma che erano finalizzate comunque a concentrarsi su
problematiche puntuali, sono state iscritte le problematiche
esistenti anche a seguito di segnalazioni dei CAA stessi, per una
loro analisi congiunta. In particolare, all'interno dei tavoli di
confronto sono stati affrontati una serie di temi proposti
dall'autorità di gestione e da AREA VdA, oppure stimolati dai CAA,
che hanno riguardato a titolo di esempio la nuova programmazione e
i relativi impegni, oppure questioni più squisitamente tecniche,
come le nuove tematiche legate al varo del nuovo premio unico. Nel
corso di tali riunioni è emersa da parte dei CAA - e verranno
approfondite nei prossimi incontri, peraltro già programmati -
anche una serie di proposte finalizzate a temi specifici, quali ad
esempio l'informazione degli agricoltori che incorrono in
problematiche relative a sanzioni e mancato rispetto degli impegni
del PSR. In merito a questa specifica problematica, che è stata
sottolineata anche nel suo intervento, effettivamente c'è ancora
del lavoro da fare per comunicare in maniera più puntuale e trovare
un modo standardizzato per dare questa comunicazione, che non sia
la
mail
o la telefonata sporadica. Durante lo svolgimento
dei lavori vengono quindi analizzate congiuntamente le modalità per
migliorare e completare il servizio attuato da AREA VdA. Si segnala
a tal proposito che il prossimo tavolo è già stato convocato per la
fine del mese e avrà come ordine del giorno la calendarizzazione
degli impegni per chiudere le ultime problematiche esistenti, tra
cui la regolarizzazione delle domande mancanti delle annualità
2009; ci si era impegnati per la primavera di quest'anno a portare
materialmente a Roma queste domande sulle quali è stato fatto un
lavoro di ricerca per poterle presentare nella maniera desiderata
ad AGEA, e quindi in questa seduta si analizzerà questa
problematica e le singole problematiche specifiche di queste
domande. Nei prossimi incontri, inoltre, si definiranno e si
cercheranno di impostare le procedure per una puntuale
comunicazione tramite i CAA agli agricoltori in merito alle
problematiche legate ad anomalie sulle domande.
In merito al secondo punto della risoluzione:
"garantire
tramite il direttore di AREA l'invio di comunicazioni puntuali agli
agricoltori"
, si evidenzia che fin dalla decisione e in
corrispondenza delle autorizzazioni alla liquidazione della
campagna 2014, AREA VdA invia le informazioni alle aziende che
dispongono di PEC a proposito dell'avvenuta autorizzazione alla
liquidazione. A tal proposito si segnala come ad oggi circa 2.300
comunicazioni siano state inviate agli agricoltori. Manca l'altro
aspetto sul quale si sta cercando di trovare e di migliorare quella
che può essere una comunicazione. Evidentemente è leggermente più
complesso rispetto al fatto di comunicare un procedimento che si è
concluso.
Per quanto riguarda il terzo punto:
"farsi parte attiva con
AGEA per meglio evidenziare le specificità regionali"
, si
sottolinea che sia nella fase finale della programmazione
2007-2013, sia per quanto riguarda la prossima programmazione, le
specificità regionali sono state adeguatamente evidenziate;
ovviamente, per quanto possibile, fanno riferimento alla nuova
condizionalità, alle nuove misure connesse al PSR e alla
verificabilità e compatibilità delle misure. Lei peraltro ha
parlato di banda larga...la banda larga è un aspetto che non tocca
direttamente AREA, ma tocca il panorama del Programma di Sviluppo
Rurale nel suo insieme. Relativamente a questa problematica, che è
una problematica che vedrebbe tutti i PSR italiani obbligati ad
inserire nel loro piano finanziario una quota da riservare alla
banda larga, la Regione autonoma Valle d'Aosta si è già espressa,
tramite l'Assessorato e tramite anche la Presidenza, in merito alla
segnalazione che i fondi destinati alla banda larga in Valle
d'Aosta sono già stati stanziati su altri programmi di sviluppo
regionale e che vedranno lo sviluppo negli anni 2016-2017, con il
completamento di una copertura importante del nostro territorio.
Nonostante questo, a livello generale è stato richiesto all'Italia,
da parte della Comunità europea, di provvedere alla banda larga con
l'inserimento in tutti i PSR di una cifra globale, alla quale
l'Italia si è impegnata ad aderire, cifra globale che poi è stata
spalmata sui vari PSR. Per quanto ci concerne, sono in corso ancora
trattative con altre Regioni per valutare se queste siano in grado
di assorbire anche la quota da destinare alla banda larga che
sarebbe stata attribuita alla Valle d'Aosta, in modo da poterci
scaricare di quest'onere. Quindi sono già state messe in atto delle
iniziative in questo senso, che però sono in fase ancora di
contrattazione, sia con lo Stato centrale che con le altre Regioni,
per riuscire a dare una risposta positiva e a non sottrarre risorse
evidentemente all'agricoltura pura, compresa come all'interno di
quelle che sono le misure del Programma di Sviluppo Rurale.
Per quanto concerne, invece, l'agenda della semplificazione, che
trae i presupposti dal precedente punto, colgo l'occasione per
segnalare come il Ministro Martina proprio nei giorni scorsi abbia
affermato che è in fase di dirittura d'arrivo, paventando già a
breve la possibilità di presentare le domande PAC, quindi non
quelle del PSR, in maniera precompilata. Facendo invece riferimento
alla creazione di un'interfaccia di dialogo tra le banche dati,
occorre segnalare come AGEA, in un incontro risalente al 27
gennaio, abbia comunicato che questa funzionalità verrà messa a
disposizione a partire presumibilmente dalla campagna 2016,
permettendo così agli agricoltori di presentare una domanda unica
che potrà accorpare più richieste di aiuto. Quindi si è in fase di
studio e di lavoro sull'implementazione delle banche dati e
l'interfaccia tra le stesse.
In relazione all'ultimo punto della risoluzione approvata a
dicembre:
"monitorare costantemente l'attività istruttoria per
verificare effettivi miglioramenti dal punto di vista delle
tempistiche di invio al pagamento"
, si sottolinea come
l'intensa attività istruttoria a valere sull'annualità 2014 abbia
generato un volume considerevole di pagamenti; il monitoraggio
della loro esecuzione ha considerato le tempistiche di
autorizzazione, le finalità della correttiva istruttoria e la
risoluzione di problematiche legate ad annualità pregresse. È stato
messo in evidenza che le tempistiche dei pagamenti a partire dalla
creazione dell'elenco regionale alla liquidazione rimangono di
circa 30-40 giorni, malgrado l'utilizzazione della firma digitale e
l'autorizzazione degli elenchi di pagamento e, a tal fine, si
provvederà a un ulteriore sollecito presso AGEA per vedere di
contenere ulteriormente queste tempistiche. La possibilità di
applicare le funzionalità previste alla cosiddetta "correttiva",
cioè per modificare eventuali errori all'interno dell'inserimento
delle domande, come illustrato durante i lavori della III
Commissione, è stata fortemente limitata da AGEA, rendendo sempre
più necessario il rilascio da parte dei CAA di domande sempre più
aderenti all'effettiva situazione colturale, il che costituisce
anche un obbligo dichiarativo specifico da parte dell'agricoltore.
A tal fine i tavoli di concertazione sono utili per veicolare
questo tipo di informazioni. Rispetto alla criticità relativa alle
annualità pregresse, l'attività di chiusura è in corso di
effettuazione e, pur essendo costantemente oggetto di attenzione,
ha permesso di liquidare oltre un milione e 100 mila euro su
domande antecedenti al 2012. Nel corso dei prossimi mesi verranno
riconsiderate tutte le situazioni potenzialmente integrabili e
risolvibili.
In conclusione, dunque, si ritiene che questo momento
istituzionale di confronto sia comunque proficuo, al di là della
normale e quotidiana attività di collaborazione che regola i
rapporti tra CAA e AREA, così come peraltro sottolineato anche dal
collega Nogara e dalle strutture dell'Assessorato, e che quanto
sopra esposto abbia comunque consentito di dare delle risposte
rispetto all'impegno assunto in aula con l'approvazione della
risoluzione, ma soprattutto agli agricoltori valdostani, che si
sono visti risolvere sicuramente non tutte le problematiche sul
tappeto, però con un lavoro certosino si è cercato di dare delle
risposte concrete. Merci.
Presidente -
Grazie. Per la replica ha chiesto la parola
il Consigliere Nogara; ne ha facoltà.
Nogara (UVP) -
Merci Président.
Assessore, io non le chiedevo che il giorno dopo la risoluzione,
una settimana dopo, un mese dopo, si risolvessero tutti i problemi,
non siamo a questi livelli! Un problema importante che avevamo
sollevato e che non ci sembra così gravoso e così difficile da
risolvere era la comunicazione, e sulla comunicazione avevamo dato
due alternative, perché AREA sa benissimo che gli agricoltori e gli
allevatori hanno la possibilità di essere collegati tramite PC alla
rete, ma si chiedeva al limite di fare delle comunicazioni ai CAA,
affinché i CAA facessero da tramite...questo non avviene ancora! Io
non entro nei problemi, però non mi sembra una cosa così
difficoltosa da attuare; quando si conosce il problema, si
inserisce, si manda al CAA la situazione dell'allevatore e
dell'agricoltore, così almeno tutti sanno di che morte devono
morire!
Allora, ripercorrendo tutti i punti che mi ha elencato, secondo
lei è praticamente quasi tutto fatto. Io le riconosco che il punto
1 è stato attuato, ma è stato l'unico, secondo me, e per fortuna
quasi immediatamente, cioè l'incontro tra AREA e i CAA in cui si è
discusso dei vari problemi che ci sono e che ci potrebbero essere
sui pagamenti, sulle varie misure del PSR, eccetera.
Il punto 2, quello della comunicazione, è completamente fermo,
ma come avevamo già specificato in sede di vari incontri in
commissione, è il punto forse più importante, perché gli
agricoltori e gli allevatori si accorgono solo al momento dei
pagamenti che hanno poi dei problemi! Allora incomincia il giro di
valzer: incominciano ad andare al CAA, incominciano ad andare
all'AREA, mentre invece sarebbe così semplice, quando AREA sa il
motivo o perché sono stati bloccati, immediatamente comunicarlo ai
CAA! Questa non mi sembra una cosa così terribile da dover fare! In
questi mesi, poi, siamo sempre stati un po' abituati da lei a
sentirci dire che siamo in fase o di contrattazione o che stiamo
facendo...okay, speriamo, eh, perché qui è un continuo sentirsi
dire: "sì, sì, ma noi ve l'abbiamo detto, noi l'abbiamo fatto"...e
cosa aspettiamo adesso? Forse c'è anche un po' da spingere, da
pungolare, da vedere, da muoversi e da fare...siamo abituati alla
burocrazia che abbiamo qui e, soprattutto, a livello
nazionale...ecco, forse è quella un po' da spingere, perché
altrimenti non andiamo da nessuna parte.
Relativamente a quello che mi ha citato sulla banda larga, io mi
sono andato a vedere tutti i comunicati fatti dalla Regione:
teoricamente, qui, in Valle, tutti i comuni sono serviti dalla
banda larga. C'è stata anche una gran pubblicità su questo, è stato
detto che siamo tra le prime Regioni d'Italia ad aver adottato
questo sistema, e le volevo dire...quello della banda larga era
solo un esempio eh, non è che io volevo parlare della banda
larga...esatto, son 5 milioni di euro, e capisce che 5 milioni di
euro non usati per la banda larga ma per gli agricoltori e gli
allevatori è tutta un'altra cosa! Ecco, allora, proprio perché è
una cosa importante e proprio perché noi, qui, a livello regionale
siamo abbastanza avanti per la banda larga...politicamente, io dico
"politicamente" bisognerebbe riuscire a combinare qualcosa! Questo
era un esempio che le facevo, ma forse ci sarebbero tanti altri
confronti che dovremmo fare con AGEA a livello politico.
Poi ho dei dubbi sul fatto che il Viceministro dice che sono già
pronti i modelli per ognuno...ecco, lì sarà un po' difficile, lo
vedo un po' difficile come progetto, ma questo non dipende né da
lei, né da AREA, bensì dipende esclusivamente da AGEA, sarà una
cosa difficile da poter attuare.
Riguardo al 5° punto, quello che lei mi citava sui vecchi
pagamenti e sui contatti con AGEA...è proprio in quello che la
comunicazione è importantissima! No, io non so se siamo solo noi o
voi o qualcun altro che ha discusso di questo problema, ma
ultimamente abbiamo avuto di nuovo una processione di persone che
diceva: "sì, sì, voi ci avete detto che adesso ci avreste pagati,
ma non abbiamo ancora visto niente"! Allora qua torna di nuovo in
ballo la comunicazione, il 5° punto è legato al 2°! Se la gente non
sa niente...tante volte basterebbe anche un comunicato stampa! Se
non abbiamo la possibilità di comunicare direttamente agli
allevatori, di non comunicare ai CAA (e non so perché), bastano
anche dei comunicati stampa per informare le persone di quello che
sta succedendo!
Io le chiedo questo, che è la cosa, secondo me, secondo noi, più
semplice: se riusciamo con un po' di buona volontà in poco tempo
(perché ormai sono già passati 4 mesi), in pochissimo tempo, ad
azionare un po' le persone che abbiamo e che lavorano ad AREA,
almeno per fare questo punto. Grazie.
Presidente
- Grazie Consigliere Nogara. Possiamo
sospendere i lavori, che riprendiamo alle 15,30 ripartendo dal
punto 18. Buon appetito.
---
La seduta termina alle ore 13,10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK