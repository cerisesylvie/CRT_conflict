Consiglio Regionale della Valle d'Aosta - Oggetto del Consiglio n. 759 del 28 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 759 del 28 luglio 2004 - Resoconto
OGGETTO N. 759/XII - Eventuali adeguamenti alla luce della
recente sentenza della Corte costituzionale della legge regionale
1/2004 disciplinante la sanatoria edilizia introdotta dal Governo.
(Interpellanza)
Interpellanza
Premesso:
- che la Regione ha disciplinato con una propria norma gli
ambiti di operatività della sanatoria edilizia di cui all'articolo
32 del D.L. 269/2003, poi convertito nella legge 326/2003;
- che con sentenza n. 196/2004, la Corte Costituzionale ha
confermato la legittimità della sanatoria edilizia introdotta dal
Governo, riconoscendo tuttavia alle Regioni un più ampio margine di
intervento nel disciplinarla;
- che il Governo è successivamente intervenuto con il D.L.
168/2004 e non sembra che ci siano in itinere ulteriori interventi
normativi "di contenuto" dopo la pronuncia della Consulta;
ciò premesso, i sottoscritti Consiglieri regionali
Interpellano
l'assessore delegato per sapere:
1. se, considerata la sentenza di cui in Premessa e la
proroga dei termini per l'adesione, è intendimento della Giunta
regionale procedere a un adeguamento della legge regionale
1/2004;
2. quante sono le richieste di sanatoria finora pervenute ai
singoli Comuni.
F.to: Tibaldi - Lattanzi - Frassy
Président - La parole au Conseiller Tibaldi.
Tibaldi (CdL) - Come ben sa l'Assessore, il condono edilizio va
avanti, perché la sentenza n. 196 della Corte costituzionale ha
confermato la legittimità della sanatoria edilizia introdotta dal
Governo lo scorso anno; ha altresì riconosciuto alle regioni un più
ampio margine di intervento nel disciplinarla. La pronuncia della
consulta è così dettagliata che il Governo si è limitato ad
intervenire con il decreto legge n. 168, che dovrà essere
convertito e che ha fissato la nuova scadenza per aderire al
condono entro il 10 dicembre 2004; non sembra che vi siano in
itinere ulteriori atti normativi da parte del Governo.
La scelta operata dal Governo è rispettosa delle indicazioni
della Corte costituzionale, che riserva allo Stato la competenza
esclusiva in materia penale e attribuisce alle regioni tutto lo
spazio per intervenire in merito agli abusi insanabili sul proprio
territorio e alle condizioni per poter procedere in questo senso.
Come saprà l'Assessore, alle regioni sono state ampliate le
competenze, le potestà di intervento per quanto riguarda anche i
limiti volumetrici inferiori a quelli indicati nella legge dello
Stato, le tipologie, quindi le possibilità, le condizioni, le
modalità per ammettere a sanatoria determinate tipologie piuttosto
che altre, il silenzio-assenso dei comuni, quali saranno gli
effetti, come dovrà essere interpretato, quale efficacia avrà, i
costi della sanatoria ove le regioni hanno anche un ruolo nel
determinare la misura degli oneri concessori.
In parte questi principi sono già stati recepiti nella legge
regionale n. 1/2004, una legge che ha limitato gli ambiti di
operatività previsti dalla legge di sanatoria statale. Non vogliamo
entrare nel merito dei principi, che sono stati anche condivisi,
perché il nostro gruppo consiliare ha votato favorevolmente tale
legge regionale; siamo invece preoccupati relativamente
all'applicazione della stessa. Un'applicazione che ha avuto un suo
momento di confronto con le amministrazioni locali e con i tecnici
preposti a presentare le domande di condono per conto dei privati
in quel di Gressan, incontro che non ha dissipato la grande
quantità di dubbi e di perplessità che sono state manifestate in
quella sede e che purtroppo per i privati interessati stanno
scoraggiando il ricorso allo strumento della sanatoria. La presenza
autorevole del Prof. Golinelli, ispiratore di questa iniziativa
legislativa poi adottata dalla Giunta ed approvata dal Consiglio,
non ha fugato questi problemi, che ora si stanno riproponendo a
distanza di tempo tali e quali.
Con questa interpellanza sottoponiamo all'Assessore un quesito
molto semplice, ovvero se, alla luce della sentenza della Corte e
del provvedimento del Governo, è intendimento della Giunta di
procedere ad un adeguamento della legge regionale; ripeto: senza
snaturare i principi, ma cercando di dare una completezza
all'impostazione normativa che ora non pare sussistere. L'Assessore
sa che noi siamo titolari di una proposta legislativa in tal senso,
ma che ora esula dalle questioni che sono state sottoposte con
questa interpellanza. Il secondo quesito che poniamo è il seguente:
"quante sono le richieste di sanatoria finora pervenute ai
singoli comuni"
. L'Assessore sa che la pronuncia della sentenza
da parte della consulta ha congelato la possibilità dei privati di
inoltrare le singole domande di sanatoria; questo problema, che non
sembra ancora chiarito da un punto di vista normativo, aumenta le
difficoltà da parte dei singoli di ricorrere allo strumento della
sanatoria. Queste le nostre domande, a cui fornirà una risposta
l'Assessore.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Il 24 giugno la Corte costituzionale ha reso nota
la propria sentenza relativa ai ricorsi presentati da alcune
regioni sulla legittimità della legge sul condono, accogliendoli,
mentre la stessa Corte costituzionale ha dichiarato illegittime le
leggi di altre regioni - compreso il Friuli Venezia Giulia - che
ponevano pesanti restrizioni al condono stesso. La Corte
costituzionale ha individuato in capo allo Stato la competenza
esclusiva sulla materia penale dell'estinzione del reato e ha
deciso di emanare norme di principio e limiti entro i quali possono
muoversi le regioni per fissare i parametri della sanatoria. Alle
regioni spetta dunque determinare, all'interno dei limiti massimi
fissati a livello statale, quali tipologie possono essere condonate
sul proprio territorio, a quali condizioni e per quali volumetrie.
Maggiore autonomia dei governi locali, quindi, che, però, ammonisce
la Consulta, non significa totale libertà, dichiarando quindi - su
ricorso del Governo - l'illegittimità costituzionale di 4 leggi
regionali e di un atto di indirizzo della Regione Campania che
avevano dichiarato o considerato inapplicabilile nel loro
territorio la legislazione sul condono edilizio.
Con l'articolo 5
del decreto legge n. 168/2004 sono stati
intanto spostati i termini per le domande al 10 dicembre e sono
stati avviati i confronti per la redazione del testo di legge
conforme alle direttive della consulta. Ricordo che il decreto
legge n. 168 ha dato attuazione solo in parte alla sentenza con cui
la Corte costituzionale ha dichiarato l'illegittimità parziale
delle norme statali sul condono. Riprendo quanto ha detto
l'interpellante, perché è in atto un serrato scambio di proposte
fra esponenti governativi ed esponenti delle regioni, per vedere se
è possibile trovare un'intesa su alcune integrazioni da porre al
decreto legge n. 168, peraltro lo stesso Ministro La Loggia dice:
"abbiamo aggiornato l'incontro con gli enti locali a martedì
mattina, in modo da dare alle regioni il tempo di preparare un
pacchetto di proposte che saranno valutate dal Ministero
dell'economia"
. Si tratta per lo più di proposte limitative
rispetto alla proposta originaria contenuta nella legge sul
condono.
La legge regionale n. 1/2004, nella necessità di regolamentare
la materia del condono - la disciplina statale doveva e dovrà
essere applicata, in via sostitutiva, nel caso di assenza di una
legge regionale - e sulla base della competenza primaria in materia
urbanistica, ha già operato nel senso stabilito dalla Corte
costituzionale indicando con chiarezza i limiti del condono nella
nostra Regione per meglio orientarlo sulle effettive esigenze del
territorio valdostano. Tali limiti, si ricorda, sono quelli di
permettere di sanare i piccoli abusi che, seppure non conformi al
piano regolatore, tuttavia non compromettono il nostro territorio o
ne deturpano il paesaggio e ciò senza premiare illegittimità
alcuna. La norma attuale non ha quindi bisogno di ulteriori
modifiche per quanto riguarda le tipologie di abuso sanabili e le
condizioni del condono, mentre nelle prossime settimane dovremo
verificare se e quali integrazioni siano necessarie, per chiarire
gli aspetti più procedurali che non dovessero essere definiti nella
nuova normativa nazionale.
Circa la gestione delle procedure di condono edilizio, ricordo
che queste competono ai singoli comuni, che devono provvedere a
raccogliere ed istruire le istanze per il rilascio della
concessione edilizia in sanatoria. Come già evidenziato in questa
sede, alla Regione pervengono solo le richieste di parere nelle
materie di propria competenza, in particolare per quanto riguarda
gli aspetti vincolistici. Ad oggi, a maggior ragione, vista la
situazione generale, non sono ancora pervenute richieste in tal
senso, cioè non sono arrivate richieste di autorizzazione, mentre
per quanto riguarda i dati sulle domande presentate ai comuni, devo
riportare un dato che mi è stato trasmesso dal CELVA, risultano
pervenute al 31 marzo 2004, complessivamente 58 domande: 22 Aosta,
6 Courmayeur e Valtournenche, 5 Cogne, 4 Charvensod, 3 Sarre e La
Salle, 2 Pré-Saint-Didier, 1 Ayas, Brusson, Gaby, La Thuile, Quart,
Saint-Marcel, Saint-Pierre.
Président - La parole au Conseiller Tibaldi.
Tibaldi (CdL) - La relazione riprende i passi della sentenza n.
196 della Corte costituzionale, del decreto legge n. 168, quindi i
contenuti sono inconfutabili e, da quel punto di vista, vi è
sostanziale similitudine. Vi sono forse delle differenti
valutazioni per quanto riguarda altri due punti che ritengo
importanti: il primo è l'indirizzo politico. Abbiamo un'autonomia
normativa in materia urbanistica che, grazie allo Statuto speciale,
è addirittura anteriore alla riforma del titolo V della
Costituzione e questa autonomia normativa è bene utilizzarla in
tutta la sua ampiezza, anche adesso quando una sentenza della Corte
ne sottolinea le peculiarità, perché la Corte, pur riconoscendo la
legittimità della sanatoria edilizia prevista dallo Stato, ha
accentuato le potestà normative di intervento da parte delle
regioni. Se, come da più parti abbiamo sentito dire, la norma
statale poteva essere lacunosa - il famoso decreto legge n. 269 poi
convertito, l'articolo 32 in particolare - è bene che le lacune
dello Stato vengano colmate da una Regione che è attenta alle
modalità di intervento in un ambito normativo che è il suo proprio
e tuteli i privati interessati a ricorrere a questo strumento.
L'indirizzo politico non lo fa il Ministro La Loggia, né
l'incontro che vi sarà martedì nell'ambito di una conferenza fra il
Ministro e i titolari delle varie regioni, fra cui lei, Assessore.
Lei ha detto che questa legge non ha bisogno di alcuna ulteriore
modifica, ma non siamo noi a dire che tale provvedimento non ha
bisogno, più che modifica, di alcun chiarimento ed
approfondimento... perché, da un punto di vista applicativo, il
numero esiguo di richieste che lei ha citato sulla base di dati
forniti dal CELVA lo testimonia... sono solo 58 domande. Se la
legge valdostana ha lo scopo politico di boicottare l'utilizzo del
condono da parte di privati, diciamolo chiaramente; se invece
vogliamo porre i privati nella condizione di utilizzare tale
strumento, facciamolo a tutti gli effetti. Come lei sa, sono molti
i privati titubanti ad inoltrare la domanda al comune di competenza
perché temono che la loro domanda non venga accettata, di
conseguenza sconfinino in quel grosso problema che è
l'autodenuncia, piuttosto evitano di farlo, mantengono l'abuso, che
così non viene sanato, che esorbita dal controllo urbanistico dei
singoli enti locali e che provoca delle conseguenze che danneggiano
il privato, ma anche il comune, che non ha il controllo sulla
situazione e non percepisce neppure un'imposta come l'ICI, che
potrebbe percepire anche da entità edilizie sanate a posteriori.
Noi diciamo, e non come forza politica, ma come privati cittadini,
che vi è bisogno di chiarezza nella normativa predisposta dalla
Regione, normativa che abbiamo votato sulla base di un accordo che
era stato preso, dopo una lunga riunione in fase di sospensione del
Consiglio, che certi passaggi normativi avrebbero dovuto essere
chiariti in una deliberazione successiva. È stata adottata la
deliberazione n. 626, sono state fatte delle precisazioni
attraverso una comunicazione della struttura competente, tuttavia i
risultati sono quelli che l'Assessore ha ricordato: 58 domande. Vi
è paura di procedere ad inoltrare le domande di condono.
Non vogliamo che una legge come la n. 1/2004 fallisca, perché
sarebbe comunque un fallimento della capacità dell'autonomia
legislativa regionale di intervenire con modalità certe e
appropriate nel governo del nostro territorio. Siamo d'accordo con
lei e con quei colleghi consiglieri che hanno votato la legge; ma
d'altra parte i privati chiedono che vi sia un'impostazione che sia
leggibile e da parte loro, e da parte degli amministratori locali
che devono applicarla. Il nostro suggerimento è di far tesoro di
una pronuncia autorevole come quella della Consulta, facendo le
opportune integrazioni, senza le quali oggi non è permessa
un'applicazione corretta e coerente della legge sulla sanatoria
edilizia così come è stata impostata e prevista nella versione
della legge n. 1/2004.
Président - Avec ce point nous terminons nos travaux pour
aujourd'hui. La séance est convoquée pour demain à 9 heures.
La séance est levée.
---
La séance se termine à 20 heures 9.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK