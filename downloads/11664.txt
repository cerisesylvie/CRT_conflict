Consiglio Regionale della Valle d'Aosta - Oggetto del Consiglio n. 2576 del 1° ottobre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2576 del 1° ottobre 1991 - Resoconto
OGGETTO N. 2576/IX Accertamenti, da parte dell'Inail, sulle
rendite dell'invalidità per silicosi
(Interpellanza).
Presidente Do lettura dell'interpellanza presentata dai
Consiglieri Bajocco e Chenuil:
Interpellanza Ricordanto che è ancora di viva attualità la
vicenda irrisolta degli accertamenti, da parte dell'Inail, sulle
rendite della invalidità per silicosi;
Ricordato altresì che la questione riguarda particolarmente
l'applicazione dell'articolo 55 della legge 9 marzo 1989, n.88;
Rilevato che l'articolo citato mette in discussione diritti
acquisiti dai lavoratori;
Sottolineato che sono numerosi nella nostra Regione i casi di
prestazioni erogate dall'Inail e rettificate dallo stesso
Istituto;
i sottoscritti Consiglieri regionali
interpellano
l'Assessore della Sanità ed Assistenza Sociale per sapere se non
ritiene opportuno intervenire per dare un contributo al chiarimento
di una questione che sta creando notevoli disagi alla popolazione
valdostana.
Presidente
Ha chiesto di illustrare
l'interpellanza il Consigliere Bajocco, ne ha facoltà.
Bajocco (PCI-PDS)
Abbiamo voluto presentare questa
interpellanza per il grande allarmismo che esiste in Valle d'Aosta
per il fatto che la legge nazionale 9 marzo 89 n. 88 concernente
funzioni e finalità dell'Inps, all'articolo 55, comma 5, prevede
alcune cose che non vanno nella direzione di coloro che hanno avuto
una malattia professionale, persone che da 20-30 anni hanno la
silicosi.
Questo articolo dà la possibilità all'Inail di accertare i vari
silicotici con visite, vi sono anche dei casi ai quali viene tolta
la rendita senza che neppure vengano visitati.
Ho letto sul giornale "La Vallée" una lettera indirizzata a "Il
filo diretto" dell'On. Caveri, nella quale una signora scrive che
suo marito aveva la silicosi e la rendita gli è stata tolta senza
neanche fargli passare una visita.
Sono queste le cose che ci preoccupano, sono le cose delle quali
il Consiglio regionale si deve fare portavoce, perché questo venga
a cessare. Sono convinto che la silicosi, che è stata riconosciuta
in una certa percentuale ad un lavoratore, non sparisce
automaticamente, perché sappiamo molto bene che la silicosi
progredisce anziché tornare indietro. Questa legge ha creato dei
traumi nelle famiglie valdostane.
Vi sono diversi casi, mi riferisco a lavoratori del 1915, del
1925, del 1940, che avevano il 60 per cento ed oltre di silicosi,
nei quali la percentuale è stata ridotta al 40 per cento , altri
dal 35 per cento o dal 48 per cento sono arrivati a zero; come
vediamo vi sono altri casi in cui è stata ridotta fortemente la
percentuale di questa malattia professionale.
La malattia professionale che questi lavoratori hanno acquisito
aveva creato un reddito. Trenta anni fa tra le aziende e i
sindacati vi erano degli accordi interaziendali per cui l'azienda
dava una cifra X fino all'età di 60 anni a questi lavoratori quando
avevano il 45 per cento , se andavano in pensione, per evitare
l'aggravarsi della malattia professionale. Costoro sono andati in
pensione proprio per evitare il pericolo di aggravamento della
malattia e oggi si trovano con un reddito molto inferiore, perché
non hanno potuto acquisire i contributi Inps essendo andati in
pensione molto presto. E oggi a queste persone viene tolta la
silicosi.
Per queste ragioni invito l'Assessore competente e il Presidente
della Giunta nella sua qualità di Prefetto, di interessarsi presso
l'Inail, perché sospenda momentaneamente questi provvedimenti, in
attesa che a livello nazionale le varie forze politiche, il
parlamento riveda il provvedimento di quel famoso articolo 55,
comma 5.
In questo periodo autunnale vi sono i congressi delle varie
organizzazioni sindacali di tutte le categorie, abbiamo anche
ricevuto un ordine del giorno da parte dello SPI Pensionati, con il
quale invitano le confederazioni sindacali, CGIL, CISL, UIL, SAVT,
le forze politiche ed i parlamentari valdostani ad intervenire per
promuovere adeguate iniziative in merito al provvedimento.
Con questa interpellanza vogliamo cominciare a muovere qualcosa
perché penso che il Consiglio regionale non possa restare fuori da
questo grave provvedimento che l'Inail ha assunto; per ragioni di
tempo non abbiamo predisposto una risoluzione ma annuncio che
presenteremo domani una risoluzione in merito, che sottoporremo ai
Capigruppo, e se il Consiglio è d'accordo chiederemo la sua
iscrizione all'o.d.g. e la sua votazione.
Presidente
Ha chiesto di parlare l'Assessore della
Sanità e Assistenza Sociale Beneforti, ne ha facoltà.
Beneforti (DC)
Posso assicurare gli interpellanti
che a nome della Giunta sono già intervenuto per chiarire
nuovamente questo problema, che già nel passato era stato
affrontato in questo Consiglio regionale.
Conosco bene i disagi che si sono creati in molte famiglie, alle
quali sono state praticamente azzerate le entrate. Molti di questi
silicotici sono venuti a trovarmi e mi hanno esposto la loro
situazione.
Confermo qui, come ho già detto altre volte, che questo modo di
operare dell'Inail di Aosta, pur essendoci una legge, è comunque
deprecabile. Non è concepibile che un ente come l'Inail si comporti
così e rimetta in discussione dei diritti acquisiti nei confronti
di persone ormai molto anziane.
Con questo nessuno vuol difendere chi ha percepito indennità
senza averne diritto, ma non è pensabile che dopo trenta o più ci
si accorga di aver sbagliato e magari ci si avvalga dell'aiuto di
qualche medico che forse agisce più perché istigato che per
convinzione.
Da più parti si è richiesto che venga rivista la legge 88/89,
alla quale si richiama l'Inail; anch'io sono d'accordo che la legge
debba essere rivista, tant'è vero che per favorire l'iniziativa da
parte dei nostri parlamentari o di altri parlamentari, perché si
può trovare anche l'intesa con altre Regioni, presenterò a questo
Consiglio regionale un disegno di legge di iniziativa statale, per
giungere a modificare l'articolo 55 della legge. Ritengo che come
Consiglio regionale si debba presentare un disegno di legge che
preveda la modifica dell'articolo 55 della legge 88/89.
I tempi però, per far approvare questo disegno di legge, come
quello che potranno presentare i nostri parlamentari insieme a
parlamentari di altre Regioni, saranno molto lunghi, ed i
silicotici credo non potranno attendere molto tempo. Pertanto, in
attesa di portare avanti questa modifica alla legge, ho richiesto
un ulteriore incontro immediato con la direzione generale
dell'Inail per un riesame del problema e quindi bloccare le
iniziative della sede di Aosta; ma soprattutto per ottenere che in
sede di collegiale medica l'Inail riveda con i medici di patronato
che assistono i lavoratori ogni singola pratica.
Al punto in cui siamo occorre un confronto aperto sulle
rispettive posizioni, senza assumere decisioni unilaterali, come ha
fatto l'Inail di Aosta. Quindi ho previsto un incontro con le
organizzazioni sindacali, onde puntualizzare con loro la linea da
seguire, sia in occasione delle collegiali mediche a cui devono far
ricorso, sia sulle modifiche che devono essere apportate al disegno
di legge. Quindi voglio investire anche le organizzazioni sindacali
e i loro patronati del problema, sia per quanto riguarda la
discussione che avverrà nelle collegiali mediche, a cui faranno
ricorso i patronati per ogni singolo caso, sia per affrontare le
eventuali modifiche alla legge che deve essere portata avanti.
I suddetti incontri avranno luogo quanto prima in quanto ho
avuto dalla direzione generale dell'Inail la conferma che
dovrebbero avvenire entro una decina di giorni; con i sindacati
l'incontro, appena finito il Consiglio, sarà promosso e verrà
fatto.
Questo è l'impegno che mi assumo, questa è la linea che ho
seguito fino a questo momento e che intendo seguire unitamente al
Consiglio regionale.
Presidente
Ha chiesto di parlare il Consigliere
Bajocco, ne ha facoltà.
Bajocco (PCI-PDS) Sono uno di quelli che non mi dichiaro quasi
mai soddisfatto delle risposte dell'Assessore Beneforti, ma oggi mi
dichiaro soddisfatto della risposta e invito l'Assessore, dopo aver
avuto questo incontro con la direzione dell'Inail, se gentilmente
può metterci a conoscenza di come sono andate le cose. L'incontro
con le organizzazioni sindacali, a mio avviso, deve avvenire il più
presto possibile, perché è un problema sentito, è un problema che
va sulla pelle di coloro che hanno questa malattia, ai quali
vengono tolti anche i soldi per poter sopravvivere.
Come ho annunciato, domani mattina presenterò assieme agli altri
capigruppo una risoluzione su questo argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK