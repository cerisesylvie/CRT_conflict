Consiglio Regionale della Valle d'Aosta - Oggetto del Consiglio n. 758 del 3 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 758 del 3 luglio 2019 - Resoconto
OGGETTO N. 758/XV - Interpellanza: "Indicazioni della Regione
alla Finaosta per l'avvio di un'indagine in merito alla condotta
del Presidente della Cervino S.p.A.".
(Rini) Presidente -
Punto 32 all'ordine del giorno. Per
l'illustrazione, la parola al collega Cognetta.
Cognetta (MOUV')
- Per spiegare quest'interpellanza
dobbiamo fare un passo indietro. Quest'interpellanza è stata
presentata il 26 aprile. Ne discutiamo oggi per le questioni che
conosciamo del Consiglio e sostanzialmente parla di un abuso
edilizio. Cos'è accaduto? È accaduto che la società Cervino ha
deciso, in un certo momento, nel 2018 se non sbaglio, di
ristrutturare un bar di sua proprietà, un bar che si trova sulle
piste. Che cosa fa quindi? Chiede ovviamente al Comune il permesso
di fare questa opera. Quando chiede questo permesso il comune di
Valtournenche gli risponde con una lettera dicendo che, in base
alle normative vigenti di principio statali, regionali e comunali,
un intervento di demolizione e ricostruzione che non rispetti la
sagoma dell'edificio, inteso quest'ultimo come la conformazione
planivolumetrica della costruzione, nonché di perimetro,
considerato sia in senso verticale che orizzontale si configura
come un intervento di nuova costruzione e non di ristrutturazione.
Questo è quello che scrive il tecnico del Comune di Valtournenche
il 28 febbraio del 2018 alla Cervino. Gli dice: "Guarda, il
progetto che mi hai presentato non lo puoi fare, perché non si può
demolire e ricostruire su una sagoma diversa". Fin qui è giusto,
perché la legge dice esattamente questo. Poi cosa succede? Succede
che - questo l'ho appreso dagli organi di stampa - a un certo
momento il Presidente della Cervino, che si trova in una
conversazione telefonica, che nel frattempo era stata monitorata,
tra lui e il tecnico del Comune di Valtournenche, dove praticamente
avviene questo scambio: il tecnico di Valtournenche parla al
Presidente della Cervino dicendogli: "Tu non capisci, sono 12
metri, 12 metri e 50. È importante" - gli dice - "Io non vorrei mai
che mi arrivasse qualcuno", perché era preoccupato perché
chiaramente qualcuno lo pressava per dare il permesso di costruire.
Il Presidente della Cervino, da quanto riportato dai giornali,
avrebbe risposto: "Tieni presente che sono in sovrintendenza e ci
hanno già dato l'ok". Ora su questo passaggio, che non è oggetto di
quest'interpellanza, ci sarebbe molto da discutere perché vi chiedo
se è vero e se è possibile che la sovrintendenza abbia dato l'ok.
Ma questo è oggetto di una discussione che faremo in altre
iniziative. Comunque agli atti dei giornali che ho qui accade
questo. Cosa succede? La società Cervino dice: "Va beh, mi faccio
fare il parere da un professionista esterno per confutare quello
che mi dice il Comune di Valtournenche". E infatti appronta un
tecnico, un professionista abilitato su richiesta alla società
Cervino un parere e questo parere dice che, invece, l'intervento si
può fare. Ovviamente non è così, perché dall'inizio quello che
aveva detto il tecnico di Valtournenche era giusto. Era
inconfutabile. Però c'è un professionista che è riuscito a dire che
invece non era vero, si poteva fare. Cosa succede quindi? Che
nonostante questa costruzione fosse fatta in una zona che è una
zona H e che quindi ha dei vincoli particolari che sono espressi
nell'NTA e che non è possibile fare questo intervento, viene fatto
comunque l'intervento, tant'è che il 22 maggio 2018 viene
rilasciato allo sportello unico un intervento che ha come
descrizione "demolizione e nuova costruzione di fabbricato
destinato a bar ristorante denominato "Rocce Nere" ai sensi della
legge regionale 11 del '98, articolo 159, lettera C, senza
riferimento alcuno né agli aumenti di volumetria né alle norme
previste per gli incrementi volumetrici. Praticamente gli dice "va
bene", ma non gli dice come e quindi passa un progetto che di fatto
non poteva passare. Cosa succede a questo punto? Che viene fatto
l'intervento. Tra l'altro nella documentazione che ho ricevuto c'è
un'altra cosa piuttosto strana: il 20 dicembre del 2018 viene
rilasciato da parte dello Sportello Unico la variante al permesso
di costruire. Il 21 dicembre, cioè il giorno dopo, c'è la
comunicazione da parte della Cervino allo Sportello Unico che i
lavori sono finiti. In un giorno sono riusciti a fare la variante a
costruire! Il giorno successivo, il 22, c'è la comunicazione del
SUEL e dell'avvio di procedimento di SCIA e agibilità. No, non
entro nel discorso, ma c'è anche l'impresa, perché è tutto fatto
molto bene, devo dire. Quindi praticamente in 24 ore riescono a
fare tutti quanti gli interventi che servono e ad aprire,
ovviamente! Fra l'altro poi, sempre in tutta la documentazione
voluminosa che ho ricevuto, tra le varie cose che non ho trovato,
ma questo non so se sia una dimenticanza della Cervino o se a
seguito di un intervento fatto delle forze dell'ordine che hanno
portato via una serie di documentazione mi manchi per questo
motivo. Però ciò che manca è per esempio la documentazione rispetto
alle procedure previste dalla legge regionale 12 del 2013 relativa
alle costruzioni in zona sismica, perché ci andrebbe anche quello e
qua non l'ho trovata. Quindi, a seguito di questo abuso edilizio
conclamato, sul quale ci sono gli organi inquirenti che stanno
facendo le loro valutazioni, ma che sicuramente, voglio dire, in
qualche modo appare, io chiedo a questo Governo se è intenzione di
dare indicazioni a Finaosta. Quindi vede, è molto leggero, no? Non
siamo noi, lo diciamo a Finaosta. Finaosta è quella che
sovraintende a tutte le nostre partecipate, perché non siamo noi
politici che diamo gli indirizzi, "quello sì" e "quello no", lo fa
Finaosta, che non ha niente a che vedere con noi.
Se possibile, per cortesia, dire a Finaosta se è possibile
avviare un'indagine sul Presidente della Cervino per capire se il
suo comportamento, come dire, è legittimo, se il suo comportamento
è coerente con la gestione di una società pubblica. Cioè se un
abuso edilizio è previsto all'interno di quello che dovrebbe essere
il perimetro del presidente di una società pubblica, e sicuramente
ha fatto tutto questo per il bene dei cittadini. Non lo metto in
dubbio. Ma questo giustifica qualsiasi cosa? Parrebbe ogni tanto,
da quello che succede in quest'aula, che è così. Poi bisogna vedere
se veramente è nell'interesse dei cittadini. In questo caso
parrebbe piuttosto strano, perché ci sarebbe da aprire poi un
capitolo ancora più grande su come è stata data, invece, la
gestione del bar in questione. Se apriamo quel capitolo lì... è
ancora più grande rispetto a questo! Volevo sapere che intenzioni,
almeno su questo punto, ha il Governo regionale.
Presidente -
Per la risposta, la parola al presidente
Fosson.
Fosson (PNV-AC-FV)
- Ho ascoltato con molta attenzione
tutta la sua ricostruzione. Complimenti, intanto. Un bel lavoro. Mi
chiedevo qual è la nostra competenza in una situazione così
sicuramente complessa in cui c'è l'ipotesi di un abuso edilizio,
però che funzione abbiamo noi d'intervenire, tanto più che la
situazione cui lei fa riferimento, come abbiamo tutti appreso dagli
organi di stampa, s'inserisce in questo momento in un'inchiesta
della magistratura relativa al Comune di Valtournenche. È
un'inchiesta tuttora in corso. L'individuazione di eventuali
comportamenti illegittimi da parte dei soggetti coinvolti non è
compito di questo Consiglio, perché non è nella nostra funzione. Ho
interpellato Finaosta e Finaosta mi ha risposto nello stesso modo,
che attende le verifiche e le risultanze di questa indagine della
magistratura.
Presidente -
Per la replica, la parola al collega
Cognetta.
Cognetta (MOUV')
- È spiritosa la sua risposta, sa?
Davvero fa ridere. È talmente tragica la situazione che si può solo
ridere, a questo punto. Lei mi sta dicendo che Finaosta non ha un
audit, cioè non ha un organismo di controllo. Non ce l'ha! Quindi
quello che viene fatto dalle società partecipate, qualunque cosa
sia, loro aspettano le risultanze della magistratura e se non ci
sono va tutto bene! Cioè esiste solo la verità processuale? Ma
stiamo scherzando? Veramente... poi dite perché uno tutte le volte
che c'è un problema lo deve portare fuori. Se le risposte politiche
sono queste, mi scusi, che altro deve fare una persona? Uno che sta
qui dentro e che vede delle palesi ingiustizie o comunque... questa
qui è chiara. Sopra una certa quota non si può fare e tanti lo
fanno in tanti comuni, e lo sappiamo. No, perché anche a
Valtournenche altre persone hanno avuto lo stesso problema per un
altro edificio, diverso, ma è una questione di privati, non ci
interessa. Però è possibile che noi, come politici, come
amministrazione, come società, non riusciamo a dare delle risposte
concrete? Dobbiamo aspettare sempre la magistratura? E se si
sbaglia? E se si perde un fascicolo? E se il giudice quel giorno ha
mal di testa e non vuole fare quello che deve fare che vuol dire,
che va tutto bene? Ma vi rendete conto? Ma si è reso conto di come
risponde? Noi allora che compito abbiamo? Quello di stare qui a
guardare voi? Praticamente sì. Allora capisce che chi inneggia alla
dittatura ha ragione! Perché se il sistema democratico alla fine
partorisce questo... resta la dittatura. Se noi veniamo meno a
quello che siamo, cosa resta?! Presidente, ma che razza di risposta
è? La Finaosta allora è inutile! Capisce che è inutile? Ma siamo
inutili anche noi! Non si può manco dire a una persona: "Cosa hai
combinato?", fare un audit, portarlo in Commissione e dirci cosa è
successo? Manco questo? E perdiamo tempo, ore e ore, a parlare di
stupidaggini? Avete ragione che sono stupidaggini. Quando ci sono
le cose serie non succede una mazza!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK