Consiglio Regionale della Valle d'Aosta - Oggetto del Consiglio n. 409 del 11 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 409 del 11 febbraio 2004 - Resoconto
OGGETTO N. 409/XII - Iniziative per incentivare la raccolta
differenziata dei rifiuti. (Reiezione di mozione)
Mozione
Appreso che nel 2003 la raccolta differenziata dei rifiuti in
Valle d'Aosta si è attestata al 24%;
Rilevato che tale percentuale è inferiore alla soglia minima
del 35% di differenziazione dei rifiuti prevista dalla normativa
italiana;
Evidenziata la necessità di un approfondito esame
dell'attuale gestione della raccolta e smaltimento dei rifiuti in
Valle d'Aosta;
Il Consiglio regionale
Impegna
l'Assessore competente in materia ad illustrare entro trenta
giorni alla competente Commissione consiliare le iniziative che si
intendono assumere nel corso del 2004 per incentivare la raccolta
differenziata dei rifiuti e gli obiettivi che si intendono
raggiungere.
F.to: Riccarand - Curtaz - Squarzino Secondina
Président - La parole au Conseiller Riccarand.
Riccarand (Arc-VA) - Questa mozione è stata presentata sulla
base dei dati complessivi che abbiamo avuto recentemente sulla
raccolta differenziata dei rifiuti in Valle d'Aosta nel corso del
2003, dai quali si ricava che la stessa in Valle d'Aosta si è
attestata al 24% dell'ammontare complessivo dei rifiuti prodotti.
Questa percentuale, pur rappresentando un leggero incremento
rispetto all'anno precedente, è sensibilmente inferiore alla soglia
minima indicata dalla normativa nazionale per la raccolta
differenziata dei rifiuti, indicata nella misura del 35%. È chiaro
che non siamo ben messi rispetto a questa situazione, rispetto alla
normativa nazionale, ma soprattutto rispetto al problema reale:
quello di ridurre i quantitativi di rifiuti che vanno in discarica
e cercare di riciclare il maggior numero di rifiuti, cosa che è
nell'interesse economico ed ecologico della Valle d'Aosta.
Su questo tema c'è una riflessione in corso; fra l'altro, la III
Commissione sta lavorando nell'ambito di un'indagine conoscitiva,
però vorremmo capire quali sono le intenzioni e le azioni che la
Giunta intende fare per recuperare questa situazione, per cercare
di cambiare, ma non con il ritmo che è andato avanti fra il 2002 e
il 2003, perché di questo passo ci metteremmo 10 anni per arrivare
al 35% e, nel frattempo, non ci sarà più posto in discarica per i
rifiuti, quindi bisogna fare un salto qualitativo molto forte.
Ci rendiamo conto che è un dibattito che richiede tempo, tutta
una serie di dati e competenze tecniche; per cui, con questa
mozione, chiediamo che vi sia un impegno dell'Assessore competente
a venire ad illustrare in commissione le iniziative che si
intendono assumere in merito, vale a dire come incrementare la
raccolta differenziata, come arrivare rapidamente ad almeno il 35%,
raggiungerlo e superarlo nei tempi più brevi.
Président - Je déclare ouvert le débat.
La parole au Conseiller Borre.
Borre (UV) - Mi consenta, Consigliere Riccarand, mi sembra
strana questa mozione; stiamo lavorando in commissione sul
problema, abbiamo sentito gli uffici competenti, venerdì sentiremo
nuovamente la dott.ssa Mancuso… mi
sarebbe sembrato corretto che avesse chiesto in commissione di
sentire l'Assessore sul problema…
questo faceva parte di un nostro programma di lavoro! Dico questo
non per voler ribattere sulla sua mozione, ma per correttezza su
quello che era il nostro lavoro in commissione!
Il Consigliere Riccarand, dal canto suo, ha fatto una relazione
abbastanza precisa di inizio lavori… mi
sarebbe piaciuto continuare il lavoro in commissione!
Président - La parole au Conseiller Riccarand.
Riccarand (Arc-VA) - Solo per una precisazione rispetto
all'osservazione fatta dal Consigliere Borre. Il fatto che noi
lavoriamo in commissione su questo tema, non significa che sia in
contraddizione con questa iniziativa! Dal momento che la
commissione ha i suoi tempi e va avanti con il suo ritmo, con
questa iniziativa volevamo porre un problema a tutto il Consiglio,
non solo ai membri della commissione, consigliando di far
attenzione, data la sua delicatezza, e di cercare di affrontarlo
rapidamente.
Riteniamo che il Consiglio tutto intero debba sollecitare
un'attenzione particolare su tale questione, altrimenti rischiamo
di accumulare ritardo. Chiediamo quindi che vi sia un impegno
politico attivo da parte della Giunta, che si traduce in
un'illustrazione di iniziative da fare in commissione, che vi sia
un impegno in questo senso e venga illustrato in commissione. Non è
in contraddizione e non vuole essere in contraddizione con
l'iniziativa in commissione!
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Il piano regionale dei rifiuti, approvato dal
Consiglio regionale il 15 aprile 2003 con deliberazione n. 3188,
indica, come obiettivo fondamentale del sistema di smaltimento dei
rifiuti in Valle d'Aosta, la raccolta differenziata.
È vero che il "decreto Ronchi" - decreto legislativo n. 22/1997
- ha stabilito un obiettivo minimo del 35% di raccolta
differenziata da conseguire entro 6 anni, vale a dire entro il
2003, ma il termine non è perentorio. Tale obiettivo va collegato
all'insieme degli altri obiettivi fissati dall'onorevole Ronchi,
alcuni quantitativi - come i quantitativi massimi pro capite da
smaltire in discarica dal 2008 - per armonizzarsi alle indicazioni
della CE e altri di tipo organizzativo. Sono rari i casi in cui
l'obiettivo del 35% è stato raggiunto perché è strettamente
connesso con gli altri obiettivi, che pian piano stravolgono la
tradizionale organizzazione del servizio di smaltimento dei
rifiuti.
Per incrementare il più possibile la raccolta differenziata sono
state indicate nel piano una serie di azioni che i comuni devono
porre in atto per la riorganizzazione dei sistemi di raccolta, sia
a livello locale, sia a livello comprensoriale, nonché un sistema
tariffario volto a premiare, con sostanziali riduzioni di costo, i
cittadini di quei comuni che raggiungono l'obiettivo fissato,
penalizzando in modo progressivo coloro che invece se ne
discostano. Le iniziative di sensibilizzazione condotte negli anni
passati assieme a questa strategia hanno permesso di innalzare, in
modo rilevante, la quota di raccolta differenziata che andava dal
valore medio del 5% nel 1994 all'attuale 24% calcolato, però,
ancora non sull'insieme dei comuni, valore importante seppure
inferiore all'obiettivo previsto.
In una rappresentazione grafica di questa situazione, si capisce
come ci sia una crescita costante soprattutto negli ultimi anni, a
testimoniare una sensibilità e un'attenzione verso questo problema;
queste campagne di sensibilizzazione e anche quanto messo in atto
dai comuni perseguono. È indubbio che la situazione deve evolvere
anche rapidamente. Bisogna però tener conto di una distribuzione
territoriale della popolazione e di una composizione merceologica
del rifiuto, che certamente non aiuta nella definizione di
un'organizzazione efficace e a costi sostenibili per l'utente;
elementi che diventano ancora più complessi, se si tiene conto di
una fluttuazione della produzione dei rifiuti, dovuti alla presenze
stagionali dei turisti.
I comuni stanno attuando iniziative di riorganizzazione e
razionalizzazione del servizio con azioni specifiche, anche di
notevole interesse, volte a sollecitare e agevolare la raccolta
differenziata. Tali iniziative sono viste con favore e sostenute
dalla Regione, che ha compiti di pianificazione e di indirizzo, se
vogliamo anche di sollecito, ma non operativi.
Chiedere quali siano le iniziative da adottare e gli obiettivi
da raggiungere non ha senso, perché è già tutto scritto nel piano
approvato 10 mesi fa, e sono indicazioni che si ritengono idonee a
garantire il conseguimento di un aumento delle raccolte
differenziate sul territorio regionale. Il processo può apparire
lento, ma quello che conta è che esso è irreversibile: va
adeguatamente sostenuto attraverso una nuova campagna di
sensibilizzazione, a valle però di un esame obiettivo ed
approfondito dei dati che sono pervenuti.
I dati ai quali si fa riferimento sono ancora parziali perché
non tutti i comuni hanno inviato il rapporto annuale, ma
soprattutto non sono stati oggetto ancora di analisi e di
valutazioni approfondite, per individuare come si sta evolvendo la
raccolta dei rifiuti in Regione e quali sono i motivi delle
variazioni. Ad esempio, abbiamo comuni di eccellenza, abbiamo
comuni che, invece, sono ritardatari, e questo non solo per
correggerli, ma anche per diffondere i comportamenti virtuosi ed le
esperienze positive. Ogni valutazione dei dati va quindi rinviata a
quando saranno disponibili tutte le informazioni e soprattutto sarà
condotto un loro esame approfondito; solo in tale sede sarà
possibile comprendere cosa non ha funzionato e individuare, di
concerto con i comuni, le possibili iniziative (tariffarie,
organizzative, di sensibilizzazione) per migliorare le
situazioni.
Occorre prendere atto nel frattempo che la realtà dei nostri
comuni, per quanto dinamica, presenta differenze di comportamento e
di attenzione rispetto alle problematiche ambientali, in genere, e
al tema dello smaltimento dei rifiuti, in particolare. È quindi
opportuno che siano avviate iniziative di supporto ai comuni, alla
luce di elementi oggettivi su cui discutere, oltre che di
sensibilizzazione, di informazione sulle iniziative in atto in
altri comuni della regione e di confronto con altre realtà extra
regionali, per stimolare la progettazione degli interventi. Si può
quindi prevedere un'iniziativa di divulgazione delle esperienze già
condotte dai comuni, un confronto sui problemi emersi a livello
locale, una panoramica di quello che i comuni stanno progettando,
con un confronto con realtà analoghe che risultano più avanti,
attraverso una serie di seminari da organizzarsi nei prossimi
mesi.
L'insieme convergente di queste iniziative di sensibilizzazione,
ma che vanno lette e indirizzate soprattutto alla luce di
cognizioni che stiamo via via raccogliendo, disegna un intervento
puntuale, là dove l'analisi dei dati indica situazioni di criticità
e arrivare a garantire "performance" migliori nel futuro. Tutto
questo sta a dimostrare che il Governo regionale è attento a tale
problematica; stiamo costantemente seguendo questa materia e
vogliamo continuare a dare concretezza a queste iniziative,
nell'obiettivo di stimolare, ma soprattutto di diffondere, una
coscienza e una responsabilità non solo a livello degli
amministratori, ma anche dei cittadini, anche dei cittadini che
occasionalmente vengono in Valle d'Aosta, per fare in modo che si
massimizzi, al di là di quelle percentuali, la raccolta dei
rifiuti.
Detto questo, inviterei i promotori della mozione a ritirare la
stessa; in caso contrario, ci asterremo.
Président - S'il n'y a pas d'autres conseillers, je ferme la
discussion générale.
La parole au Conseiller Riccarand.
Riccarand (Arc-VA) - Abbiamo ascoltato l'illustrazione e le
valutazioni dell'Assessore rispetto alla situazione, l'indicazione
di alcune iniziative che si vogliono assumere, di alcuni programmi,
ma non capiamo perché non vi sia la disponibilità a venire in
commissione, la quale si occupa, fra l'altro, di approfondire
questi temi, e discutere di tali cose. Abbiamo difficoltà a
comprendere questo rifiuto di un confronto, perché, guardate, qui è
cosa ben diversa; la commissione si è già incontrata con i tecnici
dell'Assessorato, ma è cosa diversa qui, perché chiediamo che il
responsabile politico di questo tema venga in commissione a dire
"politicamente" come intende muoversi! Questa richiesta ci sembra
corretta e ci fa strano che non vi sia disponibilità, perché la
sede migliore per poter sviscerare i problemi, senza fare dello
spettacolo, è la commissione!
Non capiamo queste cose e manteniamo la mozione.
Président - La parole au Conseiller Sandri, pour déclaration de
vote.
Sandri (GV-DS-PSE) - La mozione, anche con le spiegazioni appena
date dal collega Riccarand, ci sembra fuori luogo, nel senso che
sembra un doppione dal significato incerto, anche perché il testo è
talmente stringato che non si può riuscire a capire nel dettaglio
quale sia l'obiettivo; un doppione, dicevo, del lavoro che si sta
facendo con grande spirito di confronto a livello della
commissione. Noi siamo per la riduzione dei rifiuti e infatti non
ci sottraiamo ad un confronto con la posizione del gruppo
"Arcobaleno", ma stiamo andando a "tambur battente" con visite ed
interventi; venerdì siamo di nuovo convocati a confrontarci su
questi temi e mi sembra che ci sia un'ampia volontà di
incidere.
Mi stupisce in particolare questo richiamo alla Giunta, quando
credo che proprio il lavoro di commissione sia quello più utile per
valorizzare le competenze del Consiglio e di indirizzo che abbiamo.
Pertanto, non capendone il significato e soprattutto vedendola come
una contrapposizione con il lavoro proficuo che stiamo facendo in
commissione, ci asterremo su questa mozione.
Président - La parole au Conseiller Borre.
Borre (UV) - Anche il mio gruppo si asterrà su questa mozione.
La mia astensione non vuol dire che non siamo disponibili a
convocare l'Assessore per illustrarci il problema, perché la
richiesta del Consigliere Riccarand o di chiunque altro commissario
verrà esaudita, lo abbiamo detto chiaramente!
Questa astensione è solo sulla mozione, ma non sulla
convocazione dell'Assessore in
commissione… il Consigliere Riccarand
era liberissimo di chiederlo nella scorsa commissione!'''
Président - Je soumets au vote la motion dont au point 26:
Conseillers présents: 30
Votants: 5
Pour: 5
Abstentions: 25 (Borre, Cerise, Cesal, Charles Teresa, Comé,
Ferraris, Fey, Fiou, Fosson, Isabellon, Lanièce, Lavoyer,
Maquignaz, Marguerettaz, Pastoret, Perrin, Perron, Praduroux, Rini,
Salzone, Sandri, Vicquéry, Viérin Adriana, Viérin Laurent, Viérin
Marco)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK