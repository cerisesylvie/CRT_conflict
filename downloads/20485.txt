Consiglio Regionale della Valle d'Aosta - Oggetto del Consiglio n. 495 del 24 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 495 del 24 marzo 2004 - Resoconto
OGGETTO N. 495/XII - Risorse finanziarie impegnate dalla Regione
per la promozione del collegamento ferroviario del Gran San
Bernardo. (Interpellanza)
Interpellanza
Premesso che
- La Regione da parecchi anni sta promuovendo l'idea di una
trasversale ferroviaria del Gran San Bernardo;
- Recentemente con la delibera di Giunta 626 sono state
stanziate ulteriori risorse - parte europee e statali - per
complessivi € 207.600,00 per la valutazione dei diversi scenari
socio-economici e ambientali conseguenti alla realizzazione di tale
progetto ferroviario;
i sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1) a quanto ammontano ad oggi le risorse - europee, statali e
regionali - complessivamente impegnate dalla Regione nella
promozione del collegamento ferroviario del Gran San
Bernardo;
2) quali risultati sono conseguiti all'ingente disponibilità
di risorse finanziarie impiegate e quale giudizio si esprime in
merito;
3) se è ancora operativo il "Communauté d'intérets du Grand
Saint Bernard" e quali risorse finanziarie hanno impiegato nel
progetto gli aderenti;
4) quali azioni intendono adottare nel prossimo futuro e con
quali prospettive.
F.to: Frassy - Tibaldi
Président - La parole au Conseiller Frassy.
Frassy (CdL) - L'argomento non è sicuramente nuovo per questa
legislatura e non è un argomento nuovo al dibattito politico. È uno
di quegli argomenti, da una parte, complessi e, dall'altra,
affascinanti. Con questa interpellanza vorrei cercare di avere una
fotografia di quanto è stato fatto, che in parte è conosciuto, ma
forse non sempre nel dettaglio, e in parte avere un quadro e una
visione prospettica.
Questa vicenda parte da lontano; dalle carte che sono riuscito a
mettere assieme, ho trovato, con datazione 1981-1982, i primi
dibattiti politici e le prime recensioni a mezzo stampa della
suggestione di collegare da un punto di vista internazionale il
trasporto ferroviario che attraversa questa regione. Devo dire che,
purtroppo, a questa regione la ferrovia non ha mai portato
particolarmente bene, perché di tutti i progetti che hanno a che
fare con il trasporto su strada ferrata, non ce n'è uno che si sia
concretizzato, nonostante le ingenti risorse spese.
Ricordiamo tutti il problema annoso ed eterno del collegamento
ferroviario Aosta-Torino attraverso la bretella di Chivasso, che è
fermo ai tempi di percorrenza di quando arrivò il primo treno ad
Aosta nel 1800, e non siamo riusciti a fare progressi in avanti!
C'è la suggestione del metrò della Valdigne o - per dirlo con un
termine forse più internazionale - con il metrò Mont Blanc, ma,
anche qui, abbiamo fatto dei passi indietro; rispetto a quella che
era una linea elettrificata nel periodo a cavallo della seconda
guerra, ci troviamo con una linea che non è più neppure
elettrificata! Abbiamo il problema della Pila-Cogne a scartamento
ridotto, ma sempre di ferrovia si parla, che è una di quelle opere
eterne!
Si aggiunge, a questo elenco già corposo, la suggestione
dell'Aosta-Martigny. Su questa tratta penso che l'unica cosa che
possiamo dire di aver fatto è quella di aver detto molte parole, di
aver fatto molta immagine, di aver speso molte risorse, ma ho dei
dubbi che, ad oggi, siano stati fatti dei passi significativi in
avanti! Perché dico questo? Perché so già quella che sarà la prima
replica che l'Assessore Caveri vorrà effettuare in risposta:
"questi sono dei progetti per i quali bisogna comunque partire,
bisogna avere la capacità di sognare e bisogna, di conseguenza,
rassegnarsi a vedere una realizzazione nel medio-lungo termine".
L'Assessore mi citerà anche probabilmente l'esempio dei tunnel
alpini, dicendo che se ne parlava nel 1700, nel 1800 e poi, a metà
del 1900, si sono concretizzati. Assessore, erano tempi diversi:
non c'erano i mezzi di comunicazione e soprattutto le tecnologie e
le risorse finanziarie che ci sono oggi; perciò, anche ammesso che
questi fossero i tempi, avremmo comunque fallito il nostro compito
di amministratori, perché in questa prospettiva temporale non
avremmo saputo adeguare la nostra azione amministrativa ai tempi
moderni!
Ho visto, facendo una ricognizione degli atti, che c'è una prima
legge regionale che risale al '92, con la quale è stanziata la
cifra - forse risibile, per oggi, ma rivalutata è più significativa
- di circa 1 miliardo del vecchio conio, c'è un rifinanziamento di
quella legge del '92 effettuata nel 2000, con qualcosa come circa
un milione di euro, 2 miliardi del vecchio conio, e poi abbiamo 2
finanziarie dello Stato (questo per dire che lo Stato, anche nelle
diverse fasi politiche che hanno caratterizzato i vari governi
nazionali, aveva sostenuto questa suggestione): la finanziaria del
2000 e la finanziaria del 2001, che hanno messo insieme altri 5
miliardi del vecchio conio. Significa che, con 8 miliardi del
vecchio conio, più che un buco nella montagna, al momento abbiamo
fatto un buco nell'acqua!
Oggi poniamo nuovamente all'attenzione dell'aula e
dell'Assessore un'interpellanza sull'argomento, perché novità forse
sostanziali non ce ne sono, salvo quella che vengono impegnate
ulteriori risorse con una deliberazione del marzo 2004;
deliberazione che stanzia un mezzo miliardo di lire mal contate,
207 mila euro, per effettuare un'indagine socioeconomica ed
ambientale su quelli che sarebbero gli scenari che andrebbero a
prefigurarsi una volta che venisse realizzata questa trasversale
ferroviaria.
Ora, per carità, gli approfondimenti, gli studi, sicuramente
sono propedeutici e necessari, ma sono necessari se c'è un "dopo".
Abbiamo un primo studio degli anni '80, abbiamo un secondo studio
degli anni '90, abbiamo un ulteriore terzo aggiornamento fatto
dall'Assessore Lavoyer nel 2000; adesso, avremo questo ulteriore
tassello che porterà come "sponsor" l'Assessore
Caveri… ma la ferrovia sta facendo
passi avanti? Noi abbiamo dei dubbi, perché andando a scartabellare
le situazioni che contano, di questa ferrovia non se ne parla;
anche nei documenti di programmazione comunitaria, oltre che
nazionale, di questa direttrice ferroviaria nessuno ne fa cenno!
Sono passate e sono state messe fra le opere prioritarie iniziative
potenzialmente concorrenziali, come è il tunnel del Mercantur,
anche questo un sogno che i Piemontesi coltivavano e che inizia a
concretizzarsi, in quanto è stato adottato nel piano delle grandi
opere nazionali.
Vorremmo intanto avere un dettaglio più chiaro delle risorse
rispetto a quelle che ho tratteggiato, perché sicuramente me n'è
sfuggita più di qualcuna; vorremmo capire se questi risultati sono
soddisfacenti o meno dal punto di vista dell'Assessore, non per una
curiosità di tipo giornalistico - come per dire: "sentiamo il
parere di uno che conta" -, ma per avere il parere di chi, in
questo momento, ha la delega e dunque la responsabilità politica di
portare o meno avanti e in una maniera piuttosto che in un'altra
questo progetto, che ormai da 25 anni assorbe risorse in cambio di
risultati molto modesti.
Vi sono poi dei nodi sui quali penso vada fatta chiarezza; non
basta rispondere che il Cantone vallese è concorde con
l'Amministrazione regionale nel fare il traforo, se poi il Governo
della Confederazione elvetica, Berna in particolare, non ne vuol
sapere; penso che le nostre illusioni si fermino a mezza montagna e
non penso che questo possa essere un obiettivo utile da coltivare!
Esiste poi quella "cosa strana" che si chiama "Comunità di
interesse del Gran San Bernardo" che, una volta, oltre alla Valle
d'Aosta e al Vallese aveva anche la Provincia di Torino - o
comunque delle Amministrazioni comunali Ivrea e Santhià, piuttosto
che Chivasso - la quale, fino a poco tempo fa, non ha contribuito
né in termini economici, né in termini politici a portare avanti
questo progetto; di conseguenza, vorremmo capire se questa comunità
di interessi sia ancora operativa e quali risorse finanziarie ha
investito o è intenzionata ad investire nell'ambito di questa
suggestione di interconnessione Italia-Svizzera.
C'è poi da definire quella che è la direttrice, perché il primo
studio commissionato all'Università di Trieste negli anni '80, è
stato forse lo studio che ha mal posizionato le nostre aspettative,
in quanto ha puntato il collegamento su Martigny con la direttrice
di Santhià e ha messo in concorrenza la Valle d'Aosta con le
direttrici ferroviarie che da Milano ci mettono in comunicazione
con il nord Europa; perciò, anche il fatto di definire una volta
per tutte se sia Chivasso, se sia Torino, se sia Santhià, penso non
sia un problema indifferente per le sinergie e i coinvolgimenti
degli altri attori che, oggi più che mai, è necessario poter
considerare fra gli "sponsor" di questo progetto.
L'ultima domanda, che non è una domanda da "Frate Indovino",
sono le prospettive: se le prospettive sono quelle di far lo
studio, metterlo nel cassetto e aspettare che passino gli anni per
rinnovare lo studio, penso, Assessore, che lei abbia fallito - come
i suoi predecessori - quello che è un obiettivo! Obiettivo che
penso lei stia coltivando in maniera forse più convinta, perché ha
istituito una Direzione progetti strategici, che è dedicata a 2
grossi progetti (che peraltro non decollano): l'aeroporto e questa
direttrice. Se ha messo in piedi questa direzione, penso che abbia
un suo scenario da coltivare. Noi vorremmo essere coinvolti perché
abbiamo delle idee e abbiamo a suo tempo anche attivato delle
sinergie con il Governo centrale.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Naturalmente, Consigliere Frassy, spero di essere
più fortunato nelle grandi opere di quanto sia stato il "Governo
Berlusconi", perché se andiamo a vedere la legge obiettivo,
all'interno della quale c'è anche la "Aosta-Martigny", lei vedrà
che purtroppo la realizzazione delle opere è stata finora con
grande enfasi annunciata, ma per adesso si è visto molto poco.
Non è il terreno della polemica quello che preferisco nel
replicarle, precisandole che, per quanto riguarda i sogni,
personalmente preferisco sognare di notte, e devo dire che
l'approccio che abbiamo dato alla questione dell'Aosta-Martigny nel
bilancio di quest'anno è un approccio estremamente realistico,
considerando che anche questo 2004 è una specie di anno di
transizione, durante il quale bisognerà assumere delle decisioni
per il futuro, rispetto alle quali le dirò nelle repliche le mie
impressioni e anche le responsabilità che sono in capo non solo
alla Regione Valle d'Aosta, ma anche ad altri interlocutori, "in
primis" il Ministro delle infrastrutture Lunardi, perché il Governo
italiano deve assumere delle decisioni topiche rispetto a una
scelta che, negli anni passati, è sempre stata della Regione Valle
d'Aosta, come avrò modo di dire nel rievocare brevemente gli
impegni economici che hanno interessato la nostra regione a partire
dagli anni 2000, visto che - come lei ha opportunamente detto - per
questo progetto possiamo parlare di 3 fasi: una degli anni '80, una
degli anni '90, una degli anni attuali.
Vorrei cominciare con le risorse europee. Le risorse europee,
allo stato attuale, sono 103.800 euro come contributo nell'ambito
del programma comunitario "INTERREG 3 A Italia Svizzera 2000-2006",
per la realizzazione di questo progetto che è definito
"évaluation des divers scénarios socio-économiques et
environnementaux, susceptibles de découler de l'impact de la
réalisation de la transversale ferroviaire du Grand
Saint-Bernard"
: questa è la deliberazione di Giunta n.
626/2004. Progetto resosi necessario, su richiesta del Ministero
dell'ambiente, per avere una documentazione integrativa al progetto
preliminare della trasversale alpina, che è attualmente all'esame
ai fini dell'attivazione dell'eventuale procedura di VIA. Dico
"eventuale", perché si tratta di documenti preparatori e noi
dovremmo decidere quale tipo di atteggiamento assumere nei
confronti di questa direttrice, una volta avuta anche con maggior
chiarezza una contezza delle decisioni che soprattutto nel rapporto
fra la Confederazione elvetica (Berna) e il Governo italiano (Roma)
si assumeranno. È del tutto evidente che non possiamo essere così
velleitari da pensare né di poter realizzare un traforo nel
semplice accordo fra Regione Valle d'Aosta e la République du
Valais, e neppure così "fessi" da pensare di fare un traforo
ferroviario senza che il partner dall'altra parte delle Alpi sia
non solo interessato, ma sia anche partecipativo.
Per quanto riguarda le risorse statali, ci tengo a
ridimensionare la cifra che era stata evocata dal Consigliere
Tibaldi in occasione di una precedente discussione, perché un conto
è lo stanziamento in finanziaria, un conto è attivare lo
stanziamento in finanziaria con apposite norme di legge; infatti, è
vero che nelle finanziarie 2000-2001 erano state appostate delle
risorse, ma una parte di queste non è mai stata attivata con norma
apposita da parte dello Stato.
Le risorse messe a disposizione dal Governo per lo studio
dell'opera ammontano a 1.032.913,80 euro e la relativa spesa a
beneficio della regione Valle d'Aosta è stata autorizzata dal
Ministero delle infrastrutture e dei trasporti con decreto n.
2798/2002. Le relative somme per il totale dell'ammontare sono così
ripartite: 360.000 euro, come da deliberazione di Giunta n.
4257/2002, concernente affido di incarico al Dipartimento di
ingegneria civile, sezione trasporti, dell'Università degli studi
di Trieste per l'aggiornamento e l'adeguamento tecnico di quella
progettazione generale che era stata fatta nel 1990; euro
672.913,80, come da deliberazione di Giunta n. 4357/2002, che
riguarda incarico alla "Sinergia S.p.a." di Milano di consulenza
per l'attività di fattibilità economica, finanziaria, di verifica
di coerenza e di validazione, secondo la deliberazione CIPE n.
121/2001 per l'approvazione del progetto della direttrice
ferroviaria del Gran San Bernardo, ai sensi della legge obiettivo
n. 443/2000, la prima fase. L'importo è parziale, in quanto la
differenza di 81.895,80 viene coperta da risorse regionali.
Inoltre, fra il Ministero delle infrastrutture e dei trasporti e
"Ferrovie dello Stato" è stato sottoscritto un contratto per
destinare le risorse apportate al capitale sociale di "Ferrovie
dello Stato" dalla legge n. 488/1999 per un importo complessivo di
50 miliardi di lire, alla realizzazione fra l'altro, quindi questi
50 miliardi erano fra l'altro collegati ad uno studio di
fattibilità della trasversale ferroviaria Aosta-Martigny, articolo
2 del contratto, da ultimare entro 2 anni. Il relativo studio è
stato depositato al Ministero delle infrastrutture.
Infine, 72.660 euro, come contributo nell'ambito del programma
comunitario "INTERREG 3 A Italia - Svizzera 2000/2006" per la
realizzazione del progetto di cui ho già detto prima; in questo
ambito c'è un cofinanziamento statale, nell'ambito di quello studio
di cui ho già detto. Le risorse messe a disposizione dalla Regione
in questo stesso periodo - non mi rifaccio a tutto lo storico -
sono 129.000 euro…
(interruzione del Consigliere Frassy, fuori
microfono)
… io mi rifaccio dal 2000 fino ad
oggi, quindi al periodo storico che prendiamo in considerazione,
perché gli anni '80 e '90 sono cose ben note! Allora abbiamo
129.000 euro, come da deliberazione di Giunta regionale n.
4108/2000, per l'organizzazione di un convegno internazionale di
Saint-Vincent del 18-19 gennaio 2001: questa era la cifra
deliberata, il liquidato è stato invece di 78.129.349 lire. Abbiamo
poi una seconda deliberazione, la n. 2390/2002, per un importo di
52.080 euro, concernente l'incarico di consulenza al sig.
Piergiorgio Vivoli per promuovere azioni, procedure, adempimenti,
circa la direttrice ferroviaria del Gran San Bernardo; sono stati
liquidati di questo importo 42.660,53 euro. Euro 10.000, come da
provvedimento dirigenziale n. 4647/2002, concernente approvazione
della fornitura in economia di beni e servizi per lo svolgimento
dell'attività della comunità internazionale al Gran San Bernardo,
di cui risultano liquidati 4816 euro.
Vi sono poi 113.925 euro, come da deliberazione di Giunta n.
4010/2002, che riguardano incarico di consulenza al prof. Santorini
per collaborazione e assistenza tecnico progettuale nei gruppi di
lavoro Regione-RFI e Regione-commissione bilaterale italo-svizzera,
di cui risultano liquidati 112.156,33 euro, quasi la totalità della
somma. Euro 81.985,80, come da deliberazione di Giunta n.
4357/2002, concernente l'incarico di consulenza alla "Sinergia
S.p.a." di Milano per questa attività di fattibilità economica, di
ristrutturazione finanziaria e tutto il resto, sulla base di una
liquidazione intera della cifra: questa fa parte di quella cifra
che per una parte è coperta dallo Stato. Euro 300.000, come da
deliberazione di Giunta n. 4799/2002, concernente incarico di
consulenza, sempre alla "Sinergia S.p.a." di Milano e sempre sul
progetto della direttrice ferroviaria del Gran San Bernardo,
seconda fase: di questi, sono stati liquidati 147.000 euro circa,
quindi risultano ancora disponibili 152.000 euro.
Ancora: 10.000 euro, come da provvedimento dirigenziale n.
1379/2003, riguardante approvazione della fornitura in economia di
beni e servizi per lo svolgimento dell'attività di rilancio
promozionale della direttrice ferroviaria: di questi, sono stati
spesi 3893 euro; ancora: 7.488 euro, come da deliberazione di
Giunta n. 813/2003 per un incarico di consulenza, che è stato
interamente liquidato; 15.688 euro, come da deliberazione di Giunta
n. 4026/2003, concernente fornitura di documentazione tecnica,
anche questo interamente liquidato; euro 138.400 - e qui arriviamo
alla contemporaneità - quale autofinanziamento nell'ambito del
programma comunitario "INTERREG"; euro 5.000, come da provvedimento
dirigenziale n. 539/2004, concernente approvazione della fornitura
in economia di beni e servizi per lo svolgimento dell'attività
promozionale. Infine, per "INTERREG 3 A Italia-Svizzera", euro
31.140, così come stanziati dalla deliberazione di Giunta n.
626/2004.
Alla fine di questo lungo elenco posso dire che il totale delle
risorse regionali dal 2000 ad oggi risulta essere di 78.129.349
lire e di euro 416.582…
(nuova interruzione del Consigliere Frassy, fuori
microfono)
… sono 2 cifre, una me l'hanno fatta
in lire ed è 78 milioni… no, una parte
ve l'ho fornita in lire… le farò avere
uno specchietto, perché non in grado di traslare le lire dall'euro,
va bene.
In merito all'ingente disponibilità, le risorse finanziarie
regionali impiegate risultano dunque modeste, se rapportate
all'avanzamento di un "dossier" riferito a un progetto, il cui
calcolo sommario si aggira oggi sui 9.900.000 euro.
I risultati conseguiti sono, nel nostro giudizio, positivi; il
progetto è stato inserito fra gli interventi strategici di
interesse nazionale della legge obiettivo e il Comitato di
interesse del Gran San Bernardo è operativo, in questo momento si è
nella fase delle designazioni e conferme dei suoi rappresentanti.
Ricordo che di recente, in occasione di una riunione del Conseil
Valais-Vallée d'Aoste del 20 febbraio scorso, abbiamo affrontato
questo problema del riordino della "Communauté d'intérêt" e anche
delle prospettive. Come si sa, il Canton du Valais partecipa
attualmente con uno stanziamento di 250.000 franchi svizzeri
(167.000 euro). In futuro, credo che questo sia il nodo della
risposta e poi mi premurerò di far avere l'elenco esatto di tutte
le deliberazioni trasformando tutto dalle lire all'euro. Oggi,
siamo nella situazione nella quale stiamo lavorando con il
Ministero dell'ambiente e della tutela del territorio nella fase -
eventualmente - preliminare della procedura di VIA che riguarda
solo il traforo in sé, non le zone di avvicinamento, ma il tunnel
vero e proprio.
Quali sono le criticità? Almeno per quello che ci riguarda, oggi
possiamo dire che nei documenti di fonte italiana questo progetto è
- assieme a molti altri progetti che sono oggi all'interno della
legge obiettivo - incardinato; esiste cioè una procedura da
seguire, di cui siamo all'inizio, ma è evidente - questo dovrà
essere oggetto di un dialogo con il Ministro Lunardi - che abbiamo
bisogno di capire nell'interlocuzione governativa fra Italia e
Svizzera quale esatto comportamento abbia, non tanto il Canton
Valais - che è sicuramente attivo nella trattazione di questa opera
-, quanto Berna, che ha teso finora a rimandare ad un orizzonte più
avanzato l'inizio di questa opera, partendo dal presupposto che in
questo momento la Confederazione elvetica è impegnata in un'opera
ciclopica. Opera ciclopica che vede la realizzazione, da una parte,
delle grandi strutture internazionali - Lotschberg e San Gottardo -
e, dall'altra, di una rete ferroviaria interna molto complessa.
La nostra speranza è che nei prossimi mesi si chiariscano
definitivamente i rapporti intergovernativi Italia-Svizzera e credo
che da questo punto di vista non sprecheremo del denaro, nella
misura in cui appurassimo che questo interesse di Berna non ci
fosse. Vorrei rassicurarla, Consigliere Frassy che, per quel che
riguarda il Governo regionale attuale, noi non cercheremo di fare
"respirazione bocca a bocca" ad un'eventuale iniziativa che non
avesse un reale avallo né delle autorità governative italiane, né
di quelle svizzere.
Peraltro la mia - credo - discreta conoscenza dell'attività
trasportistica e delle reti transeuropee dei trasporti, che ho
accumulato soprattutto nei 2 anni e 1/2 in cui ho avuto l'onore di
essere Presidente della Commissione trasporti del Parlamento
europeo, mi porta a dire che se è vero la recente riscrittura della
rete transeuropea dei trasporti non è altro che una sostanziale
fotocopia della rete transeuropea precedente, tant'è che 2 progetti
che l'Italia aveva auspicato venissero inseriti, che sono il
Mercantur e il Ponte di Messina, sono stati entrambi bocciati dal
Parlamento europeo all'atto della votazione, è anche vero che sia
il "Libro bianco" dei trasporti che la rete transeuropea dei
trasporti, in controluce ribadiscono, con grande chiarezza, il
fatto che lo sviluppo attuale - sia la Torino-Lione, che l'asse
svizzero ferroviario evocato poco fa - risulterà insufficiente, se
in Europa come si pensa ci sarà un incremento continuo
dell'attraversamento delle Alpi con le merci. Naturalmente avremo
modo, più tardi, di discutere della "Convenzione alpina" e del
"Protocollo trasporti", questo non può più avvenire con il
trasporto su strada, i cui livelli di asfissia sono noti a tutti.
L'interlocuzione con Roma, Berna e Bruxelles risulterà nei prossimi
mesi essenziale per le determinazioni che la Giunta regionale dovrà
fare per il bilancio triennale 2005-2006-2007.
Non nascondo un ultimo problema, che rientra nel futuro della
ferrovia in Valle, sulla quale avremo modo di tornare in altre
occasioni, ma uno degli elementi di riflessione che riguarda
l'itinerario così come classicamente immaginato negli anni '80 e
'90: il ruolo di Chivasso. È del tutto evidente che negli ultimi
mesi, una volta stabilito dalla rete di alta capacità italiana, che
non fermerà l'alta capacità a Chivasso, ma questa alta velocità
avrà una sola fermata intermedia fra Torino e Milano e questa
fermata sarà Novara, che questo richiederà, nei prossimi anni, con
i "partner" della Comunità di interesse, una riflessione sullo
sbocco in pianura di questa linea ferroviaria di cui stiamo
discutendo, perché oggi l'attestamento di una linea di questo
interesse su Chivasso apparirebbe anacronistica, essendo in verità
ormai anacronistico lo stesso attestamento della ferrovia ordinaria
della Valle d'Aosta.
Nei giorni scorsi ho incontrato il Sindaco di Torino perché noi,
in prospettiva, siamo interessati al cosiddetto "tridente", cioè
pur nel mantenimento dell'Ivrea-Chivasso, sulla quale non possiamo
discutere, l'interesse è quello di avere un completamento di questa
linea nella logica dei tridente, avendo, da una parte, una linea
ordinaria con Torino che potrebbe veicolarsi attraverso la
Montanero-Volpiano-Torino e, dall'altra, l'ipotesi di una linea che
potrebbe essere sempre afferente il traforo Martigny-Aosta, e
potrebbe avere come eventuale sbocco Novara; quindi un tridente
nuovo rispetto ai progetti del passato.
Le posso assicurare, concludendo, che tenendo conto delle
risorse finora messe in campo, da parte nostra non ci sarà nessuna
insistenza se nei prossimi mesi non si appurerà, nella
triangolazione Aosta-Sillon-Roma-Berna con al centro il ruolo
importante di Bruxelles, che esiste un reale interesse anche
all'orizzonte 2020, il quale sembra essere l'orizzonte più
credibile per un eventuale inizio di costruzione dell'opera. Se
questo orizzonte non apparirà chiaro, è evidente che non manterremo
in vita un progetto, qualora questo non fosse esattamente
corrispondente a delle prospettive reali.
Si dà atto che, dalle ore 16,49, presiede il Vicepresidente
Nicco.
Presidente - La parola al Consigliere Frassy.
Frassy (CdL) - L'argomento… avevo
premesso che in effetti era complesso…
però era importante fare un punto ad inizio legislatura. Devo dire
che, rispetto alle questioni che abbiamo posto, siamo moderatamente
soddisfatti sulla parte finale della sua risposta, Assessore,
mentre siamo completamente insoddisfatti sulle prime parti della
risposta fornita perché - volendo usare un termine ferroviario -
lei ha un po' "deragliato" dai binari dell'interpellanza, in
quanto, dopo una lunga elencazione di cifre da noi prese via via in
appunto, abbiamo appreso che erano cifre un po' in lire e un po' in
euro e, alla fine, non abbiamo capito nulla! Devo peraltro dire che
non sono giusti quei dati, perché solo la legge regionale del 2000
che rifinanziava la legge n. 15/1992, ha stanziato qualcosa come 1
milione di euro, perciò i dati che lei ha fornito sono
inattendibili, almeno per quelli che sono gli oneri sostenuti da
parte regionale dal 2000 in avanti, perché la legge ultima di
finanziamento regionale è datata 2000; dopodiché, capisco che gli
uffici le preparano i dati, però dovrebbero capire che ormai si
ragiona in euro! Chiudo la parentesi.
Sulle prospettive, che sono le cose che ci interessano di più,
apprezziamo la chiarezza, ma è anche un impegno importante: "nei
prossimi mesi", è stato detto, perché, se ci guardiamo indietro,
vediamo che sono passati 25 anni di affermazioni che erano fatte
sul nulla! Ogni volta si faceva uno studio, ogni volta si
illustrava lo studio, ogni volta ci si compiaceva per lo studio
effettuato o se il Governo nazionale stanziava qualche miliardo per
fare altri studi, ma alla fine non si andava da nessuna parte!
Apprezziamo questa tempistica e soprattutto questa prospettiva e ci
auguriamo che, dalle parole, si possa finalmente passare ai fatti,
in termini di valutazione delle prospettive!
L'ultimo incarico da lei dato, forse rischia di essere
vanificato da un nodo che non è stato ancora sciolto perché,
ipotizzare degli scenari socio-economici ed ambientali, non è
indifferente rispetto all'attestazione o il tracciato di
percorrenza di questa linea; se questa linea dovesse far capo su
Chivasso, penso che Chivasso sia superato ed è superato perché
condivido la tentazione di togliere Chivasso dal collegamento
Aosta-Torino, non avrebbe senso farlo rientrare su questo
collegamento internazionale! Se Chivasso è superato e se Santhià è
dimenticato - mi riferisco allo studio di Trieste degli anni '80 -
e addirittura ci spostiamo su Novara, così facendo ci avviciniamo a
Milano e aumentiamo enormemente quella concorrenza negativa per noi
con le linee di comunicazione internazionale già esistenti e che
sono attualmente in fase di potenziamento. L'avvicinarsi a Milano
ci allontana da quella prospettiva di fattibilità di questa opera,
ma rende anche inutile l'incarico che lei ha formulato, perché se
quell'incarico è fatto in comparazione fra Novara e Chivasso, può
avere una sua attualità, mentre se rimane ancorato agli ultimi
studi, che parlano di un asse Torino-Chivasso-Aosta-Martigny,
Assessore, riveda!
(interruzione dell'Assessore Caveri, fuori microfono)
… ho capito, ma se il traffico ha
come riferimento l'asse Genova-Torino o l'asse di Milano, l'impatto
del traffico e di tutto quello che viene movimentato in termini
economici, è uno scenario completamente differente!
La invito perciò a tornare su quell'incarico, quantomeno dando
un ampliamento dell'opzione di valutazione, visto che si tratta di
cifre importanti, e quindi la invito a rimeditare l'avvio di questo
incarico, non nel senso di annullare questo studio, ma di aspettare
alla risultanza delle valutazioni: asse di Novara, piuttosto che
non so dove, per poter avere uno studio esaustivo su quella che può
essere la fattibilità del progetto stesso. Altrimenti il rischio è
che tra 6 mesi o 1 anno - non vado molto oltre, perché penso che
non sarà più lei a gestire queste situazioni vedendo uno
sconvolgimento nell'ambito di questa Giunta -, il rischio è che ci
sia qualcuno che arriva e dice: "dobbiamo dare un nuovo incarico",
anche perché, nella sua risposta, Assessore - lei non è "di primo
pelo" politico, è stato anche responsabile della Commissione
trasporti europea, dove queste cose sono state esaminate - non può
dire che inizia a ragionare dal 2000 in avanti, perché la storia
parte 20 anni prima e lei, tutto sommato, è l'erede politico di
quella maggioranza che ha dissipato - mi consenta il termine -
ingenti risorse, molte volte per fare della mera propaganda
personale!
Chiudo richiamandomi al Governo nazionale, ma non per quello che
voglio dire io, che sarebbe scontato, ma per quello che ha detto
lei, Assessore, al "Sole 24Ore" del NordOvest del 3 settembre, dove
riconosce l'appoggio da parte del Governo italiano e dice:
"è
stato chiaramente manifestato dal Ministro Lunardi"
. Al di là
della battuta un po' polemica in apertura, vedo che lei con piacere
ha riconosciuto quell'appoggio del Governo italiano, sul quale devo
dire noi ci siamo battuti perché, al di là delle affermazioni,
potrei leggere una corrispondenza datata 6 dicembre 2001 con il
Sottosegretario di Stato, Onorevole Paolo Mammola - che immagino
lei conosca benissimo -, il quale ipotizzava addirittura 3
soluzioni con 3 oneri differenti, con 3 percorrenze differenti;
addirittura la terza soluzione - e su questo bisognerà ragionare -
coinvolgeva anche la Francia nell'ambito del passaggio sotto le
montagne. Su questo progetto, se è un progetto da portare avanti,
ci crediamo; se, invece, è solo una "passerella politica", sappia
che non avrà il nostro appoggio!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK