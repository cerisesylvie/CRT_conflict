Consiglio Regionale della Valle d'Aosta - Oggetto del Consiglio n. 2745 del 27 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2745 del 27 settembre 2023 - Resoconto
OGGETTO N. 2745/XVI - D.L. n. 103: "Modificazioni alla legge
regionale 23 luglio 2010, n. 23 (Testo unico in materia di
interventi economici di sostegno e promozione sociale. Abrogazione
di leggi regionali)".
Bertin (Presidente) -
Punto n. 7. Si esamina il nuovo
testo predisposto dalla V Commissione consiliare. Sono stati
presentati sette emendamenti dal gruppo della Lega. Il relatore per
la maggioranza è il consigliere Padovani, relatore per la minoranza
il consigliere Manfrin. Il consigliere Padovani si è prenotato per
la relazione, svolgerà la relazione da seduto in quanto un dolore
alla schiena di oggi gli impedisce di farlo in piedi. Consigliere,
a lei la parola.
Padovani (FP-PD) -
Mi scuso ma oggi non sono al meglio
delle mie possibilità fisiche, quindi parlerò da seduto.
Questo DL arriva alla fine di un percorso in Commissione che ci
ha visti audire, oltre all'Assessore alla sanità accompagnato dai
dirigenti, diversi soggetti che si occupano di questa materia,
dagli assistenti sociali alle associazioni che si occupano di
disabilità.
Il nuovo testo di Commissione è una sintesi delle varie proposte
avanzate nell'ottica di aggiornare gli interventi a favore delle
persone e delle famiglie con difficoltà, adeguandoli alle nuove
necessità e rendendoli più accessibili.
Il presente disegno di legge reca modificazioni alla legge
regionale 23 luglio 2010 n. 23 (Testo unico in materia di
interventi di sostegno e promozione sociale. Abrogazione di leggi
regionali) - d'ora in poi la chiamerò soltanto legge regionale - al
fine di aggiornare e introdurre nuove azioni complementari e
attualizzare gli interventi a sostegno delle persone e delle
famiglie in difficoltà attraverso misure economiche e
socio-assistenziali a favore di minori, di giovani adulti e delle
loro famiglie, di soggetti non autosufficienti e di coloro che
versano in condizioni di difficoltà socio-economica, per
rapportarle al contesto territoriale attuale e alle esigenze emerse
nell'ultimo periodo di applicazione della legge regionale.
L'intervento normativo persegue, in particolare, l'obiettivo di
fornire un quadro normativo adeguato e stabile all'interno della
disciplina degli interventi economici regionali a sostegno delle
famiglie e di promozione sociale, in grado di garantire
disposizioni chiare, di facile lettura e di immediata
interpretazione.
Il disegno di legge si compone di venticinque articoli, dei
quali di seguito si riassumono gli aspetti più significativi.
L'articolo 1 modifica il comma 1 dell'articolo 3 della legge
regionale, precisando che i destinatari degli interventi sono
coinvolti in percorsi di sostegno soltanto quando espressamente
indicato dalla legge regionale stessa o da disposizioni attuative
della stessa.
L'articolo 2 sostituisce l'articolo 4 della legge regionale al
fine di aggiornare il riferimento normativo in materia di modalità
di determinazione dell'indicatore della situazione economica
equivalente quale strumento per garantire l'accesso equo alle
misure presenti nel testo normativo. Nella formulazione attuale
dell'articolo 4 lo strumento per garantire l'equità di accesso agli
interventi di cui alla legge regionale è individuato
nell'indicatore regionale della situazione economica attualmente
non più utilizzato.
L'articolo 3 sostituisce l'articolo 5 della legge regionale.
Tale modificazione è stata introdotta per esplicitare all'interno
del testo normativo la modalità di calcolo del minimo vitale, che
costituisce la soglia di sussistenza mensile per il singolo nucleo
familiare. Nello specifico, il minimo vitale si calcola
moltiplicando il valore stabilito annualmente con provvedimento del
dirigente della struttura regionale competente in materia di
assistenza economica, sulla base dell'indice nazionale dei prezzi
al consumo per le famiglie di operai e impiegati, al netto dei
tabacchi, per la scala di equivalenza del nucleo di riferimento,
come definita ai fini dell'ISEE.
L'articolo 4 sostituisce l'articolo 8 della legge regionale
concernente l'erogazione di assegni di cura per affidamenti al fine
di riformularne il contenuto. La modificazione proposta prevede la
possibilità di riconoscere un assegno di cura anche in caso di
affidamento familiare a tempo parziale. Gli assegni di cura sono
svincolati dalla situazione economica della famiglia affidataria e
l'importo degli assegni, differenziato in base alla tipologia di
affidamento, è stabilito con deliberazione della Giunta regionale e
rivalutato annualmente. Infine, è prevista, tra le fattispecie che
possono beneficiare del contributo, anche quella delle famiglie
affidatarie di giovani compresi tra i 18 e i 21 anni, per i quali
nella minore età fosse stata disposta una presa in carico dei
servizi sociali o socio sanitari regionali e per i quali si è
valutata la necessità di permanenza presso la famiglia
affidataria.
L'articolo 5 sostituisce l'articolo 9 della legge regionale
concernente l'anticipazione dell'assegno di mantenimento a tutela
dei minori, al fine di rimodularne il contenuto per uniformarlo
alle altre disposizioni contenute nel testo normativo. La
modificazione proposta elimina, con finalità di semplificazione,
l'elenco dettagliato dei requisiti di accesso e della
documentazione da produrre, demandati ad apposita deliberazione
attuativa della Giunta regionale.
L'articolo 6 sostituisce l'articolo 11 della legge regionale,
che prevede l'erogazione di voucher per la frequenza durante l'anno
scolastico di collegi e convitti. Tale sostituzione deriva dalla
necessità di distinguere fra il voucher concesso per la frequenza
durante l'anno scolastico di collegi e convitti e quello concesso
per la frequenza dei servizi di doposcuola. Inoltre è stata
introdotta la possibilità di presentare domande di voucher anche
per i minori profughi di guerra domiciliati stabilmente nel
territorio regionale.
L'articolo 7 introduce l'articolo 11bis nella legge regionale,
al fine di disciplinare, separatamente rispetto a quanto previsto
dall'articolo 6 del presente DL, le domande di voucher per la
frequenza dei servizi di doposcuola. Anche in questo caso è stata
introdotta la possibilità di beneficiare del contributo per i
minori profughi di guerra domiciliati stabilmente nel territorio
regionale.
L'articolo 8 sostituisce l'articolo 13 della legge regionale
recante la disciplina dei contributi per l'inclusione sociale al
fine di rendere la norma di più facile applicazione, delimitandone
la finalità. Sono inoltre modificati i requisiti di accesso alla
misura in quanto non è più prevista la presentazione da parte del
richiedente dell'ISEE dei soggetti tenuti a presentare gli
alimenti.
L'articolo 9 sostituisce l'articolo 14 della legge regionale
riformulandone in particolare il comma relativo ai motivi di
esclusione dalla fruizione dei contributi. Nello specifico, sono
eliminate le fattispecie di abbandono o rifiuto di svolgere
un'attività formativa tenuto conto della difficoltà di attuare
un'efficace attività di controllo rispetto alle stesse. Infine,
l'articolo in esame demanda a una deliberazione attuativa l'elenco
puntuale delle spese per le quali non è possibile concedere il
contributo.
L'articolo 10 prevede l'introduzione dell'articolo 15bis nella
legge regionale al fine di riconoscere un contributo economico a
sostegno dell'autonomia delle donne vittime di violenza per
supportarle nei percorsi di autonomia ed emancipazione.
L'articolo 11 sostituisce l'articolo 16 della legge regionale,
ampliando l'ambito di competenza della commissione preposta alla
valutazione di alcune domande di contributo previste dall'articolo
12 e dal capo III della medesima legge regionale, prevedendo
l'intervento della stessa non solo per gli interventi a sostegno
delle situazioni di difficoltà socio-economica di cui al capo III,
ma anche per l'erogazione dei contributi a favore di giovani adulti
per il raggiungimento dell'autonomia di quel predetto articolo
12.
L'articolo 12 reca modificazioni al comma 2 dell'articolo 17
della legge regionale, prevedendo la presentazione di progetti
inerenti alla pronta accoglienza, l'accompagnamento e il
reinserimento sociale da parte di Enti locali della Valle d'Aosta
ed enti del terzo settore aventi una sede operativa stabile nel
territorio regionale.
L'articolo 13 sostituisce l'articolo 18 della legge regionale,
prevedendo che gli assegni di cura vengano concessi al fine di
garantire un sostegno alla domiciliarità per le persone anziane.
Per tale ragione è previsto un limite massimo di età per l'accesso
agli assegni di cura. Inoltre è ridotto il periodo di residenza
minima prevista per i familiari conviventi della persona anziana
non residente per poter beneficiare del contributo, purché venga
perfezionato il trasferimento di residenza entro sei mesi dalla
presentazione della domanda. Tali assegni sono erogati anche in
favore di minori qualora gli stessi siano in possesso della
certificazione attestante l'handicap in situazione di gravità, ai
sensi dell'articolo 3 della legge 104/1992.
L'articolo 14 sostituisce l'articolo 19 della legge regionale,
consentendo l'accesso ai contributi per il pagamento delle sole
rette inerenti alla permanenza presso strutture
socio-assistenziali, socio-sanitarie e riabilitative private. Viene
inoltre ridotto il periodo di residenza del richiedente nel
territorio regionale che non dovrà essere inferiore a tre anni,
salvo segnalazione dei servizi sociali o socio-sanitari
territoriali che comprovi l'assenza o l'inadeguatezza di reti
familiari o di altre risorse tali da rendere
l'istituzionalizzazione priva di alternative.
L'articolo 15 sostituisce l'articolo 20 della legge regionale,
consentendo l'accesso al voucher per l'acquisto di servizi privati
al fine di migliorare la qualità della vita delle persone residenti
nel territorio regionale con handicap grave, come definito
dall'articolo 3, comma 3, della legge 5 febbraio 92 n. 104.
L'articolo 16 prevede l'introduzione dell'articolo 21bis nella
legge regionale, che disciplina l'erogazione di contributi a favore
di persone con disabilità gravissima o affette da sindrome laterale
amiotrofica, per le spese connesse all'assunzione diretta di uno o
più assistenti personali, o, in alternativa, di un contributo
mensile per il caregiver familiare. Tali contributi erano finora
disciplinati con deliberazione dalla Giunta regionale.
L'articolo 17 sostituisce l'articolo 22 della legge regionale,
estendendo a favore di tutte le persone residenti nel territorio
regionale con disabilità grave, di età compresa tra i 18 e i 65
anni, la concessione di contributi per il servizio di assistenza
alla vita indipendente mediante l'assunzione di uno o più
assistenti personali, attualmente riservata alle persone con
disabilità fisica o sensoriale.
L'articolo 18 prevede la modificazione al comma 1 dell'articolo
23 della legge regionale, al fine di consentire, semplificando la
relativa procedura, che le modalità di erogazione dei contributi di
cui alla legge regionale siano stabilite senza necessità di
acquisire il parere della Commissione consiliare competente, ciò
anche tenuto conto della clausola valutativa di cui all'articolo
25, che già prevede la trasmissione alla Commissione consiliare
competente di una relazione in merito allo stato di attuazione
degli interventi, dei risultati raggiunti, delle criticità
riscontrate, delle tipologie di beneficiari e delle risorse
stanziate ed erogate.
L'articolo 19 reca modificazioni all'articolo 25 della legge
regionale, prevedendo la trasmissione della relazione inerente il
monitoraggio e l'attuazione della medesima legge regionale alla
Commissione consiliare competente da parte della Giunta per il
tramite del Dipartimento regionale competente in materia di
politiche sociali con cadenza annuale.
L'articolo 20 sostituisce l'articolo 27 della legge regionale,
prevedendo in particolare che le prestazioni obbligatorie di cui al
DL relative alla cura di persone in stato di bisogno e inserite
presso strutture residenziali socio-assistenziali siano assicurate
dal Comune, previamente informato, in cui il soggetto è residente
al momento dell'ingresso in struttura.
L'articolo 21 reca modificazioni all'articolo 28 della legge
regionale contenente le disposizioni finanziarie attualmente
vigenti.
L'articolo 22 reca le disposizioni transitorie, al fine di
specificare che per i procedimenti in corso alla data di entrata in
vigore del presente DL, relativi agli interventi di cui
all'articolo 2 della legge regionale, nelle more dell'adozione dei
provvedimenti attuativi del presente DL, continuano ad applicarsi i
provvedimenti attuativi della legge regionale 23/2010 già adottati
alla medesima data.
L'articolo 23 reca le abrogazioni.
Gli articoli 24 e 25 recano, infine, le disposizioni
finanziarie.
Presidente -
Grazie Consigliere. Ha chiesto la parola il
consigliere Manfrin per la relazione di minoranza, ne ha
facoltà.
Manfrin (LEGA VDA) -
Oggi, come è già stato detto, ci
troviamo a discutere il DL 103, presentato dal Governo regionale il
28 aprile, ed è un DL che vuole andare a modificare una legge
cardine rispetto ad alcuni aspetti del sostegno, non soltanto alle
persone con disabilità, ma per le persone in generale con
difficoltà e appunto si propone di essere un testo unico
giustamente così come è definito.
Il Testo unico, leggendo la relazione di accompagnamento del
relativo DL, "persegue l'obiettivo di fornire un quadro giuridico,
organico e stabile nella disciplina delle erogazioni alle famiglie,
anche composte da un solo soggetto, degli interventi economici
regionali di sostegno e promozione sociale, ponendosi come
strumento normativo in grado di fornire agli interessati
disposizioni chiare, di facile lettura e immediata interpretazione,
riordinando in un unico testo tutti gli interventi normati dagli
anni Ottanta ad oggi e che attualmente formano un mosaico
frastagliato e di difficile identificazione".
Un lavoro sicuramente imponente su cui è importante, secondo me,
fare un piccolo inquadramento. L'evoluzione del testo infatti che
ci apprestiamo a modificare, dalla sua adozione ad oggi, è del
2010, quindi nei 13 anni di vigenza è stato variato sei volte e in
tutte le sei occasioni con interventi puntuali.
L'intervento che è stato effettuato e che è più ampio su questo
testo è quello della legge regionale 37/2021, che ha modificato due
commi dell'articolo 1, un comma dell'articolo 14 e un comma
dell'articolo 15. Questo è l'intervento più articolato che si è
appunto svolto nel 2021.
Ho voluto riassumere però una serie di modifiche che sono
intervenute nel testo, quelle che vi ho prima annunciato, ovvero
con la legge regionale 10 dicembre 2010 n. 40 viene modificato il
comma 3 dell'articolo 28; con la legge regionale del 13 dicembre
2011 n. 30 viene modificato il comma 2bis dell'articolo 28; con la
legge regionale 13 dicembre 2013 n. 18 si abroga il comma 2bis
dell'articolo 28 e si modifica il comma 1 dell'articolo 6; con la
legge regionale 11 febbraio 2020 n. 1 si inserisce la lettera c) al
comma 1 dell'articolo 16; con la legge regionale 5 agosto 2021 n.
24 viene sostituito il comma 3 dell'articolo 11 e, come abbiamo
detto poc'anzi, con la legge regionale 22 dicembre 2021 n. 37
vengono modificati il comma 1 dell'articolo 13, lettera c), del
comma 5, sempre dell'articolo 13, il comma 2 dell'articolo 14, la
lettera b) e il comma 3 dell'articolo 14 e il comma 2 dell'articolo
15, quindi modifiche minime.
In tredici anni, come possiamo notare, non si è modificato
l'impianto normativo organico; ci sono state poche impercettibili
variazioni, mentre oggi assistiamo a una modifica che, a differenza
di tutte quelle che sono avvenute finora, non costituisce
un'implementazione degli interventi economici di sostegno e/o
promozione sociale, ma disegna nuovi interventi sostituendoli a
quelli esistenti. Questo però sottolinea un primo e fondamentale
problema: nell'affrontare queste modifiche non risulta che sia
stato prima considerato nel suo insieme il funzionamento e
l'interazione tra i precedenti e organici interventi e i nuovi
strumenti di
policy
.
La mancanza di tale visione complessiva e sinergica degli
interventi contenuti nel DL 103 è testimoniata non soltanto dal
numero di articoli che vengono sostituiti del testo madre - su 23
articoli del testo unico ne vengono sostituiti 19, modificati 3 e
ne vengono addirittura introdotti 2 nuovi -, ma anche dalle
tempistiche con cui questi emendamenti sono stati introdotti a
distanza di due settimane o addirittura di pochi giorni uno
dall'altro. Questo è ovviamente un tema che abbiamo già più volte
evidenziato, cioè accade spesso che la Giunta depositi un testo, si
arrivi in Commissione e ci si trovi di nuovo già con degli
emendamenti sempre da parte della stessa Giunta, il che ci solleva
la questione del "ma prima di depositare un testo, viene letto?
Viene esaminato? Viene approfondito a sufficienza o soltanto dopo
che si è depositato a quel punto si rende conto di quello che si è
scritto?".
Tempistiche a parte però non si può non considerare il fatto che
le modifiche al testo originale, depositato il 28 aprile 2023, sono
state introdotte con numerosi emendamenti presentati dall'Assessore
al suo stesso DL e che, a fronte di una sostituzione della quasi
totalità delle norme del Testo unico, risulta davvero difficile
parlare ancora di modifica e non di un nuovo testo unico, che nulla
ha a che vedere con il precedente. Questa, che è una questione di
tecnica legislativa, solleva dunque una domanda fondamentale: le
nuove politiche di sostegno sociale in esso contenute, sono state
oggetto di programmazione nel Piano per la salute e il benessere
sociale recentemente approvate o sono frutto di una scelta senza
una strategia condivisa alla base?
Venendo poi all'articolato, risulta indispensabile prendere atto
di quanto era stato originariamente previsto e soprattutto del
confronto sviluppato in V Commissione con le associazioni che si
occupano di disabilità e con le strutture che trattano il tema
delle politiche sociali.
Alcuni degli interventi introdotti dal DL 103, e su questo hanno
concordato la quasi totalità dei Commissari, sono attesi da tempo e
sono una giusta innovazione rispetto a una norma datata che sta
ormai mostrando le trame.
Come è ovvio, questo DL interviene sulla totalità delle misure
di assistenza che sono erogate in forza dalla 23/2010, ma ci sono
alcuni interventi specifici che riguardano maggiormente il mondo
della disabilità.
Come già esplicitato, sono da giudicare positivamente, ad
esempio, l'estensione prevista all'articolo 15 degli interventi
alle forme di disabilità grave, così come l'introduzione prevista
all'articolo 16 del diritto agli interventi economici direttamente
in legge e non subordinati a successive deliberazioni, il che
snellisce le procedure e semplifica il quadro.
Ci sono però, come sappiamo, alcuni interventi, al netto della
questione formale di cui abbiamo discusso prima, di revisione della
legge su cui sono le stesse associazioni che hanno sollevato alcune
eccezioni.
Sempre sull'articolo 16 per i contributi a favore della
disabilità gravissima, è stato evidenziato come l'articolo riprenda
testualmente l'attuale deliberazione della Giunta regionale che già
eroga questi contributi, con il rischio di irrigidire
eccessivamente le erogazioni e il sistema di modificarle.
Oltre a questo sul punto sorge un ulteriore dubbio che riguarda
la soglia dei 65enni, poiché se è vero che i contributi per la
disabilità gravissima sono normalmente legati a disabilità che sono
non dovute al naturale invecchiamento della persona, è altrettanto
vero che, per come è formulato l'articolo, dal testo pare emergere
che alcuni ultra 65enni siano diversi dagli altri, ad esempio, il
contrasto lo troviamo nell'articolo 17 dove vi è l'estensione a
tutte le forme di disabilità dei sostegni economici, azione
sicuramente positiva, ma che lascia scoperte le fasce di età
compresa fra 0 e i 18 anni e gli ultra 65enni. Questo è un problema
che rimane importante, perché in età infantile spesso il
caregiver
rinuncia parzialmente o totalmente a
un'opportunità di lavoro e in alcune attività, ad esempio, quelle
libero professionali o di artigianato, diventa molto difficile
conciliare l'attività genitoriale con quella lavorativa, quindi
l'assistenza alla persona con disabilità viene penalizzata in
termini economici a causa della mancata previsione di sostegni al
lavoro del genitore.
Per gli ultra 65enni il problema è ancora più spinoso perché se
nella fase 0-18 nella maggior parte dei casi esiste una rete
familiare che può occuparsi anche economicamente delle necessità,
nel caso dell'ultra 65enne questo è più difficile, se non quasi
impossibile, quindi il rischio è che la persona rimanga
completamente priva di sostegni. È vero che ci sono misure legate
alle persone anziane, alle persone non autosufficienti, però
talvolta si perde la possibilità di disporre di queste risorse,
come l'assistente personale, come i voucher per acquistare i
servizi o, peggio ancora, essere costretti ad andare in struttura
quando magari le condizioni generali di salute della persona
permetterebbero di non farlo, anche a fronte dell'allungamento
dell'aspettativa e del miglioramento della qualità della vita.
Questo è sicuramente un elemento su cui, quando si parla di
disabilità, bisogna fare i conti.
Ulteriori criticità si rilevano in tutto l'articolato dove si
definiscono alcune incompatibilità con altre misure che avrebbero
potuto essere maggiormente coordinate sia perché si ripetono
divieti, sia perché si definiscono dei conflitti che appaiono
superflui. Risulta utile evidenziare a questo proposito quanto
quest'articolato possa definirsi una legge quadro e non una legge
orizzontale e come risulti incomprensibile quindi vietare la
cumulabilità di determinati aiuti, soprattutto se concessi dallo
Stato.
In parole povere se una persona ne ha diritto, per quale motivo
la si priva di un aiuto? In questo senso andranno ovviamente gli
emendamenti. Proprio per questo risulta quanto mai necessario
riesaminare la questione legata alla non cumulabilità a fronte
delle necessità di famiglie e utenti, che hanno bisogno non
soltanto di soldi, ma anche di servizi e i servizi, come sappiamo,
costano.
Su tutto però è da registrare una contestazione di metodo che mi
sento di condividere pienamente: sia il testo presentato, sia gli
emendamenti successivi introducono delle modifiche molto importanti
nel dispositivo in esame e le associazioni concordano con la
necessità di una consultazione preventiva, organica e ben
strutturata, che possa prevenire le criticità e coinvolgere
direttamente chi ha a che fare con questi problemi tutti i
giorni.
Infine, rispetto all'utilizzo della terminologia, sono da
evidenziare i sette emendamenti presentati successivamente, che
servono esclusivamente per cambiare una definizione e inserire
quella del "percorso di sostegno".
Come sappiamo, a livello nazionale viene utilizzato il PAI quale
piano riconosciuto e utilizzato in tutte le Regioni e indica una
cosa precisa sulla quale ci si può confrontare tanto tra famiglie
quanto tra funzionari di diverse Regioni.
L'introduzione di un'ulteriore definizione, di un'ulteriore
sigla non fa che aumentare la confusione visto che nell'elenco
delle definizioni troviamo il "percorso di vita", il "progetto di
vita", il "progetto assistenziale individualizzato", il "progetto
di vita personalizzato" e, infine, il "progetto di vita
individualizzato".
È inutile ribadire che con tutte queste definizioni il rischio
concreto è quello di perdere i riferimenti. Se a livello nazionale
tutti parlano di PAI, continuare a essere comprensibili e a capirsi
tra Regioni a livello nazionale dovrebbe essere una priorità.
Rispetto al testo presentato, però durante l'esame della
Commissione competente riteniamo che siano stati fatti dei passi
avanti che ritengo utile evidenziare.
Innanzitutto sono stati recepiti due emendamenti presentati dal
gruppo Lega, ovvero l'emendamento 4, limitatamente al comma 3, che
interviene sull' articolo 16 del DL 103, introduce la definizione
di "caregiver", con riferimento alla definizione contenuta nel
comma 255 dell'articolo 1 della legge 27 dicembre 2017 n. 205.
Quest'emendamento definisce, in maniera inequivocabile, la figura
del caregiver familiare in maniera da potersi uniformare con le
altre norme regionali e nazionali.
Il secondo emendamento, il n. 6, recepisce e definisce in
maniera più efficace le strutture che devono erogare le prestazioni
economico-assistenziali previste dalla legge, introducendo la
definizione "la Regione eroga tramite le competenti strutture", in
maniera da evitare che un cambio di organizzazione possa ingenerare
confusioni e ingessature. Senza questa definizione, infatti, si
rischiava di legare le mani ad una futura Giunta che potrebbe
decidere, ad esempio, che i contributi per i servizi alla prima
infanzia - sempre nell'ottica che ormai il sistema educativo non è
più dai 3 ai 18 anni ma da 0 ai 18 anni - siano gestiti da una
struttura che si occupa di istruzione e, nel caso in cui volesse
farlo, si dovrebbe cambiare una legge con un percorso sicuramente
molto più lungo e complesso.
Infine risulta importante esprimere soddisfazione per il
recepimento della modifica dell'articolo 19, che interviene
sull'articolo 25 della 23/2010, concernente la relazione annuale da
presentare alla Commissione consiliare competente. In un primo
momento questa era prevista con una cadenza biennale ma, a seguito
dei rilievi evidenziati sia in Commissione, sia sollevati dal
Comitato paritetico di controllo, è stata ripristinata la cadenza
annuale, consentendo così al Consiglio, alle associazioni e ai
cittadini un monitoraggio più puntuale delle misure.
Infine, quale considerazione di ordine generale sul tema della
disabilità dei sostegni, da più parti, e da quest'Aula
in
primis
, è stata sollevata la necessità di intervenire per
rinnovare la legge regionale 14/2008. Questa volontà è stata
ribadita con l'approvazione di un ordine del giorno che impegna una
revisione dell'impianto organico complessivo della norma insieme al
Comitato interistituzionale per la disabilità ed è strettamente
connessa alla modifica della 23/2010 che stiamo discutendo oggi,
perché il rischio è che con tutti questi provvedimenti puntuali e
urgenti alcuni aspetti possano poi rimanere tra le righe o perdersi
per strada. Mettere quindi mano alla 14/2008 con il coinvolgimento
di tecnici e associazioni rappresenta lo snodo fondamentale su cui
innestare a cascata tutte le altre normative di settore. Ringrazio
profondamente quest'Aula per l'attenzione dedicatami.
Presidente -
Prima di aprire la discussione generale,
sospendiamo brevemente i lavori del Consiglio per arieggiare i
locali. Dieci minuti e riprendiamo. Il Consiglio è sospeso.
La seduta è sospesa dalle ore 11:09 alle ore 11:30.
Bertin (Presidente) -
Riprendiamo i lavori. Dopo
l'esposizione delle relazioni, apriamo la discussione generale sul
DL 103. La discussione generale è aperta. Chi vuole intervenire in
discussione generale è pregato di prenotarsi. Ha chiesto la parola
la consigliera Minelli, ne ha facoltà. Prego i colleghi di prendere
posto.
Minelli (PCP) -
Con il DL 103 si apportano ulteriori
modifiche alla normativa sulla disabilità, che sono in linea di
massima condivisibili, ma che non risolvono una serie di problemi
di criticità legati alla situazione delle persone con disabilità.
Come abbiamo infatti sottolineato in diverse occasioni, è
necessario e non è più rinviabile un intervento organico che
riguardi la legge 14, già parzialmente modificata con la
Omnibus
, e la legge 23, in modo da armonizzare meglio tutta
la normativa.
Crediamo che non abbia molto senso procedere con dei "rappezzi"
e con delle toppe che possono sì servire ma che sono insufficienti
e soprattutto crediamo essere poco rispettosi delle persone a cui
queste stesse norme sono dedicate. È una questione che è stata
ripetutamente affrontata anche nella V Commissione consiliare: ce
ne hanno parlato in particolare le associazioni che si occupano di
disabilità, le quali ci hanno caldamente raccomandato di metterci
tutti al lavoro e hanno ovviamente assicurato il loro
contributo.
Un'altra osservazione che è stata formulata in Commissione -
direi quasi un appello perché senza nessuna distinzione tutti ce
l'hanno detto - è stata quella di condividere preventivamente con
le associazioni le linee delle modifiche che si vogliono inserire
nei testi di legge. Questo ha uno scopo, che è anche duplice: da
una parte una razionalizzazione del lavoro, dall'altra anche dei
tempi che richiede la revisione di una normativa delicata e
complessa qual è quella che riguarda il mondo della disabilità.
L'invito quindi che ripetiamo ancora una volta è di mettere mano a
una legge organica, ma di farlo in stretta collaborazione con le
associazioni fin dalle prime battute.
Riguardo all'articolato, riteniamo in particolare positivo che
all'articolo 15 ci sia l'estensione degli interventi alle forme di
disabilità grave. Buona anche in generale l'introduzione
dell'articolo 15bis attraverso l'articolo 10, che riconosce un
contributo economico a sostegno dell'autonomia delle donne vittime
di violenza, una richiesta che avevamo già formulato nella
precedente legislatura. È però un articolo che non contempla e non
risolve tutte le situazioni, perché i benefici restano limitati a
chi ha dei figli minori e bisognerà lavorare perché invece questi
vadano estesi a tutte le donne.
All'articolo 16 segnaliamo che sarebbe stato auspicabile
introdurre il diritto agli interventi economici direttamente in
legge anziché subordinarli ad apposita deliberazione, perché a noi
sembrava una scelta che poteva semplificare il quadro. Crediamo
comunque che questa deliberazione debba essere in qualche modo
sottoposta all'esame della V Commissione e delle associazioni del
mondo della disabilità e per questo motivo abbiamo presentato un
sub-emendamento all'emendamento 5 proposto dai colleghi del gruppo
Lega.
Venendo all'articolo 17, sicuramente significativo e importante,
l'estensione a tutte le forme di disabilità dei sostegni economici;
come è già stato detto, rimane però scoperta la fascia tra 0 e 18
anni e quella degli oltre 65enni e questo non va assolutamente
bene. Si tratta, infatti, di un'esclusione piuttosto grave, poiché
sia in età infantile e poi ancora dopo i 65 anni il sostegno alle
persone con disabilità viene a mancare proprio nel momento in cui,
per ragioni anagrafiche, unite alle altre che già ci sono, queste
persone hanno maggiori esigenze. Considerato che il DL in oggetto
reperisce nuove risorse per l'estensione dei soggetti economici,
sarebbe opportuno reperirle anche per le fasce che sono
escluse.
I colleghi della Lega hanno proposto degli emendamenti che,
rispetto alle proposte che c'erano state prima dell'estate,
introducono alcune modifiche; abbiamo visto che non tutto è stato
confermato, poi ce le illustreranno ma in ogni caso si tratta di
proposte che condividiamo perché sono realmente migliorative del
testo di legge e quindi noi le voteremo. Anche sulla base
dell'accoglimento di queste proposte, valuteremo il nostro voto al
DL.
Presidente -
Siamo in discussione generale. Ha chiesto la
parola il consigliere Marquis, ne ha facoltà.
Marquis (FI) -
Anche noi, come gruppo di Forza Italia,
facciamo due considerazioni su questo DL che tratta sostanzialmente
degli interventi economici a sostegno della promozione sociale a
tutela delle categorie più deboli. In particolare, come è stato già
evidenziato da chi mi ha preceduto, viene trattato il tema della
disabilità: in questa proposta di legge si cerca di dare delle
soluzioni a dei problemi che ci sono da anni e che trovano
difficoltà a essere risolti; in particolare mi soffermo
sull'articolo 22 sul quale avevamo presentato una proposta di legge
nello scorso anno. Finalmente con quest'iniziativa viene trattato
lo stesso argomento che allora non era stato approvato perché
c'erano delle difficoltà di tipo finanziario e viene data
soddisfazione anche all'esigenza dell'accesso ai benefici
dell'assistenza personale anche per chi ha della disabilità
psichica.
Così come quest'iniziativa, ce ne sono anche altre: è stato
richiamato prima l'articolo 15, ci sono altri articoli che sono
meritevoli di menzione, però quello che interessa credo in questa
fase è evidenziare, da una parte che si prova a dare soddisfazione
a delle esigenze personali, a delle esigenze che sono state
rilevate dagli uffici nell'applicazione della precedente legge in
vigore, ma dall'altra permane il problema che è stato evidenziato e
cioè che serve ed è indifferibile affrontare la trattazione di
quest'argomento attraverso la legge 14/2008. Questo perché bisogna
dotarsi di una visione d'insieme, di una visione organica che dia
la possibilità di dare copertura sistematica a tutte alle esigenze
di chi ha maggiori difficoltà, perché questa sostanzialmente
riflette una modalità di approccio di natura puntuale e non
discende da una visione organica attuale, ma da una visione che si
riferiva agli anni 2008 e 2010. Queste modificazioni se da una
parte tentano di dare delle risposte, dall'altra però necessitano
di una trattazione organica della materia. È necessario quindi
intraprendere questo percorso che è stato sollecitato anche dalle
associazioni durante le audizioni di rappresentanza del mondo della
disabilità, effettuare un lavoro di comune accordo, dove si
condividano gli indirizzi per affrontare queste tematiche che sono
sicuramente non semplici, che richiedono una particolare attenzione
ma che non possono essere trattate diversamente, perché altrimenti
non si riescono a dare delle risposte soddisfacenti rispetto ai
bisogni che le famiglie e i soggetti in difficoltà hanno nella loro
quotidianità.
Per questa ragione, anche alla luce di quanto è stato
evidenziato dai colleghi e dall'esame anche degli emendamenti che
sono stati avanzati, noi sosterremo il provvedimento, in funzione
anche di come il Governo e la maggioranza si porrà nella
discussione di questi emendamenti, valuteremo il nostro voto sul
provvedimento.
Presidente -
Siamo sempre in discussione generale; la
discussione generale è aperta, se qualcuno intende intervenire,
questo è il momento, altrimenti chiudo la discussione generale. Non
ci sono richieste d'intervento, pertanto la discussione generale è
chiusa. Per la replica del Governo, ha chiesto la parola
l'assessore Marzi, ne ha facoltà.
Marzi (SA) -
Il disegno di legge di modifica che oggi
analizziamo, il 103, innanzitutto richiede un serio ringraziamento
e anche seri complimenti ai due relatori, sia di maggioranza che di
minoranza. Questo sia per la scelta di connotare politicamente la
loro relazione, sia soprattutto perché - e, da questo punto di
vista, rinnovo i complimenti al Presidente della V Commissione - la
scelta che è stata fatta è anche quella di seguire un percorso sia
sull'articolato del DL 103 che sulle motivazioni; tutto ciò
cercando di fare anche una sintesi di quanto successo in
Commissione. Il disegno di legge, di fatto, interviene sulla
modifica della legge regionale 23/2010: considerato che sono
intercorsi tredici anni da quando tale legge è stata promulgata e
considerate le necessità che via via si sono rappresentate, è
necessario procedere a una modifica. Sia l'oggetto di questa legge,
sia il fatto che mondo è cambiato sottolineano quanto il DL 103 - e
quindi tutto il dibattito che ne è seguito - risulta essere di
un'azione rilevante per un Consiglio tutto. Sicuramente l'inizio di
avvio di riforma della 103 travalica l'attuale Governo, ma il
lavoro che si è posto negli ultimi mesi connoterà sicuramente il
prossimo futuro perché legati alla riforma della 23/2010 ci sono
tantissimi contributi che intervengono soprattutto sulle fragilità
della nostra comunità. Quello quindi che oggi cercheremo di fare è
di dare una soluzione la migliore possibile che è passata
attraverso una lunga serie di dibattiti e avvenimenti.
Nella mia relazione io cercherò di fare una sintesi più che
politica amministrativa, perché politicamente il 103 resta in piedi
da solo: è una legge
stand-alone
si direbbe in gergo, quindi
una legge che per il suo oggetto e per la comunità alla quale si
rivolge è rilevantissima, ma il percorso amministrativo e di
ascolto che c'è stato in Commissione è un percorso che naturalmente
ha visto delle sintesi. Alcune di esse - e io ringrazio i colleghi
che sono intervenuti in dibattito generale cercando delle aperture
sugli emendamenti - si cercherà di spiegarle nuovamente, mentre di
altre bisognerà assolutamente dire che se n'è già dibattuto.
L'oggetto del contendere, per il quale è stato corretto presentare
degli emendamenti questa mattina, darà la possibilità di rinverdire
un confronto che c'è stato in Commissione sia in mia assenza che
con la presenza dei vari portatori di interessi che sono stati
coinvolti; è importante il fatto che ci siano questi emendamenti
perché, di fatto, sono già stati ampiamente affrontati. Alcuni di
questi giustamente in termini politici comunicativi sembrano
escludere... ma, in realtà, il lavoro che è stato fatto, anche
grazie alle proposte arrivate in Commissione e le proposte arrivate
dalla Commissione... sono assolutamente inclusive. Attraverso
l'introduzione di nuove azioni, complementari e di attualizzazione,
si è intervenuti sulla 23 a distanza di circa tredici anni. Dalla
sua approvazione si è reso necessario modificare la disciplina di
alcune misure, di introdurne di nuove e di procedere
all'abrogazione di altre oramai sospese da una decina di anni,
attualizzando le stesse secondo l'evolversi delle condizioni
socio-economiche della nostra società, tenendo inoltre conto delle
esigenze emerse nell'ultimo periodo di applicazione sempre della ex
- chiamiamola così - 23/2010. Le misure economiche e
socio-assistenziali sono destinate praticamente a tutta la comunità
fragile della nostra Valle d'Aosta, cioè i minori, i giovani adulti
e le loro famiglie, i soggetti non autosufficienti e coloro che
versano in condizioni di difficoltà socio-economica. Sono state
apportate modifiche e aggiornamenti formali per rendere il testo
normativo maggiormente chiaro e contemporaneo.
Vado a una sintesi delle misure introdotte. La prima è il
contributo e il sostegno dell'autonomia delle donne vittime di
violenza. Come è noto, infatti, il fenomeno è in crescita anche
nella nostra regione ed è quindi necessario porre a favore delle
donne vittime di violenza, oltre ad azioni di protezione e supporto
socio-psicologico, anche un supporto economico per coloro che si
trovano anche in situazioni di necessità. La finalità è quella di
agevolare i percorsi di autonomia e di indipendenza economica con
risorse regionali che andranno a integrare, come già fatto da altre
Regioni, quelle azioni già previste con il "reddito di libertà".
Tali risorse sono insufficienti a soddisfare tutte le situazioni
presenti nel territorio regionale in quanto nel corso del 2022 alla
Valle d'Aosta sono stati destinati circa 18 mila euro.
Quest'introduzione è collegata anche a una serie di iniziative
consiliari che ci sono ed è collegata all'approvazione del piano
approvato in questi mesi e sul quale il Consiglio ha fortemente
dibattuto. Tutto questo anche per rendere un minimo di coerenza
rispetto al fatto che a volte, quando si dice: "Fermiamoci un
attimo, facciamo dei ragionamenti", lo si fa perché, da un punto di
vista amministrativo e con atti, ad esempio, questa è una legge che
concretamente si porta avanti la politica... Alcune volte nel
semplice evidenziare delle iniziative puramente politiche è vero
che si esprime una vicinanza e un'opinione, ma sicuramente si è
meno concreti che nell'introdurre normative nuove che vanno a
integrare dei fondi statali che, magari, per questo tipo di
politiche non erano assolutamente congrui.
Seconda, il contributo a favore di persone con disabilità
gravissima e/o affette da sindrome laterale amiotrofica, cioè la
SLA. La modifica del testo di legge fornisce la copertura ai
contributi che vengono concessi alle persone con disabilità
gravissima, ahimè, compresa la SLA, per consentire loro la
permanenza presso il proprio domicilio. Tali contributi sono
prevalentemente finanziati con fondi statali ed erano disciplinati
con deliberazione di Giunta regionale. La misura ha quindi la
finalità di coprire le spese derivanti dall'assunzione di uno o più
assistenti personali e di concedere un contributo per l'assistenza
garantita dal
caregiver
familiare - ne abbiamo parlato
questa mattina parlando di EXPOAID - e allo stesso tempo però gli
viene data una dignità legislativa e non solo di delibera di Giunta
regionale.
Per quanto riguarda le misure modificate, è stato modificato il
voucher per la frequenza durante l'anno scolastico di collegi e
convitti e per la frequenza del servizio di doposcuola: è stata
infatti introdotta la possibilità di accedere al contributo anche
ai minori di profughi di guerra domiciliati stabilmente nel
territorio regionale. Diversi istituti scolastici infatti hanno
segnalato la presenza di minori di famiglie profughe di tali
territori sul territorio regionale e noi riteniamo quindi doveroso
consentire anche a questi minori l'accesso a tali strutture.
Inoltre, relativamente ai contributi per l'inclusione sociale,
tale misura infatti trova attualmente difficile attuazione in
quanto prevede la presentazione, oltre all'indicatore ISEE del
nucleo richiedente, anche dell'ISEE dei soggetti tenuti a prestare
gli alimenti ai sensi dell'articolo 483 del Codice civile, che
spesso non si prestano alla presentazione di questo tipo di
documentazione: ne è dimostrazione il fatto che nel 2022 le domande
accolte sono state solo sedici. Per tale ragione si è previsto di
non richiedere più la presentazione di tale ulteriore attestazione
ISEE, consentendo così un più facile accesso alle persone che però,
in concreto, sono in difficoltà.
Modifichiamo anche gli assegni di cura per il sostegno alla
domiciliarità: si prevede infatti la possibilità di accesso alle
persone con più di 65 anni e si rivede la natura stessa
dell'intervento, che diventa un sostegno alla domiciliarità e non
più un'alternativa all'istituzionalizzazione. Tali assegni
garantiscono alla persona la possibilità di permanere presso il
proprio domicilio, sostenendo i costi per l'assunzione di
assistenti personali, a copertura della fascia compresa tra i 18 e
i 65 anni. Sono previsti inoltre i contributi per la vita
indipendente a favore delle persone con disabilità grave che
vengono estesi - questo è stato richiamato sia dalla collega
Minelli che dal collega Marquis - a tutte le tipologie di
disabilità e non più solo a quelle di tipo fisico o sensoriale.
Nel nuovo testo sono ricompresi i minori, accogliendo la
proposta inoltre formulata in audizione di V Commissione da parte
delle associazioni delle persone con disabilità. Ricordo che già
solo l'introduzione della modifica di quest'articolazione è frutto
di una serie di sollecitazioni e di iniziative che naturalmente si
sono dipanate lungo "n" iniziative consiliari presentate con tanta
sensibilità da tanti colleghi diversi. Immagino che questo sia
partito ben prima dell'attuale maggioranza e dell'attuale
consiliatura e il fatto di arrivare già solo con questa modifica è
un ulteriore merito al lavoro di tutto il Consiglio nel momento in
cui il DL 103 verrà votato e diventerà legge.
Un'altra modifica riguarda i contributi per il pagamento di
rette in strutture socio-assistenziali e socio-sanitarie
riabilitative, articolo 19. Si riduce infatti da cinque a tre anni
il periodo di residenza storica, salvo i casi in cui la comprovata
assenza o inadeguatezza di reti familiari renderebbe
l'istituzionalizzazione priva di alternative. Si riconosce insomma
il contributo per il pagamento delle sole rette inerenti alla
permanenza presso strutture private in quanto, per quelle
pubbliche, il pagamento è già in funzione dell'ISEE.
Ultima modifica, secondo me, di riferimento è il voucher per
l'acquisto di servizi. La misura infatti è stata ripristinata: era
sospesa dal 2013 con l'articolo 16 della legge 18/2013 e si è
ritenuto di farla rivivere per sostenere le famiglie delle persone
con disabilità che vivono un disagio derivante dal dover sostenere
spese per garantire, ad esempio, cure fuori Valle al disabile. Le
spese da rimborsare potrebbero essere quelle per viaggio, vitto e
alloggio dei familiari che accompagnano la persona disabile.
Nel ringraziare tutti per il lavoro che è stato fatto - prima di
tutto in Consiglio, poi in Commissione e oggi nuovamente in
Consiglio - vorrei sottolineare come, a mio parere, questa sia la
migliore risposta che evidenzia quanto la Regione Autonoma Valle
d'Aosta nel corso della sua storia, e anche adesso, è vicina
assolutamente a tematiche come quelle rappresentate dalla splendida
iniziativa voluta dalla ministra Locatelli a Rimini con EXPOAID.
Soprattutto questo dimostra concretamente che - anche se queste
sono occasioni per ascoltare anche gli altri - nel quotidiano,
tutti i giorni, il Dipartimento, l'Assessorato - che ringrazio per
il lavoro fatto - il Consiglio e le Commissioni, indipendentemente
da queste splendide iniziative, lavorano nel concreto per portare
avanti una politica vicino alla comunità e alle persone più
fragili.
Presidente -
Ci sono altri interventi? Le dichiarazioni
di voto le facciamo magari dopo. Passiamo all'analisi del testo.
Ricordo che il testo è quello predisposto dalla V Commissione.
Iniziamo dall'articolo n. 1. Ci sono richieste di intervento su
quest'articolo? Se non vi sono, metto in votazione l'articolo. La
votazione è aperta. La votazione è chiusa.
Presenti, votanti e favorevoli: 35
L'articolo n. 1 è approvato all'unanimità.
Possiamo dare lo stesso risultato per l'articolo n. 2? Stesso
risultato. Articolo 3. Stesso risultato. Articolo 4. Stesso
risultato. Articolo 5. Stesso risultato. Articolo 6. Stesso
risultato. Articolo 7. Stesso risultato. Articolo 8. Stesso
risultato. Articolo 9. Stesso risultato. All'articolo n. 10 vi è il
primo emendamento della Lega. Per illustrare l'emendamento, si è
prenotato il consigliere Manfrin a cui passo la parola.
Manfrin (LEGA VDA) -
Quest'emendamento è collegato
all'emendamento n. 2, quindi farò un'unica illustrazione. Sono due
emendamenti che vanno nella direzione tracciata dalle associazioni
che abbiamo audito.
Le associazioni hanno rilevato un problema che il gruppo Lega
ritiene assolutamente condivisibile, ovvero ci sono giustamente
degli articoli che prevedono delle erogazioni, mentre poi ai commi
di questi articoli - mi riferisco all'articolo 16 - si impedisce la
cumulabilità di questi aiuti e di queste erogazioni con quelli che
potrebbero magari arrivare dal livello nazionale.
Accade che, a livello regionale, c'è la possibilità di avere
questo tipo di aiuto, però se dovesse esserci un aiuto similare a
livello nazionale, questo non è cumulabile, quindi impedisco a chi
ne ha diritto di percepire l'aiuto che arriva da parte
nazionale.
Riteniamo che, così come è stato rappresentato, la possibilità
di poter percepire le erogazioni da qualunque parte arrivino non
faccia che aiutare, sostenere, e quindi mettere in condizione le
famiglie, di poter offrire un miglior servizio appunto ai loro
assistiti. Per tali ragioni io direi che con questi due emendamenti
si va semplicemente a togliere il divieto di cumulo, quindi si
permette di integrare l'aiuto locale con quello nazionale, dando la
possibilità di avere sicuramente un'offerta migliore.
Presidente -
Ha chiesto la parola l'assessore Marzi, ne
ha facoltà.
Marzi (SA) -
Come richiamato nella mia breve relazione,
questo è uno dei temi che è stato affrontato in Commissione. Io
capisco perfettamente il fatto che ripresentarlo in aula serve
anche a dare contezza, ma abbiamo trattato il tema a margine di una
serie di sollecitazioni che erano arrivate perché è un tema
rilevante che non permette la possibilità, di fatto, che
l'emendamento venga accolto e mi spiego meglio. La previsione
dell'articolo 15bis è finalizzata a integrare le risorse statali
già previste per fornire un aiuto economico alle donne vittime di
violenza che, tuttavia, ad oggi sono sufficienti a garantire il
sostegno per sole quattro donne.
Con le risorse regionali di cui all'articolo 15bis, che non è
collegato a quest'emendamento, sarà possibile quindi sostenere i
progetti di autonomizzazione per un numero maggiore di donne.
L'emendamento non è accoglibile in quanto il principio di non
cumulabilità è finalizzato a distribuire equamente le risorse
disponibili e, peraltro, attualmente la disciplina, che è presente
anche in delibera di Giunta, già prevede la possibilità che i
contributi non possano essere cumulati, per cui ci sono degli
aspetti tecnici legati all'impossibilità della cumulabilità. Poi
c'è un intervento sul 15bis, che è un articolo che analizzeremo
successivamente, che permette di integrare gli attuali fondi
statali che darebbero riscontri a pochissime donne sul territorio
valdostano, aumentandone di gran lunga il numero.
Per tali ragioni, non su quest'articolo specifico e non su
quest'emendamento ma su quelli successivi, noi di fatto andiamo
assolutamente in linea con quanto voi rappresentate con
quest'emendamento che, tuttavia, tecnicamente non può essere
approvato.
Presidente -
Per dichiarazione di voto, ha chiesto la
parola il consigliere Manfrin, ne ha facoltà.
Manfrin (LEGA VDA) -
Vede, Assessore, io non ho in realtà
compreso la sua spiegazione, che sostanzialmente definisce
tecnicamente non sostenibile l'accettazione di
quest'emendamento.
Torno all'articolo 15bis. Adesso sorgono alcuni problemi anche
rispetto al vecchio testo, il nuovo testo, quello di Commissione,
quello che è stato depositato, quindi c'è una certa confusione
anche rispetto alla questione degli emendamenti ma sia il vecchio
testo che il nuovo concordano e coincidono con questo comma 4. Al
comma 4 dell'articolo che verrà inserito con quest'articolo, quindi
il 15bis, e all'articolo successivo su cui è basato l'emendamento
n. 2 viene detto: "I contributi di cui al presente articolo non
sono cumulabili con altri contributi aventi le medesime finalità".
Io sinceramente, Assessore, non ho compreso quali siano le
motivazioni per le quali tecnicamente questi non siano cumulabili.
Lei ha detto semplicemente che ci sono delle altre misure che
consentono la cumulabilità con una maggiore redistribuzione ma io
non vedo quali siano le difficoltà nel dire semplicemente: "c'è
questo contributo, vogliamo il divieto di cumulabilità, se
arriveranno degli altri contributi similari a cui potranno avere
accesso, si potrà avere accesso", mi sembra una cosa abbastanza
lineare.
Se lei quindi riesce a spiegarmi tecnicamente quale sia il
problema, io la ringrazio; in caso contrario, ovviamente, noi
voteremo convintamente quest'emendamento.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Una precisazione unicamente per
condividere la stessa perplessità. Evidentemente non abbiamo le
competenze per comprendere quanto è stato detto, non abbiamo gli
elementi per farlo, però la spiegazione dell'Assessore non è stata
esaustiva, non è stata chiara, nel senso che lei ha fatto
riferimento alla possibilità che tutta la parte successiva
dell'articolato in qualche modo vada nella direzione che si auspica
con quest'emendamento. Ecco che allora diventa difficile capire
perché non si possa votare questa proposta che chiede appunto di
togliere l'idea della non cumulabilità. Noi voteremo l'emendamento
perché crediamo invece che abbia una sua
ratio
e possa
essere preso in considerazione. Tra l'altro, c'era stato anche il
tempo - parlo del periodo precedente quando si è discusso il DL, e
già i colleghi della Lega di questo ne avevano parlato - di
spiegarlo meglio, però non ci è arrivata alcuna spiegazione in quel
senso.
Presidente -
Ha chiesto la parola l'assessore Marzi, ne
ha facoltà.
Marzi (SA) -
Il DL in dibattito introduce l'articolo 10.
L'articolo 10 introduce l'articolo 15bis che io ho citato rispetto
al tema della non cumulabilità, quindi, di conseguenza, ho cercato
di rappresentarvi - ma è un'opportunità il fatto di avere
l'occasione di rifarlo -, che, di fatto, con quello che è previsto
dal 103 noi aumentiamo la possibilità di avere degli utenti che
necessitano di questo tipo di interventi ma, allo stesso tempo,
sulla cumulabilità non c'è la possibilità di intervenire come è
previsto dagli emendamenti previsti.
Anche su alcuni emendamenti che tratteremo dopo, ad esempio
sulle misure previste per i minori e per gli anziani, nel leggere
la risposta sui vari emendamenti, noi spiegheremo che magari
rispetto a quell'articolo dobbiamo dire di no, ma che quello che
voi chiedete in quell'articolo viene poi previsto da un articolo
successivo del DL, cosa che abbiamo già fatto anche in
Commissione.
Presidente -
Ha chiesto la parola la consigliera Minelli
per un minuto.
Minelli (PCP) -
Solo per dire che il fatto di ampliare in
qualche modo la platea non ha nulla a che vedere con la
cumulabilità: sono due concetti diversi. Evidentemente io non ho
ancora capito, ma è un problema mio a questo punto.
Presidente
- Metto in votazione l'emendamento della Lega.
La votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'emendamento non è approvato.
Per mozione d'ordine, la parola al consigliere Manfrin.
Manfrin (LEGA VDA) -
Le vorrei chiedere conferma del
fatto che un collega che non aveva ancora espresso il voto ha visto
il suo voto espresso sul tabellone prima ancora che si sedesse,
quindi, Presidente, le chiederei cortesemente il rispetto in
quest'aula del diritto di poter votare liberamente e di non vedere
che un collega vota a nome di un altro, perché questa non è la
prima volta che succede. Le chiederei quindi cortesemente di
verificare questi comportamenti perché sinceramente sono
inaccettabili.
Presidente -
Adesso votiamo l'articolo n. 10. La
votazione è aperta. La votazione è chiusa.
Presenti, votanti e favorevoli: 35
L'articolo n. 10 è approvato all'unanimità.
Articolo n. 11. Stesso risultato. Articolo n. 12. All'articolo
n. 13 vi sono due emendamenti della Lega. Il Consigliere Manfrin si
è prenotato per illustrare gli emendamenti.
Manfrin (LEGA VDA) -
Gli emendamenti n. 3 e n. 4 sono
emendamenti che, come abbiamo scritto nella relazione, sono
finalizzati a garantire il sostegno alternativo
all'istituzionalizzazione di tutte le persone non autosufficienti e
non solo di quelle di età pari o superiore a 65 anni. Tutto ciò in
linea con l'articolo che poi segue, cioè l'articolo 14, che
modifica l'articolo 19, che prevede il sostegno alle rette delle
strutture socio-assistenziali, socio-sanitarie e riabilitative a
tutte le persone non autosufficienti senza previsioni legislative
di un limite di età. Quest'emendamento recepisce le indicazioni che
sono state formulate durante le audizioni delle associazioni con
disabilità e di cui ho voluto rendere edotta quest'Aula nella mia
relazione rispetto ad alcune questioni e cioè relativamente al
fatto che abbiamo una fascia di età che interviene fra i 18 e i 65
ma nulla viene detto nella fascia da 0 a 18 e nella fascia
over
65. Con quest'emendamento si va a cancellare la parte
relativa all'età sostituendo le "Persone di età pari o superiore a
65 anni" con "Persone non autosufficienti", questo per quanto
riguarda l'emendamento n. 4.
Per quanto riguarda l'emendamento n. 3, viene modificato con
"Assegni di cura a sostegno della domiciliarità per persone non
autosufficienti". Ovviamente, se questi emendamenti non verranno
recepiti, il nostro gruppo su questo articolo si asterrà.
Presidente -
Gli emendamenti sono stati illustrati, ha
chiesto la parola l'assessore Marzi, ne ha facoltà.
Marzi (SA) -
Emendamenti n. 3 e n. 4: una delle finalità
perseguite con la revisione della legge regionale 23/2010 è quella
di fare chiarezza su due misure previste dalla normativa vigente
per l'erogazione di contributi per l'assunzione di assistenti
personali da parte delle persone non autosufficienti.
Gli attuali articoli 18 e 22 della 103 sono rispettivamente
destinati alle persone non autosufficienti in generale (articolo
18) e a sostegno delle persone disabili e adulte ma di età
inferiore ai 65 (l'articolo 22). L'obiettivo pertanto è di fare
ordine e chiarezza ma di non escludere nessuno. Infatti, con il
nuovo articolo 18 si precisano i destinatari che sono le persone
adulte oltre i 65 anni e i minori disabili introdotti con un
emendamento in Commissione, il n. 13 che poi leggerò. Per le
persone disabili adulte ma di età inferiore ai 65 anni i contributi
per l'assunzione di assistenti personali sono previsti
dall'articolo 22: per cui quello che non è presente nella 18, come
ho cercato di spiegare poc'anzi, è previsto nel 22. Pertanto tutte
le persone non autosufficienti, indipendentemente dalla loro età,
possono beneficiare di contributi per l'assunzione di assistenti
personali con il nuovo testo della 103 che riforma la 23. Si
ritiene quindi che, tenuto conto di quanto sopra, la rubrica
dell'articolo 18 sia corretta, così come il comma 1. Quindi
l'emendamento sarebbe da ritirare oppure ci asterremo.
Per completezza, perché così tendiamo anche a dare un po' di
contezza all'Aula anche di quello che abbiamo affrontato in
Commissione, quando in Commissione abbiamo inserito
l'auto-emendamento della V Commissione, l'emendamento 13, abbiamo
detto quanto segue: "L'emendamento n. 13 - che quindi oggi è già
previsto nel testo della 103 - intende cogliere il contributo
presentato in sede di audizione nelle Commissioni consiliari
competenti dalle associazioni che rappresentano le persone con
disabilità in merito alla possibilità di assicurare un contributo
per l'assistente personale anche a favore dei minori con disabilità
grave. Tale misura era prevista nella legge regionale 23 ma,
essendo stata utilizzata solo in un caso, è poi stata di fatto
eliminata. Le persone con disabilità, che sono considerate tali per
disposizione normativa nazionale fino a 65 anni, beneficiano dei
contributi per assumere assistenti personali ai sensi dell'articolo
22 della 23. Le persone con disabilità oltre i 65 anni beneficiano
invece di contributi riconosciuti anche alle persone anziane non
autosufficienti". Restavano quindi scoperti con la nuova
formulazione della legge, prima del presente emendamento, i minori
con disabilità grave ai sensi della 104. La decisione di eliminare
tale previsione è dipesa dalla presenza di un'unica richiesta in
oltre dieci anni.
Detto ciò, in Commissione, a seguito di un dibattito, è stato
presentato l'emendamento 13, che è stato approvato, è diventato il
testo della 103 e quindi, diventando tale, è l'attuale articolo 18
e l'attuale articolo 22. In questa maniera l'articolo 18 e
l'articolo 22, in due momenti diversi, non escludono nessuno dai
contributi di riferimento per quanto riguarda le assistenti
personali.
Spero con quest'ulteriore disamina di essere riuscito,
nonostante le evidenti difficoltà, a sintetizzare il perché,
seppure è assolutamente legittimo presentare emendamenti e
emendamenti nuovi, il fatto che alcuni di questi siano stati
ampiamente dibattuti in aula di Consiglio, ha dignità politica ma
in termini amministrativi queste scelte sono già state fatte e a
favore di quanto scritto negli emendamenti presentati. Per questo
motivo, naturalmente, questi due emendamenti, visto che sono già
stati recepiti, non possono essere votati e ci asterremo.
Presidente -
Ci sono dichiarazioni di voto su questi
emendamenti? Se non ci sono dichiarazioni di voto, mettiamo in
votazione l'emendamento n. 3 della Lega. La votazione è aperta. La
votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'emendamento n. 3 della Lega non è approvato.
L'emendamento n. 4 è collegato al 3 e quindi decade insieme alla
non approvazione dell'emendamento n. 3. Votiamo ora l'articolo n.
13 del DL. La votazione è aperta. La votazione è chiusa.
Presenti: 35
Votanti: 19
Favorevoli 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
L'articolo n 13 è approvato.
Mettiamo ora in votazione l'articolo n. 14. La votazione è
aperta. La votazione è chiusa.
Presenti, votanti e favorevoli: 35
L'articolo n. 14 è approvato all'unanimità.
Articolo 15. Stesso risultato. All'articolo n. 16 vi è
l'emendamento n. 5 della Lega a cui si è collegato anche un
sub-emendamento di PCP. Ha chiesto la parola il consigliere
Manfrin, ne ha facoltà.
Manfrin (LEGA VDA) -
Per onore di verità, va detto che
una parte di quest'emendamento è già stata recepita rispetto alla
definizione del
caregiver
e questo è avvenuto in
Commissione. Di questo ne abbiamo dato atto e ringraziamo
ovviamente il lavoro di tutta la Commissione, perché riteniamo che
con questo chiarimento, con questa specifica sicuramente siamo
andati a definire in maniera puntuale che cos'è la figura del
caregiver e in questa maniera si evita che si ingeneri
confusione.
Ovviamente di questo è stato dibattuto, ma anche qui avevamo
enunciato già in Commissione, il Presidente lo sa e l'Assessore
anche, che avremmo ripresentato questi emendamenti. Questo perché
l'emendamento 5 che discutiamo intende ricomprendere all'ammissione
del contributo, a copertura delle spese derivanti dall'assunzione
diretta di uno o più assistenti personali e del contributo mensile
per il caregiver familiare, tutte le persone con disabilità
gravissime, SLA compresa, siano essi i minori, adulti o anziani,
prevedendo inoltre che le modalità attuative delle prestazioni
economico-assistenziali previste dall'articolo 21bis siano
disciplinate con delibera di Giunta regionale e non dettagliate in
legge. Su questo anche le associazioni erano intervenute perché
l'andare a ingessare alcune erogazioni con delle disposizioni di
legge introduce il pericolo di renderle poco elastiche e implica
anche che, nel caso si debba intervenire per modificarle, vi sia
necessità di farlo con legge. Con quest'emendamento abbiamo
un'estensione rispetto a coloro che possono usufruire di questi
sostegni e abbiamo una maggiore elasticità nella misura. Anche su
questo, in caso di voto non favorevole al nostro emendamento, il
nostro gruppo si asterrà.
Presidente -
Ha chiesto la parola l'assessore Marzi, ne
ha facoltà.
Marzi (SA) -
Ringrazio il collega Manfrin per aver voluto
rendere evidente che quest'emendamento è, di fatto, già stato
parzialmente accolto in Commissione con riferimento all'opportunità
di non prevedere in legge alcuni aspetti di dettaglio, rinviandone
la disciplina a una delibera di Giunta successiva. Si ritiene di
non poter accogliere l'emendamento, e anche su questo c'è stato un
confronto in Commissione, perché l'estensione della misura a favore
di tutte le persone con disabilità gravissima, indipendentemente
dall'età - e ciò in quanto il processo naturale di invecchiamento
comporta la perdita progressiva delle funzionalità e il
raggiungimento in molti casi di condizioni di gravissima disabilità
-, è stata già prevista. Per tali persone ci sono infatti altre
forme di sostegno, di cui abbiamo parlato nella presentazione della
risposta ai precedenti due emendamenti, che sono praticamente a
favore delle persone anziane. Mi riferisco all'articolo 18 per
l'assunzione di assistenti personali e del servizio di assistenza
domiciliare di strutture residenziali, mentre questa misura, che
comporta peraltro l'erogazione di importanti e significativi e
pertanto non sostenibili per la generalità delle persone anziane, è
destinata alle persone con disabilità gravissima di età inferiore
ai 65 anni e alle persone affette da SLA o da forme gravi di
demenza o da morbo di Alzheimer, indipendentemente dall'età,
proprio in considerazione dell'eccezionale stato di invalidità che
tali patologie comportano.
Ricordiamo che l'articolo di riferimento e la nuova 103 di fatto
non sono null'altro che un inserimento e una modifica della 23
vecchia: ecco perché prima, all'emendamento 1, ho parlato di 10 e
di 15bis perché il nuovo articolo 10 diventa il 15bis della futura
nuova 23. Detto ciò, questo tema non permette la possibilità di
avere un intervento di questa natura, anche ai sensi delle
normative nazionali che distinguono tra persone con disabilità,
anziani e giovani, per tutta una serie di motivi. Naturalmente
nella risposta che poi darò all'emendamento n. 6 il senso logico
rimane lo stesso, perché tale emendamento non fa null'altro che
intervenire su un'altra categoria ma sempre nell'intento di questo
distinguo che è inserito all'interno anche delle normative
nazionali.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Il sub-emendamento all'emendamento della
Lega interviene sullo stesso articolo, sullo stesso comma e
introduce un concetto un po' diverso, cioè si chiede di inserire
dopo la formula "propria deliberazione" - ci stiamo riferendo alla
deliberazione di Giunta -: "previo parere della Commissione
consiliare competente e sentite le associazioni del mondo della
disabilità". Ovviamente lo scopo è quello di coinvolgere la
Commissione ma, soprattutto, di dare una risposta a una
sollecitazione plurima che è venuta durante le audizioni. Infatti,
indistintamente, tutte le associazioni che abbiamo ricevuto hanno
sottolineato l'importanza per il futuro anche di coinvolgere nella
fase preventiva, preparatoria le loro competenze e non di essere in
qualche modo auditi quando la situazione è già definita. È già
stato fatto in altre occasioni e crediamo che possa essere un di
più che va a beneficio del lavoro di tutti e anche delle ricadute
sul mondo della disabilità.
Presidente -
Ha chiesto la parola l'assessore Marzi, ne
ha facoltà.
Marzi (SA) -
Colgo assolutamente in maniera positiva lo
spirito politico con la quale la collega Minelli rappresenta questo
tema, che, tra l'altro, abbiamo anche dibattuto in Commissione
rispetto, ad esempio, alla clausola valutativa, che inizialmente
era stata prevista nella prima versione di modifica della 23 con
una clausola valutativa biennale, quindi ogni due anni, che invece
è passata a uno solo. A parte che, da un punto di vista tecnico,
nel momento in cui non venissero approvati gli emendamenti
precedenti anche questo decadrebbe indipendentemente dalla sua
valenza, nel forte confronto continuativo che c'è sia con gli
uffici che con la parte politica rispetto a questo tema si è fatta
una scelta molto seria rispetto al fatto che naturalmente rimangono
assolutamente coinvolti, ai sensi di tutti gli atti collegati, alla
5/2000 il CELVA e il territorio, ma di fatto inserire questa
valutazione solo su quest'articolo sarebbe addirittura
depauperante. Per tali ragioni tutte quante le associazioni sono
continuamente coinvolte in tal senso e possiamo anche dirci che
buona parte della modifica della legge 23 è venuta proprio da una
serie di sollecitazioni che in parte sono arrivate dalle
associazioni stesse e in parte sono state verificate dagli uffici -
tra l'altro, nella risposta ai vari emendamenti l'ho evidenziato -
in merito alle risposte che arrivavano concretamente rispetto alle
richieste di contributo sui vari articoli. Per alcuni articoli,
oltre ad avere rappresentato nella vecchia legge 23/2010 delle
problematiche che venivano evidenziate dagli utenti, venivano poi
di fatto anche a concretizzarsi criticità perché nessuno faceva
domande di contributo. La sintesi di tutti questi e la sintesi di
quanto rappresentato di fatto coglie, in maniera assolutamente
positiva, lo spirito politico di questo sub-emendamento e
addirittura lo supera. Per questo motivo ci asterremo.
Presidente -
Ha chiesto la parola la consigliera Minelli
per dichiarazione di voto, ne ha facoltà.
Minelli (PCP) -
Ho ascoltato l'Assessore e questa volta
credo di aver capito quello che voleva dirci; in buona sostanza gli
emendamenti che sono stati presentati, questo in particolare, non
credo che sia riduttivo rispetto all'intero spirito della legge
perché questo interviene sulla delibera che riguarda i criteri
anche per i contributi e quindi le associazioni, secondo me,
andrebbero sentite. Inoltre, anche gli altri emendamenti che sono
stati presentati dai colleghi - e questo è dovuto al fatto che
abbiamo fatto un lavoro di Commissioni dove eravamo presenti e
abbiamo ascoltato chi è venuto qui a spiegarci i problemi - sono
proprio centrati su delle richieste specifiche. Ora lei ci dice che
le associazioni vengono continuamente coinvolte nei vari tavoli,
eccetera: può darsi ma il problema è che poi molto di quello che
chiedono non viene recepito e allora forse a poco serve
coinvolgerle se poi non si danno risposte precise a quello che loro
stessi chiedono.
Poi lei dice: "Capisco lo scopo politico, il mettere in evidenza
certe cose", va bene, ci può stare, qui però si tratta anche di un
lavoro che viene fatto a seguito di un'istruttoria in Commissione.
Si sentono le persone, arrivano delle richieste, si valutano e
molto spesso queste richieste contribuiscono a far sì che escano
dei testi di legge o comunque anche delle deliberazioni migliorate.
Questo è il tentativo e qui davvero mi sembra che non recepiamo,
che siamo un po' sordi alle richieste che vengono da chi
quotidianamente si confronta con una realtà, che è molto complessa
e di cui noi credo tutti quanti, io per prima, capiamo poco non
dovendola vivere in prima persona.
Presidente -
Possiamo mettere in votazione l'emendamento
n. 5 della Lega all'articolo n. 16. La votazione dell'emendamento è
aperta. Consiglieri, chi ha intenzione di votare è pregato di
farlo, altrimenti chiudo la votazione. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'emendamento non è approvato.
Con la non approvazione dell'emendamento decade anche il
sub-emendamento di PCP, come decade il secondo emendamento della
Lega, collegato al primo emendamento che non è stato approvato.
Metto ora in votazione l'articolo n. 16. La votazione è aperta. La
votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
L'articolo n. 16 è approvato.
All'articolo n. 17 vi sono gli emendamenti n. 6 e 7 della Lega.
Ha chiesto la parola il consigliere Manfrin per l'illustrazione, ne
ha facoltà.
Manfrin (LEGA VDA) -
Con questi emendamenti andiamo a
provare a inserire, ma la risposta credo che l'abbia data
diffusamente l'Assessore, un principio, cioè quello di estendere la
fruizione e il godimento degli aiuti e dei sostegni anche alle
persone che hanno meno di 18 e più di 65 anni. Come negli altri
casi abbiamo la necessità di estendere la possibilità di fruire dei
contributi in questo caso per la vita indipendente, in linea con
quanto previsto dall'articolo 1, ovvero l'oggetto e le finalità
della legge, e l'articolo n. 2, ossia la definizione degli
interventi, dalla 23/2010, che disciplinano e indirizzano gli
interventi previsti dalla legge a favore di persone in condizione
di non autosufficienza senza determinazione di un limite di età,
minori compresi. Se si voterà quest'emendamento, si potrà estendere
quest'aiuto; se invece si deciderà di bocciarlo, come si è fatto
finora, evidentemente quest'aiuto non verrà esteso. In caso in cui,
come per i precedenti emendamenti, questi due emendamenti non
venissero recepiti, il gruppo Lega su quest'articolo si
asterrà.
Presidente -
Ha chiesto la parola l'assessore Marzi, ne
ha facoltà.
Marzi (SA) -
L'emendamento non è accoglibile per le
stesse motivazioni che avevo richiamato rispetto all'emendamento
precedente, cioè in quanto trattasi di misure collegate. La
previsione infatti dell'articolo 22, destinato a favorire la vita
indipendente delle persone con disabilità, non è sostenibile per i
minori che giuridicamente non possono essere considerati
indipendenti. Per loro è previsto il sostegno con la misura di cui
all'articolo 18, comma 2: per cui anche in questo caso, come avrete
avuto occasione di notare, ci muoviamo su quest'ambivalenza.
Cogliendo spunto da quanto richiamato poc'anzi dalla collega
Minelli, è vero quello che ha detto che esiste un tavolo
interistituzionale delle disabilità, che nel corso di questi
tredici anni si è riunito e ha rappresentato, anche in sede di
altri tavoli, ad esempio, quello sulle violenze di genere, tutta
una serie di istanze da parte del mondo associativo che sono state
raccolte e sono oggi presenti nel DL 103 di modifica della legge
23.
Presidente -
Ci sono dichiarazioni di voto su
quest'emendamento? Se non ci sono, metto in votazione l'emendamento
n. 6 della Lega. La votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Jean-Pierre Guichardaz, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'emendamento non è approvato.
Non essendo approvato l'emendamento, anche l'emendamento n. 7
decade. Votiamo ora l'articolo n. 17. La votazione è aperta. La
votazione è chiusa.
Presenti: 35
Votanti: 19
Favorevoli: 16
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
L'emendamento all'articolo 17 è approvato.
Metto ora in votazione l'articolo n. 18. La votazione è aperta.
La votazione è chiusa.
Presenti, votanti e favorevoli: 35
L'articolo n. 18 è approvato all'unanimità.
Articolo n. 19. Stesso risultato. Articolo 20. Stesso risultato.
Articolo 21. Stesso risultato. Articolo 22. Stesso risultato.
Articolo 23. Stesso risultato. Articolo 24. Stesso risultato.
Articolo 25. Stesso risultato. Se vi sono dichiarazioni di voto,
altrimenti metto in votazione la legge nel suo insieme. Non vedo
richieste per dichiarazione di voto, metto in votazione la legge.
La votazione è aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Erika Guichardaz, Minelli)
Il DL è approvato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK