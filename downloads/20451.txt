Consiglio Regionale della Valle d'Aosta - Oggetto del Consiglio n. 461 del 10 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 461 del 10 marzo 2004 - Resoconto
OGGETTO N. 461/XII - Acquisizione dei beni costituenti
"l'accerchiamento" del Casinò di Saint-Vincent. (Interrogazione e
interpellanza).
Interrogazione
Ritenuto opportuno completare il dibattito inerente lo studio
della società incaricata di accertare il valore di beni costituenti
l'"accerchiamento" del Casinò de la Vallée;
Ricordato che in occasione della discussione
dell'interpellanza (prot. n. 38/04) sullo stesso tema, avvenuta il
25/02/2004, l'Assessore competente dichiarò di non avere ancora a
disposizione la parte di studio riguardante il cosiddetto "rischio
giuridico", peraltro già depositata presso la FINAOSTA
S.p.A.;
il sottoscritto Consigliere regionale
Interroga
L'Assessore competente per sapere:
1) con i maggiori dettagli possibili, la valutazione del
"rischio giuridico" analizzato dalla società incaricata di valutare
i beni aziendali in oggetto;
2) se sono già state avviate o meno le trattative con la
società proprietaria dei beni oggetto di eventuale acquisizione e,
in caso affermativo, con quali esiti.
F.to: Curtaz
Interpellanza
Premesso:
- che il 27 ottobre 2003 la Giunta regionale ha conferito un
incarico a Finaosta per la definizione dell'acquisizione del Grand
Hôtel Billia e degli altri immobili di proprietà del gruppo
Saav-Sitav, individuando a tal fine un advisor scelto di comune
accordo tra le parti;
- che, rispondendo a una recente interpellanza del nostro
gruppo consiliare, l'assessore delegato ha affermato che l'advisor
non aveva ancora completato l'analisi, in particolare per quanto
concerne la valutazione dei rischi connessi all'operazione;
- che tale valutazione sarebbe pervenuta nel giro di pochi
giorni;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) quali sono le risultanze delle analisi complessive svolte
da Finaosta;
2) quali sono gli intendimenti della Giunta regionale in
merito.
F.to: Tibaldi - Frassy - Lattanzi
Presidente - La parola al Consigliere Tibaldi.
Tibaldi (CdL) - Manifestiamo una certa sorpresa, ma non è la
prima volta, per i tempi con i quali ormai si trascina la questione
inerente la cosiddetta "rottura dell'accerchiamento", tempi che, se
per una prima parte non sono senz'altro imputabili all'Assessore
Marguerettaz, per la seconda parte del 2003 e per questo primo
scorcio del 2004, non possono prescindere dalla sua figura super
assessorile e dal ruolo che lui occupa all'interno di questa Giunta
e nei rapporti con la casa da gioco. Avevamo proposto nel Consiglio
di fine febbraio un'interpellanza di questo tenore per cercare di
conoscere le risultanze delle analisi complessive svolte da
"Finaosta" perché, in risposta ad una prima interpellanza,
l'Assessore ci fornì le risposte che avevamo letto lo stesso giorno
su "La Stampa", ovvero che la stima in termini patrimoniali del
Billia oscillava fra 68 e 74 milioni e che si attendeva l'analisi
completa del rischio giuridico, per determinare le strategie di
indirizzo relativamente all'acquisizione di tutti gli immobili
facenti parte dell'accerchiamento della Casa da gioco di
Saint-Vincent. Poiché ero ammalato, ho ascoltato da casa ciò che
era emerso nel dibattito consiliare a seguito dell'interpellanza
sostenuta dal Consigliere Curtaz e la relativa risposta fornita
dall'Assessore. Non mi sono perso molto, perché le risposte
dell'Assessore non hanno aggiunto grandi elementi di valutazione,
perlomeno in nostro possesso, relativamente a tale questione che
ormai si sta trascinando da tempo immemorabile perché, dalla
scadenza del contratto sessennale 31 dicembre 2002 ad arrivare ad
oggi, sono ormai trascorsi quasi 15 mesi.
Gradiremmo oggi avere qualche informazione di più, come
d'altronde gradirebbero averle altri soggetti che sono coinvolti
nella vicenda, mi riferisco alle parti sindacali che, nonostante i
ripetuti incontri di questi ultimi mesi, non sono addivenute ad
alcuna determinazione in un senso o nell'altro da parte della
Giunta. L'unico fatto rilevante è che i componenti della IV
Commissione consiliare hanno ricevuto in data 25 febbraio scorso,
grazie alla trasmissione da parte del Presidente Praduroux, il
piano di sviluppo, che è stato presentato ai sensi dell'articolo 14
del disciplinare nei tempi previsti, ovvero entro la fine di
luglio. Ci viene però il sospetto che, se vi è stato consegnato il
piano di sviluppo, o questo piano è ormai superato dai tempi,
perché non sono queste le intenzioni…
oppure se vi è stato consegnato, ci piacerebbe sapere se le
motivazioni, secondo le quali è stato inserito il complesso del
Billia e le annesse strutture al medesimo complesso, sono da
interpretare secondo questa direzione o se vi sono altre
determinazioni da parte della Giunta. Non mi dilungo, lascio
all'Assessore la risposta, che spero sia esaustiva e sia in grado
di fornire a noi consiglieri qualche elemento aggiuntivo rispetto a
quelli che sono mancati le scorse volte. Non vorremmo che queste
iniziative, ancora una volta congiunte da parte di due gruppi
dell'opposizione, sortissero come risultato l'ennesimo tentativo
infruttuoso, ma non per carpire chissà quali informazioni, ma per
capire ciò che ancora non è di dominio collettivo, ma che rimane
solo nella sua o nella mente di poche persone, cioè il futuro di
questa struttura, di questa azienda, di questo complesso in
rapporto ad una casa da gioco, che sta attendendo non solo la
soluzione di questo problema dell'accerchiamento, ma una soluzione
più ampia e più generale: quella del suo rilancio in termini di
mercato e di azienda di gioco. Ringrazio l'Assessore per le
risposte che ci saprà e vorrà fornire.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Probabilmente vi è un punto comune fra
quello che percepisco io e quello che percepisce il Consigliere
Tibaldi: l'infruttuosità del dialogo, nel senso che continuiamo a
confrontarci, ognuno con delle visioni e degli assunti che
rimangono di dominio esclusivamente personale, senza fare uno
sforzo per comprendere. Forse vi è anche un difetto di
comunicazione, forse per la malattia o altre cose, non lo so, ma io
lo scorso Consiglio ho detto una cosa ben precisa: "sono al
corrente e mi è stato comunicato per le vie brevi un primo "report"
da parte "dell'advisor", sono in attesa della comunicazione
ufficiale e sono soprattutto in attesa di una serie di elementi che
attengono la parte legale giuridica".
Oggi sono nella condizione di aver ricevuto l'analisi di
"Finaosta", che è stata incaricata da parte della Giunta regionale
di individuare questo "advisor" di "standing" internazionale, che,
ovviamente, non aveva questa "due diligence", l'obiettivo di
definire degli importi e delle metodologie vincolanti per le parti,
ma dava gli elementi per poter acquisire quelle valutazioni
indipendenti che potevano permettere di concludere
l'operazione.
Eviterei di fare della demagogia, perché è
evidente… e non è patrimonio
esclusivamente né dei Consiglieri di minoranza, né di maggioranza,
ma credo di tutti i consiglieri immaginare un'evoluzione dinamica e
proficua dell'azienda "Casinò" e di tutto il comprensorio di
Saint-Vincent; per cui dire: "noi vogliamo comprare", questo lo
abbiamo anche scritto nel programma di maggioranza. Sicuramente
qualcuno conoscerà persone più brave e competenti, ma credo vi
siano delle valutazioni e dei tempi tecnici che non permettono né
di prendere scorciatoie, né di fare voli che avrebbero
probabilmente delle conseguenze particolari, se non si adottasse
tutta la prudenza del caso.
Detto questo, "Finaosta" ha acquisito le valutazioni, che si
distinguono in valutazioni tecniche e in valutazioni giuridiche.
Ovviamente queste valutazioni devono essere convalidate e il
Consiglio di amministrazione di "Finaosta" nella giornata di lunedì
ha avuto modo di formalizzare le sue valutazioni su questa "due
diligence". È stato corretto il ragionamento che qualcuno ha
esplicitato sugli organi di stampa, sulla forbice identificata
"dall'advisor", ma sono valutazioni "dell'advisor". Nell'ambito
dell'analisi vi sono degli elementi che sono stati rappresentati
con alcune critiche, quindi "Finaosta" su questa valutazione e
sull'identificazione di questo "advisor" fa delle riflessioni,
anche perché "l'advisor", per fare certe valutazioni, ha acquisito
dei piani aziendali e delle prospettive che sono frutto di
un'elaborazione del "management" del Grand Hotel Billia, quindi ha
immaginato delle evoluzioni del volume di affari della società che
sono completamente di parte. Sono andati a valorizzare un valore
dell'azienda, immaginando un volume di affari di 19 milioni di
euro, che è un volume di affari che verrà raggiunto nelle
previsioni entro il 2013 ma, se guardiamo la performance del 2003,
scopriamo un altro numero: 8 milioni di euro.
Nell'ambito delle varie analisi, quindi "Finaosta" ha voluto
fare una valutazione critica e, nei vari approcci per definire il
valore di un'azienda, sono state seguite delle procedure che anche
a livello accademico sono diverse. Abbiamo una valutazione che è
un'analisi finanziaria: "discount & cash flow analysis", che è
il metodo dei flussi finanziari, dove abbiamo due forbici.
Adottando questo tipo di valutazione, abbiamo la prima, che è
definita "management case", che è l'evoluzione delle previsioni del
"management" aziendale, che porta ad una forbice fra 68,2 e 76,1
milioni di euro; prendendo invece queste valutazioni e
revisionandole da parte della "Rotschild", il valore chiamato
"revised case" è di 59,9 a 67,5, quindi una forbice ben diversa
rispetto a quella precedente.
L'analisi immobiliare fa delle considerazioni di altro genere,
qui sto cercando di dare una risposta sia all'interrogazione, sia
all'interpellanza, perché una mi chiede solo l'aspetto giuridico,
l'altra un discorso generale, quindi spero di dare una risposta che
soddisfi tutte le valutazioni. Tale analisi fa una valutazione a
valore di mercato - 71,7 milioni - e una valutazione a valore di
ricostruzione - 76,4 milioni -; ai soli fini di controllo, la
"Rotschild" fa una valutazione su queste considerazioni, che porta
ad individuare in 59,15 milioni di euro il metodo dei multipli di
reddito operativo "management case" e a 50,45 milioni di euro il
metodo dei multipli di reddito operativo "revised case".
Capite che, a fronte di queste considerazioni, il valore
mediano, che era stato individuato in 67,9 - la media di tutti i
valori che vi ho espresso -, è un valore assolutamente da discutere
e in modo specifico facendo queste osservazioni: non è
condivisibile l'inclusione nella valutazione finale del cosiddetto
"management case" che, di fatto, rappresenta una valutazione di
parte elaborata dalla società "Tamburi" per conto della parte
venditrice.
L'affermazione che l'anno 2003 rappresenti un anno di
transizione può essere ritenuta solo parzialmente vera, in quanto
l'utilizzo della struttura da parte del Casinò, al di fuori della
cessazione della nota convenzione, è stato congruo alle necessità
effettive. Inoltre la vendita alla clientela occasionale non pare
sviluppabile nei termini esposti "dall'advisor".
È peraltro vero che la propensione da parte del "management" a
porre in essere azioni di potenziamento da parte della proprietà,
azioni di investimenti, è stata "basata" in considerazione dello
scenario incerto, quindi l'incertezza non ha promosso attività di
un certo tipo. A fronte di queste valutazioni, sono stati fatti
alcuni apprezzamenti; in particolare, per quel che attiene la parte
immobiliare, riteniamo non condivisibile l'inserimento di capacità
edificatorie residuali per 8,2 milioni di euro, in quanto queste
aree edificabili - quindi, nell'ambito della valutazione, sono
state considerate anche aree edificabili residue - sono sfruttabili
unicamente in caso di proprietà regionale e "sub condicio" delle
autorizzazioni comunali e regionali da parte degli organi
competenti e comunque presuppongono l'effettiva economicità di
realizzo degli ampliamenti. "L'advisor" cioè riconosce alla
proprietà 8,2 milioni di capacità edificatoria residua, anche se
quella da lei non è sfruttabile, né è sfruttabile da chiunque
altro, se non dalla Regione; in buona sostanza, avremo un paradosso
di comprare qualcosa che, di fatto, può essere utilizzato solo da
noi e questo non è condivisibile, come non è condivisibile
immaginare un volume di affari di 19 milioni di euro, quando il
volume di affari attuale è di 8 milioni di euro.
Nell'ambito di queste considerazioni, la forbice di valore, che
si ritiene in virtù dei dati acquisiti "dall'advisor", viene
considerata nella forbice del "revised case", che va da 59,9 a
67,5, meno gli 8,2 milioni. Nell'ambito di tutte le valutazioni,
quindi crediamo che siano utilizzabili quelle forbici derivanti
dall'elaborazione della "Rotschild" del piano di sviluppo del
"management" dell'attuale proprietà, al netto di quegli 8,2
milioni, per cui si parla di una forbice da un minimo di 51,7
milioni a 59,3 milioni; perlomeno questa è la valutazione che ci è
stata trasmessa da "Finaosta", protocollo 10 marzo, quindi i
consiglieri hanno un'informazione diretta e immediata su un
documento sul quale ancora la Giunta non si è espressa.
Per quanto attiene l'aspetto giuridico-legale, "l'advisor",
avvalendosi dello "studio Chiomenti", fa un'analisi dei soggetti
cedenti. Abbiamo "l'Hôtel du Parc", una nuova società che è la
dante causa della villa già "Aurelio S.r.l." per quelle aree che
erano state cedute e su quella operazione i legali dichiarano che
non esistono elementi di particolare criticità. Sulla "Grand Hôtel
Billia S.r.l." di Alessandria, qui vi è stato un passaggio
societario della "Grand Hotel Billia S.r.l." da parte della "Grand
Hôtel Billia Holding S.r.l.", vi è stato un passaggio che anche a
noi era sfuggito…
(interruzione del Consigliere Tibaldi, fuori
microfono)
… cioè la quota del Grand Hotel
Billia è stata comprata, quindi è un passaggio azionario non un
passaggio immobiliare. Le quote della "Grand Hotel Billia S.r.l." -
che erano di proprietà della SAAV, perché era stata fatta quella
scissione - sono state trasferite alla "Grand Hotel Billia Holding
S.r.l.". La data è il 5 novembre 2003, mi danno questo dato. A
fronte di questo tipo di operazione, i legali suggeriscono
un'accortezza relativa alle valutazioni che gli amministratori,
nell'ambito del conferimento, dovevano fare su di esso, vi è un
certo lasso di tempo per poter fare delle valutazioni e dire se il
conferimento è congruo o meno, quindi richiedono una "specifica"
all'interno di questo.
Per quel che attiene SAAV e SITAV, i legali - anche perché in
questo caso non sarebbero i soggetti che hanno rapporti con
l'attuale proprietà, ma sono soggetti a monte - evidenziano una
serie di contenziosi legali e fiscali, ma in conclusione fanno
emergere che questo tipo di problema non è ostativo alla
definizione dell'operazione. Chiaramente i legali suggeriscono
delle raccomandazioni, quindi, qualora l'acquisto si concluda,
dicono che è opportuno che il pagamento del corrispettivo di
acquisto sia veicolato per chiudere i debiti specifici che emergono
dal bilancio, per cui, in particolare, vi sono due mutui: uno a
"Meliorbank" e l'altro al "Crédit Foncier", che dovrebbero trovare
copertura da parte del prezzo di acquisto. Evidentemente indicano
come indispensabile la definizione bonaria del contenzioso con
Gestione straordinaria, perché anche questo ha un'incidenza, ma è
cosa separata rispetto a questo.
Nell'ambito delle considerazioni finali, quindi l'aspetto legale
sembrerebbe dare delle garanzie per chiudere l'operazione.
L'aspetto che verrà analizzato dalla Giunta, quello del prezzo, per
dare indicazione a "Finaosta" di sedersi al tavolo della trattativa
per chiudere l'operazione, dovrà essere ancora esaminato, ma gli
intervenuti mi chiedevano quali erano le risultanze di questa
attività, e ho cercato di rispondere in modo dettagliato.
Vi evidenzio ancora una cosa, non perché sia particolarmente
oscurantista o non abbia voglia di dare elementi: la consulenza
chiesta alla "Rotschild" è stata sottoscritta da "Finaosta" con
alcune clausole, una di queste è la clausola di riservatezza,
quindi, nell'ambito di questi documenti, nulla verrà sottratto al
confronto e alla discussione politica, ma vi è una clausola che
vieta la diffusione degli elaborati di "Rotschild" e delle
considerazioni del caso. L'acquisizione di documentazione da parte
del Governo o dei consiglieri, pertanto, non è messa in
discussione, ma si dovrà tenere conto della riservatezza di queste
considerazioni, perché è stato uno degli elementi che ha
contraddistinto il contratto.
Ancora un elemento, che mi era stato chiesto in passato, ma
all'epoca non avevo tutta la documentazione: due delle società
contattate per fare questo tipo di analisi - più specificatamente
la "Merrill Lynch", "Lazard", "Ben & Associati", "Morgan
Stanley", "McKinsey", "Rotschild" - avevano dato l'assenso:
"Rotschild" e "Ben & Associati", ma quest'ultima era stata
rifiutata dalla parte venditrice perché aveva fatto già delle
valutazioni per conto della Regione nell'ambito delle "trattative
Billia", per cui la scelta era andata sulla "Rotschild".
Non so se le domande
dell'interpellanza… allora "l'advisor"
è stato contattato e il contratto con "l'advisor" è stato
sottoscritto da entrambe le parti al 50%, quindi vi è una
condivisione del costo "dell'advisor" fra promittente acquirente e
promissario… anzi giusto il
contrario…
Presidente - La parola al Consigliere Curtaz.
Curtaz (Arc-VA) - Ci metto due minuti per fare solo un
ragionamento politico, perché, di fronte a questa ricostruzione
degli ultimi eventi da parte dell'Assessore, sono sconcertato,
trovo anche difficoltà a trovare motivi di replica. Sono
sconcertato perché, da quando è iniziata questa legislatura, in
occasione di quasi tutte le sedute, da parte del Governo regionale,
a seguito di nostre innumerevoli iniziative - anche faticose,
perché non è piacevole, da parte del nostro gruppo in particolare,
entrare sempre su un tema nei confronti del quale abbiamo anche
qualche perplessità in generale -, ci è sempre stato detto - e sono
passati 7, 8 mesi - che ci sarebbe stato un "punto finale", una
"stella cometa": lo studio di questa società terza, che doveva
dirimere ogni questione, sia quelle di carattere economico, sia
quelle legate al cosiddetto "rischio giuridico", e si aspettava
questo studio quasi con un'ansia "messianica".
Per una prima fase, questo studio è stato depositato ai primi di
febbraio, ci era stato risposto che tutto andava bene, si aspettava
la seconda parte: quella relativa al rischio giuridico. Oggi il
Governo, candidamente, ci dice che di questo studio, commissionato
da "Finaosta" e dalla controparte, non va bene niente. La
"Finaosta" contesta diversi punti sulla valutazione, io mi auguro
che le contestazioni siano fondate sul merito della questione,
perché dimostrerebbe che questa terza società incaricata avrebbe
sopravvalutato questi beni, non tenendo conto di alcuni dati molto
importanti che l'Assessore ha giustamente elencato; ma allora non
ci siamo, perché qui ogni volta si riparte da zero, siamo come al
gioco del monopoli: tiriamo i dadi e siamo sempre alla stazione di
partenza! Se si contesta la validità di questo studio, questo è un
fatto grave, perché si perderanno ulteriori mesi, a dir poco! Si
confidava nella scelta di una società terza imparziale per avere
dei dati certi, adesso scopriamo, dalla prima analisi tecnica che
fa "Finaosta", che questo studio non è poi una cosa così seria, è
pieno di errori, dà delle indicazioni ancora generiche sul
cosiddetto "rischio giuridico", individua degli scenari, eccetera,
ma non abbiamo quel punto fermo che ci era stato indicato come la
soluzione di questo problema.
Cosa succederà adesso? L'Assessore non ce lo ha detto. Sarà pure
perché la cosa è stata solo trasmessa questa mattina, però, in
realtà - mi permetta un linguaggio un po' colorito -, la Giunta è
in "braghe di tela" dopo questa comunicazione di "Finaosta", perché
su che base trattate adesso? Trattate sulle conclusioni della
società che avrebbe sbagliato le proprie analisi o sull'analisi
critica che fa "Finaosta" di quello studio? Questo è un problema.
La controparte accetterà di trattare al ribasso dopo che l'accordo
era di attenersi a quelle valutazioni fatte dal terzo? Immagino
questo scenario, come lo immaginate voi non lo abbiamo saputo e
dovremo fare un'altra iniziativa per il prossimo Consiglio, dove vi
chiediamo: "e adesso cosa fate?", con il timore di sentirci dire:
"dobbiamo escogitare qualcosa per ripartire da zero".
Pensavo di parlare due minuti, poi nella foga ho dovuto parlare
cinque minuti, ma ci torneremo su questa questione perché questa
"cosa" ha anche degli aspetti paradossali, vista l'ansia con cui si
aspettava l'esito dello studio.
Presidente - La parola al Consigliere Tibaldi.
Tibaldi (CdL) - Oggi l'Assessore, dopo aver illustrato tutta una
serie di numeri, che si aggiungono a quelli di cui eravamo già
venuti a conoscenza nei mesi scorsi, ha confermato un passaggio
importante. Ora, la "patata bollente" deve passare per forza nelle
mani della Giunta, perché alla seconda domanda della nostra
interpellanza non è stata data risposta, in quanto non vi sono
intendimenti della Giunta in merito, poiché la valutazione è stata
trasmessa solo stamani. A questo punto, voi sapete meglio di noi
che la decisione alla fine ricade nelle vostre mani e questo non
solo prendendo atto dei numeri citati dall'Assessore, ma
soprattutto per un nuovo scenario che può profilarsi e che
l'Assessore ha esplicitato nella sintesi in maniera evidente. Il
nuovo scenario che si profila è uno scenario di sostanziali
criticità che non tengano solamente conto di una valutazione
meramente patrimoniale, come per il passato, ma anche di
valutazioni aziendali e di rischi giuridici che non possono essere
trascurati.
Sono valutazioni che, come ha definito l'Assessore con un
termine inglese, nel "revised case" vanno a ridurre le iniziali
valutazioni di 68 o 74 milioni di euro, portandole a cifre più
ragionevoli da questo punto di vista e che tengono conto di un
andamento aziendale che, nel sessennio 1996-2002, era condizionato
da un contratto vuoto per pieno, che permetteva determinati volumi
di fatturato, ma che nel 2003 prescinde da questa iniezione di
liquidità arrivata dall'ente pubblico, per fare i conti con un
mercato che è stato più avaro e si attesta su cifre che sono
valutate "dall'advisor" in 8 milioni di euro, probabilmente su dati
che ha fornito la stessa azienda gerente l'attività. Lei,
Assessore, giustamente, ha detto: "non possiamo prendere delle
scorciatoie perché le valutazioni devono essere fatte in maniera
approfondita"; alla luce di tutta una serie di considerazioni che
lei oggi ha fatto, però abbiamo la sensazione che lei cammini
affannosamente su un "tapis roulant", ma al contrario, cioè la
sensazione è che lei stia mettendo le mani avanti per far vedere
che cammina ma, invece di andare verso un obiettivo, sembra che se
ne stia allontanando. Adesso le valutazioni saranno politiche, se
l'obiettivo sarà traguardato o meno a seconda del programma di
maggioranza, cioè della rottura dell'accerchiamento, lo vedremo
nelle prossime settimane, però l'insieme di elementi che lei oggi
ci ha fornito ci dà questa sensazione, cioè non è solo una
telenovela di valutazioni di numeri che oggi si arricchiscono di
qualche elemento più pesante…
(interruzione dell'Assessore Marguerettaz, fuori
microfono)
… lo riconosco, certamente, perché,
se ci soffermassimo solo sulle valutazioni patrimoniali, le ultime
pervenute prima di Natale e quelle di 3 anni fa, qui la forbice è
talmente evidente che desta qualche perplessità e lei stesso non lo
ha sottaciuto.
Oggi questi numeri si integrano di valutazioni che sono più
profonde. Assessore, la nostra sensazione è che, a questo punto,
abbiate l'obbligo di decidere, perché la rottura
dell'accerchiamento, unitamente al piano di sviluppo della casa da
gioco, sono questioni che sono ormai imprescindibili, vuoi per la
Casa da gioco valdostana, vuoi per quell'indotto necessario che è
rappresentato dal Billia e che, rispetto alle linee politiche
espresse dalla "Giunta Viérin" nel settembre 2002, quando disse
specificamente:
"dobbiamo rompere l'accerchiamento, dobbiamo
comprare il Billia"
… oggi questa
rotta viene leggermente cambiata. Potrebbe esserci quasi
l'ulteriore sensazione di una tattica di sfinimento che viene
operata dalla Giunta nei confronti dell'interlocutore; pensiamo ad
alta voce, Assessore, poi non sappiamo se questo pensiero coincida
con il suo… magari non ancora
approfondito in quella che sarà una valutazione politica che voi
affronterete nell'Esecutivo. Una cosa è certa: l'Esecutivo ha
l'onere di decidere e deve decidere per una strada o per l'altra
affinché venga dissipato questo dubbio ormai gigante, che impedisce
il rilancio della casa da gioco e di sapere con chiarezza cosa si
vuole fare del Grand Hotel Billia.
Presidente - Su questo punto interrompiamo i lavori del
Consiglio, che riprenderanno alle 15,30.
La seduta è tolta.
---
La seduta termina alle ore 13,11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK