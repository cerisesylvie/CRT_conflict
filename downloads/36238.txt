Consiglio Regionale della Valle d'Aosta - Oggetto del Consiglio n. 486 del 12 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 486 del 12 marzo 2014 - Resoconto
OGGETTO N. 486/XIV - Reiezione di mozione: "Istituzione di un
tavolo operativo per la stesura del piano regionale
trasporti".
Presidente -
Riprendiamo i lavori, siamo al punto 37
all'ordine del giorno.
Ha chiesto la parola il Consigliere Guichardaz per
l'illustrazione, ne ha la facoltà.
Guichardaz (PD-SIN.VDA)
- Grazie Presidente.
Perché questa mozione? Qualcuno potrebbe dire: "abbiamo appena
approvato nello scorso Consiglio una mozione sulla ferrovia, che
differenza potrà mai esserci con questa?". Beh, quando vi siete
approvati la volta scorsa la vostra risoluzione: quella che lodava
l'azione dei vostri Parlamentari, della vostra Giunta e che di
converso criticava Trenitalia e lo Stato centralista, eravate
sull'onda dell'euforia per aver scampato la sospensione di metà
delle corse da parte di Trenitalia. Come già era successo per i
fantomatici 521 milioni di euro, il simpatico Assessore
Marguerettaz attribuì il merito di questa sospensione a lui
medesimo e ai suoi efficientissimi uffici e collaboratori, tanto da
lodarli in diretta televisiva. Pareva l'Assessore Marguerettaz
l'emulo del Senatore Zeller del SVP, ve lo ricordate quello che
dichiarò di aver stressato ininterrottamente per un mese i Ministri
Delrio, Franceschini e il Ragioniere generale dello Stato
sfiancandoli al punto tale che, pur di toglierselo dai piedi, alla
fine fecero in modo di far passare un emendamento che concedeva
alla Provincia di Bolzano una serie di importantissimi benefici
fiscali e di competenze (un po' come i nostri Parlamentari
d'altronde)? Dicevo, lo scampato pericolo di sospensione delle
corse veniva presentato dall'Assessore come il risultato di un
lavoro di alta diplomazia, un successo calcolato per intenderci, ma
a rompere le uova nel paniere era poi intervenuta una nota di
Trenitalia, che smorzava gli entusiasmi e preannunciava sfaceli se
la Regione, o chi per lei, non avesse trovato in tempi rapidissimi
i 70 milioni dovuti per la gestione della tratta: 23 milioni l'anno
dal 2011 al 2013.
Nei giorni successivi alla nota di Trenitalia veniva poi
approvata una disposizione inserita nel cosiddetto "salva-Roma", il
decreto n. 16 del 6 marzo 2014, che, secondo me, è una vera e
propria doccia gelata per la nostra Regione: infatti, da una parte,
conferma il trasferimento dal Ministero delle finanze a Trenitalia
di 23 milioni di euro, attenzione, perché il finanziamento
riguarda, almeno a leggere il dispositivo, solo il 2013;
dall'altra, mette fine al balletto del come e del quando - balletto
di cui è esperto il nostro Assessore - scrivendo nero su bianco che
"lo Stato concorre..."
, dice proprio:
"concorre al
pagamento dei costi..."
di gestione di conduzione della tratta
valdostana per i primi sette mesi del 2014 fino al 31 luglio.
Aggiunge - poi, Assessore, ha tutto il tempo per replicare e per
fare poi le sue considerazioni - al comma 2 che se entro tale data
non si sarà perfezionato il trasferimento delle funzioni da
Trenitalia alla Regione Valle d'Aosta, Trenitalia è autorizzata a
ridurre il servizio
"garantendo l'effettuazione dei servizi
minimi essenziali"
.
In buona sostanza, il gestore sarà autorizzato a tagliare
all'osso i convogli e chi si è visto si è visto. Si tratta di una
vera e propria accelerazione normativa che stronca ogni
intendimento dilatorio da parte della Regione, che individua una
deadline
, il 31 luglio appunto, oltre la quale non sarà più
possibile andare...quanto meno a situazione immutata. La norma
nazionale stoppa ogni tentazione tattica e ci obbliga a
concentrarci sul passaggio di funzioni: il cosiddetto
"trasferimento delle competenze" dallo Stato alla Regione,
passaggio che comporta tutta una serie di adempimenti che non
possono sicuramente essere presi sotto gamba: ad esempio, dovranno
essere concordate le modalità di trasferimento del personale, delle
dotazioni, ma soprattutto la Regione dovrà reperire il denaro
necessario, da agosto in poi, per far funzionare la tratta. Per
fortuna che almeno i 9,6 milioni di euro per la seconda parte del
2014 e i 23 per il 2015 dovrebbero essere esclusi dal Patto di
stabilità e dico dovrebbero, perché la cosa ha già sollevato non
poche perplessità e proteste da parte di alcuni Parlamentari, che
non si capacitano - ovviamente non Parlamentari valdostani - del
perché di quest'esclusione dal vincolo del Patto di stabilità debba
valere solo per la Valle d'Aosta e non anche per le altre Regioni.
Resta comunque nel limbo la questione di chi pagherà i milioni di
differenza tra i pretesi 70 da parte di Trenitalia e i 23 stanziati
dallo Stato, ma questo per il momento potrebbe essere considerato
un problema secondario vista l'urgenza di predisporre il piano di
trasferimento delle funzioni e delle competenze e il 31 luglio,
come sappiamo, è dopodomani.
Come vedete, cari colleghi, la proposta di risoluzione che
presentammo l'altra volta non era poi così campata in aria. Quando
discutemmo della possibilità che la Regione mettesse dei soldi sul
tavolo del negoziato a titolo di garanzia - per il futuro
naturalmente parlavamo già allora del periodo dal 2014 in poi - con
l'intenzione di mantenere aperto uno spiraglio, un dialogo per dare
un segnale di buona volontà a Trenitalia e allo scopo soprattutto
di sventare il preannunciato taglio delle corse, forse non avevamo
tutti i torti. Non sappiamo se questo segnale di disponibilità da
parte nostra avrebbe cambiato il decorso di questa norma, chissà se
una manifesta disponibilità a fare la nostra parte allora avrebbe
stoppato, quanto meno rallentato la messa in legge della parola
fine: fine dell'eterno dissidio tra Regione, Stato e Trenitalia e
soprattutto fine della pietosa melina su chi paga che cosa e,
soprattutto, quando e, nel momento in cui interviene una norma a
chiudere un negoziato, una controversia, cari colleghi, è ormai
tardi. Qualcuno dovrebbe cominciare ad interrogarsi sulla capacità
di concertazione e di persuasione dei cosiddetti "negoziatori".
Oggi la seconda parte della nostra mozione, quella che prevede
appunto di mettere sul tavolo a titolo di garanzia delle risorse a
partire dal 2014, appare quasi superflua vista la formulazione
della legge che impone alla Regione autonoma Valle d'Aosta di
prendersi carico degli oneri di gestione dal 31 luglio prossimo, ma
ci serve per aprire un serio ragionamento su un problema che avete
colpevolmente sottovalutato: quello appunto della presa in carico
della tratta ferroviaria e di tutto ciò che ne consegue.
Il primo punto della mozione invece si propone di coalizzare
intorno al tema più complessivo dei trasporti soggetti portatori di
interesse, oltre ai gestori e agli attuali proprietari della linea,
oltre allo Stato, al Consiglio regionale e al CPEL, i sindacati, le
associazioni dei consumatori, le associazioni dei pendolari, ma
anche una rappresentanza della Regione Piemonte, Regione con cui
sarebbe miope non raccordarsi. Coalizzarli intorno ad un tavolo
allo scopo di perfezionare le modalità di passaggio delle funzioni,
che non saranno asintomatiche, cari colleghi, ed implementare un
piano regionale dei trasporti, perché non si può più ragionare a
comparti stagni, infatti la ferrovia non può prescindere dai
trasporti pubblici su gomma, non si può non ricomprendere nel
ragionamento l'aeroporto sia che si intenda mantenerlo, sia che si
intenda smantellarlo direzionando su Caselle i passeggeri, è
inammissibile che non vi sia, ad esempio, un collegamento pubblico
tra la Valle d'Aosta e l'aeroporto di Caselle.
Ci sembra utile fare notare ai colleghi in aula che la mozione
che presentiamo oggi non si limita a considerare i soli interessi
dei nostri concittadini, quello della messa in pericolo dei nostri
interessi è un
refrain
che lei, Assessore Marguerettaz, tira
fuori ogni volta che vuole interpretare la parte del gladiatore,
del super eroe in lotta contro i nemici romani, ma si propone di
guardare oltre i nostri cortili. Spiega la nostra mozione, o quanto
meno cerca di spiegare, che il problema della ferrovia non riguarda
solo i valdostani, un po' come il servizio postale o ogni altro
servizio universale, ma è un problema che riguarda il sistema
paese, come si dice oggi. Collegamenti monchi tra le regioni e tra
le regioni e gli Stati confinanti hanno ricadute negative
sull'economia dell'intero Paese, minano la coesione sociale e,
oserei dire, anche l'unità nazionale, forse lo hanno capito di più
a Roma.
I nostri legislatori - non so se lo avete colto - inseriscono il
collegamento funzionale tra la Regione Piemonte e Valle d'Aosta
nello stesso comma (il secondo dell'articolo 18 della legge 69 del
2013), in cui si parla di completamento delle infrastrutture di
rilevanza strategica nazionale in corso di realizzazione e di
potenziamento dei nodi dello standard di intera operabilità dei
corridoi europei. Dicono proprio:
"corridoi europei"
,
parlano della linea ferroviaria Piemonte-Valle d'Aosta come di
un'infrastruttura di rilevanza strategica nazionale e lei,
Assessore, voi colleghi della maggioranza cosa fate? Scrivete nella
vostra risoluzione dell'altra volta che il problema principale è
che Trenitalia e lo Stato non ci capiscono! Provate a leggere gli
interventi stenografici dei nostri Parlamentari, non troverete un
riferimento all'interesse nazionale o alla rilevanza strategica del
collegamento ferroviario, tutto si riduce ai 23 milioni per il 2013
e ai fantomatici 521 milioni stanziati per l'ammodernamento della
tratta: quelli da prima apparsi, poi scomparsi, poi di nuovo
riapparsi sotto altra forma. Non voglio in questa fase aprire un
dibattito parallelo sui 521 milioni, ci sarà modo più avanti di
parlarne.
Voglio dirvi però, Assessore, Presidente e colleghi della
maggioranza, che questa storia del refuso, dei soldi che ci sono e
non ci sono è davvero grottesca, i 521 milioni di euro sono in
bilancio. È vero, sono assegnati a RFI, è scritto nella famosa
tabella E della finanziaria 2014, ma sono assegnati, caro
Presidente, con il mandato di utilizzarli per l'ammodernamento del
collegamento ferroviario tra il Piemonte e la Valle d'Aosta. Oltre
a dirlo il disegno di legge di stabilità nella versione iniziale
depositata al Senato, oltre i numerosi riferimenti normativi che
citano il collegamento ferroviario come intervento finanziabile, mi
riferisco, ad esempio, all'articolo 18 del decreto-legge 69 del
2013, esiste anche un ordine del giorno dei Parlamentari piemontesi
che impegna il Governo a ripartire i 521 milioni in parti uguali
tra Valle d'Aosta e Piemonte. Sicuramente ne siete a conoscenza, ma
questa è un'altra questione di cui parleremo dopo. Grazie.
Presidente
- Grazie.
È aperta la discussione generale. Qualche collega intende
prendere la parola? Non vi sono richieste di intervento? Nessuno
vuole intervenire? Se non vi sono richieste di intervento, dichiaro
chiusa la discussione generale. La discussione generale chiusa. Ha
chiesto la parola l'Assessore Marguerettaz, ne ha la facoltà.
Marguerettaz (UV)
- Grazie Presidente.
Cercherò di portare un po' di chiarimenti rispetto ad una serie
di affermazioni che, sono tutte legittime, ma non so se sono a
disposizione tutti gli elementi per fare delle valutazioni.
Rispetto a questa risoluzione, partiamo dalla precedente seduta del
nostro Consiglio regionale. Ora, la nota di Trenitalia è una nota
assolutamente ininfluente rispetto ai processi decisionali e la
nota di Trenitalia del 27 febbraio, sono quattro righe, posso
leggerla tranquillamente, dice:
"Gentile Assessore
-
rispondendo ovviamente a delle nostre istanze
-
con
riferimento all'oggetto, preso atto dell'impegno del Ministero dei
trasporti, che ha confermato la necessità di chiarire
definitivamente la questione contrattuale e, in attesa degli esiti
dell'incontro tecnico definitivo richiesto anche dalla Regione
Valle d'Aosta, il provvedimento viene sospeso e sarà pertanto
assicurato il mantenimento degli attuali servizi."
.
L'intervento del Ministero è chiarissimo, è un intervento dove il
Direttore generale del Ministero delle infrastrutture scrive a
Trenitalia e, in buona sostanza, dice esattamente quello che
abbiamo detto nella risoluzione: "Trenitalia, come puoi prendere la
decisione di sospendere il servizio stante la legge di stabilità
che pone entro il 30 giugno il raggiungimento dell'intesa e preso
atto del decreto-legge 151, precedente "salva-Roma", dove si dice
che ci sono 23 milioni per il 2013, quindi lo Stato si fa carico di
tutte le spese del 2013? Ecco, un ragionamento assolutamente super
logico.
Rispetto al passato Consiglio regionale, abbiamo un nuovo
decreto-legge. Ora, non so se il collega Guichardaz ha avuto modo
di leggerlo bene, ma nel decreto-legge n. 16 del 6 marzo non si
parla più del 2013, si parla del 2014, non si parla più dei 23
milioni. Magari poi glielo do, magari lei ha una versione vecchia o
non l'ha letto bene, ma per il 2014 si dice che viene pagato il
servizio fino al 31 luglio 2014. Allora, abbiamo in sequenza, un
decreto-legge, il 151, che dice lo Stato paga tutto il 2013, poi
questo decreto-legge decade, ma rimane il fatto che lo Stato paga
il 2013, dopodiché ne fanno un altro e dicono: "paghiamo fino al 31
luglio" e quindi stanzia non 23 milioni, ma 13 milioni e 400 mila
euro. Prendiamo la registrazione, hanno detto così. Si parla di 23
milioni del 2013, quindi cosa vuol dire che quegli oneri sono a
carico dello Stato.
Ora, facciamo un passo indietro, ma solo per dare una logica
alla nostra discussione, perché, in caso contrario, noi non ci
capiamo. Il trasferimento delle competenze statali in materie di
ferrovie risale al decreto Bassanini del 2000. In tutte le regioni
italiane il comparto ferroviario passò dallo Stato alle Regioni, ma
passarono anche i soldi, cioè in allora, nel 2000, trasferirono le
competenze ferroviarie alle Regioni e di pari passo trasferirono
anche le risorse, quindi quello che lo Stato spendeva con
Trenitalia, dallo Stato venne trasferito alle Regioni: ecco perché
da noi non ci fu il trasferimento delle risorse, ma non ci fu il
trasferimento delle competenze ed ecco perché in questo quadro il
trasferimento delle competenze alla Regione autonoma Valle d'Aosta
è condizionato ad una norma di attuazione, una norma di attuazione
dove vengono definite puntualmente le attività da effettuare. Non è
un capriccio, dappertutto tutti gli studi che abbiamo, gli accordi
di programma, gli studi fatti d'intesa con il Ministero
dell'economia, con il Ministero dei trasporti, con RFI danno
evidenza del fatto che la nostra linea ferroviaria ha bisogno di
interventi importanti e quindi condizionano il trasferimento delle
competenze ad una serie di passaggi ed è quello che noi stiamo
facendo. Avremo modo magari di parlarne ed io sono disponibile
anche a venire in commissione a descrivere puntualmente tutte le
attività fatte.
Noi dall'inizio del 2011 chiediamo in modo formale sui tavoli di
lavoro che venga fatto questo percorso e posso citarvi una lettera
del 27 febbraio, anche questa scritta dal Direttore generale del
Ministero delle infrastrutture, che evidenzia, come:
"già a
partire dalla prima riunione istruttoria del mese di settembre 2011
con i rappresentanti di codeste Amministrazioni in indirizzo sono
emerse alcune criticità che sono state oggetto di approfondite
discussioni nel corso dei successivi incontri e che non hanno,
tuttavia, trovato soluzione causando un rallentamento"
.
Prosegue poi, ma la frase che le voglio sottolineare, dove c'erano
quegli impegni è questa:
"a fronte di tale previsione, i
rappresentanti del Ministero dell'economia e delle finanze hanno,
tuttavia, sempre confermato l'assenza della necessaria copertura
finanziaria"
, lo scrive il 27 febbraio...
(interruzione di un Consigliere, fuori microfono)
...di quest'anno, il 2014. Se questi 521 milioni ci fossero,
bisognerebbe chiedere ai rappresentanti del Ministero dell'economia
se hanno letto bene il bilancio, perché dei due l'una: se voi dite
che i 521 milioni ci sono e noi abbiamo il Ministero dell'economia
che ci dice che, per i lavori che noi chiediamo che vengano
effettuati sulla tratta, non c'è copertura finanziaria, rimaniamo,
come dite voi - con un termine che usate sovente -, basiti. Allora,
queste sono le documentazioni, dopodiché credo che abbiano...come
dire? Ho sentito le dichiarazioni dell'amico Raimondo, che dice:
"ah, ma qua sono lettere", allora, per evitare di fare solo
lettere, noi dal precedente Consiglio abbiamo già fatto due
riunioni a Roma.
(nuova interruzione di un Consigliere, fuori
microfono)
Adesso non mi ricordo se Cognetta o Ferrero hanno chiesto la
corrispondenza, daremo un elenco molto dettagliato di tutta la
corrispondenza e si accorgeranno che l'attività è stata un'attività
assidua. Allora, una riunione è stata effettuata venerdì 7 marzo e
l'altra è stata effettuata ieri, sono due riunioni che hanno due
ordini del giorno differenti. La riunione di venerdì, anche questa
coordinata dal Ministero delle infrastrutture per il trasferimento
delle competenze, per la norma di attuazione; l'altra riunione,
effettuata ieri, per dare corso al percorso e all'intesa del comma
515 dell'articolo 1 della legge di stabilità. Credo quindi che,
rispetto alle attività e all'impegno, questa mozione, come ha
giustamente detto Guichardaz, sia superflua, perché quest'attività
è un'attività che, dal punto di vista finanziario, è già molto
chiara e, dal punto di vista delle attività e delle riunioni, la
situazione è assolutamente in corso.
Dopodiché, non riteniamo di condividere questa mozione così come
è formulata, anche perché giustamente era priva di tutta una serie
di informazioni che spero di avervi dato. Sono assolutamente
disponibile all'interno della commissione preposta di venire a
portare tutti gli elementi, di acquisire tutte i possibili
contributi.
Per quel che è del metodo di lavoro, l'incontro con i sindacati,
con le associazioni dei consumatori, con le associazioni dei
pendolari continuerà esattamente come è andato in questi anni, cioè
a...
(nuova interruzione di un Consigliere, fuori
microfono)
...cos'ha detto? Li ho intortati? Ha detto che li ho intortati?
Ho capito male...io non intorto nessuno, cerco di mettere in
condivisione quelli che sono gli elementi che abbiamo. Torno a dire
che quest'intesa è un'intesa molto importante, ho avuto modo di
dirlo e i dirigenti hanno avuto modo di dirlo anche a Roma. Noi
abbiamo fatto uno studio di fattibilità, che è stato commissionato,
che è uno studio, che porta il timbro del Ministero delle
infrastrutture, del Ministero dell'economia, della Regione Valle
d'Aosta. Può darsi che questo studio sia datato, ormai ha sette,
otto anni, può darsi che vada rifatto, ma dobbiamo partire non da
valutazioni che possiamo, con tutta la buona volontà, fare intorno
al tavolo. Bisognerà che qualcuno, che è esperto del settore, ci
dia delle indicazioni. Nello studio erano state date delle
indicazioni precise, era stata fatta una cronologia dal punto di
vista delle priorità degli interventi da fare. Se dobbiamo fare un
lavoro serio, dobbiamo partire da una nuova
mise à jour
di
questo studio e, ovviamente, pretendere non che vengano fatti tutti
i lavori entro luglio, perché sarebbe assolutamente poco credibile,
ma che ci sia un impegno formale affinché vengano fatte tutta una
serie di attività sia sulla rete, sia sul materiale rotabile,
perché è l'unico modo per poter immaginare di gestire correttamente
una tratta ferroviaria. Quindi l'attività fatta dal Governo, in
particolare, credo che l'attività dei Parlamentari, ma soprattutto
del Presidente della Regione, sia stata molto efficace.
Presidente
- Grazie. Qualcuno che vuole replicare? Ha
chiesto la parola il collega Guichardaz, ne ha la facoltà.
Guichardaz (PD-SIN.VDA)
- Assessore, grazie per la
lezioncina, ma attesta e dimostra che lei ascolta solo sé stesso.
Siccome io ho l'abitudine di scrivermi gli interventi e ho
l'abitudine di studiare e lei invece ha l'abitudine, probabilmente,
mentre gli altri parlano, di baloccarsi con il telefonino, di
giocherellare o di parlare con i suoi vicini, evidentemente non ha
ascoltato quello che ho detto. Ho fatto riferimento esattamente
alla norma che lei poi ha raccontato,
urbi et orbi
, come se
fosse la novità delle novità. È tutto registrato, ma siccome è
scritto qua, non sto...se vuole, glielo rileggo, ma non ho problemi
a dire che conferma il trasferimento dal Ministero delle finanze a
Trenitalia di 23 milioni di euro, che è quello che ha letto lei.
Attenzione, perché lo stanziamento riguarda solo il 2013,
dall'altra dice che lo Stato concorre al pagamento dei costi di
gestione di conduzione della tratta valdostana per i primi sette
mesi del 2014, fino al 31 luglio. Forse non l'ho risvegliata dalla
sua indormia, perché non ho detto 13,4 milioni di euro, ma, siccome
successivamente ho detto che la Valle d'Aosta avrebbe dovuto
concorrere al pagamento dei rimanenti cinque mesi con 9,6 milioni
di euro, lei, che è un commercialista, basta che si faccia il
calcolo e la differenza e ne deriva che, anche se non ho citato i
13,4 milioni di euro per una questione, diciamo, di non mettere
troppi dati sul tavolo, la prossima volta le metterò poi i dati sul
tavolo, in modo tale da farle capire esattamente che cosa ho
detto.
La prossima volta però anche lei abbia la compiacenza di
ascoltare un po' di più, così poi non si fa il figurone di
riprendere gli altri come se non avessero studiato, perché questa
parte l'ho studiata. Lei cita la legge, io ho anche i lavori
preparatori, sicuramente lei si è andato a leggere tutta la parte
preparatoria in cui viene evidenziato il dibattito relativamente a
quell'aspetto e da lì poi emana l'articolo che lei ha citato e
nell'articolo che lei ha citato, caro Assessore, si dice
esattamente che se entro il 31 luglio - poi io non lo so se lei è
così bravo, se è così simpatico...magari porta giù qualche fontina
e riusciamo a dilazionare ulteriormente i termini... - voi non
completate il passaggio di competenze, Trenitalia è autorizzato - e
lo dice l'articolo - a ridurre i servizi e a corrispondere solo i
cosiddetti "servizi essenziali", cioè a ritornare alla situazione
che lei ha un po' sdrammatizzato con quella letterina che ci ha
letto, non ha però letto le repliche che poi Trenitalia ha fatto
subito dopo, dicendo: "no, non è una sospensione così, perché siete
stati simpatici, è una sospensione in attesa di sapere che cosa
avverrà a livello di tavolo di confronto", ma in ogni caso
Trenitalia ha detto:
"se noi non riceviamo il dovuto, il
servizio verrà sospeso"
, tant'è che quest'indicazione è
specificata nero su bianco sulla norma, cioè c'è scritto che se
entro il 31 luglio non ci sarà stato il passaggio di competenza,
Trenitalia è autorizzata a ridurre i servizi, è scritto in
legge.
Permane il problema, lei evidentemente non ha ascoltato, perché
una risposta non l'ha data, della rimanenza tra i 70 milioni e i 23
milioni stanziati, quella rimanenza...
(interruzione dell'Assessore Marguerettaz, fuori
microfono)
...ha ascoltato? No, quella rimanenza lì evidentemente...o lei
ci dice dove verranno reperiti quei 46 milioni di differenza...
(interruzione di un Consigliere, fuori microfono)
...no, non lo deve dire lo Stato, perché lo Stato ha fatto una
norma e la norma prevede 2011-2013 lo stanziamento di 23 milioni,
poi, come le dicevo, probabilmente, questo è un aspetto che può
passare in secondo ordine, perché se dal 31 di luglio assumiamo noi
le competenze sulla tratta, probabilmente rimarrà poi un debito non
dico insolvente, ma un debito che dovrà essere poi saldato con il
tempo.
Sulla questione delle riunioni che lei ha fatto con...o che
hanno fatto i suoi funzionari, beh, siamo contenti che spendiate i
soldi dei cittadini per andare a fare delle utili riunioni,
evidentemente fino ad ora questi soldi li avete spesi per farvi
così...dire che invece non avete ragione.
Riguardo ai 521 milioni di euro, l'ho anche detto, nella tabella
E della legge di stabilità della finanziaria...e questo a
dimostrazione che i documenti ci sono...quindi li estrapolo, poi
magari non sappiamo leggerli come lei, siccome lei è avvezzo a
leggere i documenti...somme assegnate a RFI per il miglioramento
della rete ferroviaria, se lei si fa il calcolo, sono 521 milioni.
È vero che sono indifferenziati e che modificano...scusate, poi ve
la ridete poi dopo, magari mentre vi mangiate un panino nella pausa
pranzo...adesso questi 521 milioni è vero che sono indifferenziati,
non c'è scritto che sono per l'ammodernamento della tratta, però,
lei mi spieghi, Assessore, per quale motivo i Parlamentari del
Piemonte si sono, diciamo, presi la briga di fare un ordine del
giorno in cui dicevano:
"il disegno di legge di stabilità nella
versione iniziale depositata al Senato prevedeva la tabella E, lo
stanziamento delle risorse per il 2014-2015-2016 nella misura di
150 milioni per il 2014, 301 per il 2015 e 70 milioni per il 2016,
relative all'articolo 18, comma 2.5, del decreto-legge 69 del 2013,
ossia per il collegamento ferroviario funzionale tra la Regione
Piemonte e la Valle d'Aosta, assegnando le somme alla sola Regione
Valle d'Aosta. La destinazione di tali risorse, erroneamente
indicate solo per la Regione Valle d'Aosta, è stata oggetto di
modifiche in Senato
- lo sappiamo anche noi, perché, voglio
dire, abbiamo l'umiltà di leggere gli atti -
che, tuttavia,
invece di approdare alla correzione auspicata dalle parti
interessate, con l'assegnazione delle somme alle Regioni Piemonte e
Valle d'Aosta, si è risolta con una modificazione che ha
riconosciuto gli importi originariamente previsti per il
collegamento ferroviario funzionale tra le Regione Piemonte e Valle
d'Aosta ed RFI per generici e non meglio specificati interventi di
miglioramento della rete ferroviaria.
Pertanto impegna il
Governo a destinare come previsto
dall'articolo 18, comma 2,
punto 5 del decreto-legge 69 del 2013
- che è quello che ho
citato, in cui vengono indicate le opere di rilevanza strategica -
le somme inserite nella tabella E, esclusivamente per il
collegamento ferroviario funzionale tra la Regione Piemonte e Valle
d'Aosta, ripartendo le somme al 50 percento tra le due
Regioni",
i 521 milioni
.
Questo è un ordine del giorno
firmato da Fregolent, Bonomo, Biondelli, Patriarca, Rossomando e
Bonaccorsi; non vedo la firma dei nostri esimi Parlamentari.
Se voi vi leggete i resoconti di quello che scrivono i nostri
esimi Parlamentari, viene un po' l'imbarazzo, perché dicono,
diciamo, delle ovvietà, ma non è che il Deputato
Marguerettaz...insomma, cosa dice il Deputato?
"Sulla ferrovia
rimane aperta anche la questione dei 521 milioni di euro nel
triennio dati in un primo tempo dal Senato alla Regione Valle
d'Aosta per il collegamento ferroviario con il Piemonte. Adesso
siamo ancora in attesa di chiarezza, perché la voce è cambiata, noi
speriamo
- perché qua si spera, i colleghi piemontesi fanno gli
ordini del giorno che impegnano il Governo, invece l'Onorevole Rudy
Marguerettaz spera nella provvidenza, evidentemente si affida di
più alla provvidenza che non alla pressione diplomatica o che non
ai percorsi, diciamo, quelli Parlamentari - c
he questi soldi
dati ad oggi a RFI vengano comunque investiti su questa tratta, che
davvero merita un investimento".
Questo è quanto, a confronto
dell'ordine del giorno, invece, dei colleghi piemontesi, che
evidentemente hanno dei dati, o hanno delle strategie che sono
leggermente diverse dalle nostre.
Allora qua il problema è un problema del cercare di difendere le
nostre possibilità. Io non dico che questa destinazione che è stata
non modificata, ma è stata estesa, è stata diluita nella tabella E
non sia una destinazione che poi non andrà tutta
nell'ammodernamento della tratta ferroviaria, ma perché dobbiamo
rassegnarci all'idea che questo sia un refuso? Dobbiamo rassegnarci
all'idea che questi soldi non sono destinati alla nostra tratta?
Perché? Perché i nostri Parlamentari non si attivano, non si alzano
dalla poltrona e non presentano degli ordini del giorno,
eventualmente anche unitariamente con gli altri Parlamentari, che
hanno come noi interessi affinché questo denaro venga riversato su
questo capitolo...non si attivano affinché questa cosa venga
chiarita? Questo non riesco a spiegarmelo, non riesco a spiegarmi
perché su un tema come questo lei fa dei distinguo, fa delle
differenze.
Lei poi dice:
"siccome lei ha detto che è superflua la
mozione, è per questo motivo che noi..."
, non ho detto che è
superflua...
(nuova interruzione dell'Assessore Marguerettaz, fuori
microfono)
...lei dormiva di nuovo o probabilmente chiacchierava con il
vicino...ho detto che parrebbe superflua, ma che...
(nuova interruzione dell'Assessore Marguerettaz, fuori
microfono)
...a lei è parsa superflua, allora non attribuisca agli
altri...eventualmente si prenda la matitina e si segni esattamente
quello che dicono gli altri, perché io non ho detto che è
superflua, ho detto: parrebbe superflua alla luce di ciò che è
avvenuto dopo, perché, successivamente al Consiglio...perché lei sa
che la questione è stata discussa in Consiglio dei ministri il 28
di febbraio, è stata portata il 6 di marzo dal relatore discussa in
Parlamento e approvata il 6 di marzo, quindi i tempi sono quelli,
sono successivi. È stata discussa in Consiglio dei ministri il 28
di febbraio ed è stata approvata il 6 di marzo con...no? È stata
discussa alla Camera dei deputati e presentata il 6 marzo del 2014,
allora
"conversione in legge del decreto presentato il 6 marzo
2014..."
, vengono le varie spiegazioni, articolo 17, il comma 1
dispone il pagamento di 13,4 milioni di euro. Probabilmente allora
sono io che non so leggere i testi, dopodiché viene esposto il
testo dell'articolo 17 il giorno 6 di marzo...sì, faccia così,
continui così a fare con la testa...qua c'è esattamente una
discussione sul cosiddetto "salva-Roma", che dovrà essere,
evidentemente, convertito in legge in Parlamento, lei ci insegna,
perché è un giurista di primo pelo, che dovrà essere convertito, ma
è stato presentato il 6 di marzo ed è stato discusso dopo il nostro
Consiglio regionale dell'altra volta. Il testo è stato costruito ed
è stato emesso dal Consiglio dei ministri due giorni dopo il nostro
Consiglio regionale, è per quello che io dicevo: non è detto - sono
stato possibilista - che un'eventuale intesa anche su...o
un'eventuale garanzia su delle disponibilità che la Valle d'Aosta
avrebbe potuto inserire attraverso la mozione che vi avevamo
presentato noi, la risoluzione che avevamo presentato, magari
avrebbero potuto dilazionare i termini, perché, come lei dice, il
termine del 31 luglio è un termine piuttosto...diciamo che è
difficile che si possa realizzare un passaggio nelle sua
completezza al 31 luglio.
Siccome la legge è tassativa, se non si riesce a farla
modificare, Trenitalia io non credo che aspetterà il 31 luglio
dell'anno successivo, o che continuerà ad aspettare le letterine da
parte del Ministero delle infrastrutture, o chissà che cosa per
tardare, eventualmente, la sospensione delle corse, perché come le
ho letto prima:
"qualora l'intesa tra lo Stato e la
Regione...non sia raggiunta entro il 30 giugno 2014, e comunque il
trasferimento delle funzioni non sia completato entro il 31 luglio
2014, al fine di non aggravare la posizione debitoria nei confronti
del gestore del servizio ferroviario, lo stesso provvede alla
riduzione del servizio, garantendo l'effettuazione dei servizi
minimi essenziali"
, questo è scritto sulla norma presentata il
6 di marzo alla Camera dei Deputati e trasformata in decreto.
Presidente
- La parola alla Consigliera Chantal Certan,
ne ha la facoltà.
Certan (ALPE)
- Grazie Presidente.
Dei 521 milioni c'è un'altra mozione dopo, ne parlerò quindi
successivamente. Capisco che il triangolo, o il quadrilatero da
gestire sia difficile e che le relazioni da tenere tra Stato,
Trenitalia, quando poi nello Stato ci sono due Ministeri che in
qualche modo interagiscono...capisco che sia difficile. Il compito
però di tessere la tela o, meglio, di tenere le relazioni e di dare
una dignità alla nostra rete ferroviaria, in questo caso oneri ed
onori ce l'ha, ce l'avete voi, ce l'avete avuta voi e la
maggioranza deve...dovrebbe in questo, avrebbe dovuto e dovrebbe
attivarsi. Lei oggi parla di incontri assidui, però mi sembra di
poter dire che in questi quattro anni si sia dormito
sull'applicazione delle norme di attuazione, perché, di fatto, c'è
stato un passaggio di pallone da uno all'altro, si è giocato a
rimpiattino e alla fine adesso siamo tutti a condividere che la
nostra rete ferroviaria fa veramente pietà. In questi quattro anni
probabilmente si dovevano fare degli altri passaggi, non sono stati
fatti ed è questo che noi continuiamo a ripetere, così come, è
questo che continuiamo a ripetere, è necessario anche per noi
Consiglieri, per poter avere un quadro generale per poter discutere
in modo opportuno, avere tutte le informazioni.
Quando al mese di novembre abbiamo votato tutti insieme,
maggioranza e minoranza, una mozione che impegnava sia il Governo
che i Parlamentari ad attivarsi, penso che sapessimo tutti quello
che voleva dire e penso che fosse quasi evidente e chiaro che
volesse dire: "l'Assessore verrà a riferire alla commissione
competente quanto è stato fatto prima della legge di stabilità".
Nulla di questo è successo, cioè si è approvata una risoluzione,
che, tra le altre cose, avevate voluto modificare in parte e noi
avevamo accettato proprio per cercare questa...in qualche modo una
sintonia per poter dare uno scossone a questa situazione stagnante
e alla fine la legge di stabilità è stata approvata, ma nulla è
stato riferito in commissione. È questo che noi spesso, come gruppi
di minoranza, continuiamo in qualche modo a ripeterle, Assessore! È
necessario probabilmente anche per avere un quadro generale sapere,
per esempio, quali...oggi lei ci dice abbiamo avuto due incontri
con il Ministero delle infrastrutture per le norme di attuazione,
ieri per un percorso e un'intesa sull'articolo...bene, okay, questo
dà già un quadro della situazione e per noi è anche più facile
capire e forse poi seguire le cose senza magari far perdere tempo a
nessuno.
Tra le altre cose, proprio perché a me non piace continuare a
parlare di cose che non conosco, quindi ho visto che lei fa
ripetutamente dei riferimenti nelle sue lettere a Trenitalia ad una
lettera che il Presidente della Regione avrebbe scritto ad agosto.
Ho richiesto questa lettera proprio per capire di cosa si parlasse
e lì, ad esempio, la situazione del 2011-2012 viene fuori chiara e
si capisce. Leggendo questa lettera cioè si capisce a che cosa si
faceva riferimento, la replica alla proposta regionale del
Dipartimento della Ragioneria generale dello Stato, nota...
"ha
negato la possibilità di portare in detrazione dalle spese soggette
al Patto di stabilità interno le spese per il servizio ferroviario,
atteso che le spese non risultano ancora a carico della
Regione".
È chiaro quindi che quello è un nodo che se però noi
non lo sappiamo, nessuno ci dice e nessuno viene a riferirlo in
commissione, non è che possiamo essere degli indovini, okay? È
questo che noi chiediamo: la collaborazione, perché magari...e,
quando chiediamo un tavolo, adesso con questa mozione, operativo e
che in qualche modo dia la possibilità a tutti di partecipare è
proprio in questo senso di collaborazione e in qualche modo di
riuscire ad uscire da questa situazione, che è grave, è gravissima
e la responsabilità non può ricadere su di noi che non siamo mai
stati coinvolti.
Rimane poi in ultimo, e questo è il punto 2...ed è per questo
che noi invitiamo veramente tutto il Governo a rivedere un attimo
questa mozione. Possono poi essere le premesse che non piacciono,
ma l'impegno è assolutamente fattibile, è un impegno interessante
proprio nel senso della collaborazione. Trenitalia non ha detto che
con la risoluzione dello scorso Consiglio era tutto risolto, anzi
il giorno dopo è arrivata l'altra tegola: "si sospende fino a...",
però dopo i servizi minimi verranno attivati, quindi ecco dov'è il
ritardo. Probabilmente si è perso tempo prima, adesso bisogna
correre. Bene, noi non siamo certo qui a dire: "metteremo il
bastone tra le ruote adesso, in questa corsa finale per riuscire ad
ottenere i finanziamenti e riuscire ad arrivare a capo di qualcosa
per la Valle d'Aosta". Adesso però facciamolo, facciamolo di corsa
e facciamolo insieme anche, perché il tempo perso ormai è perso,
però si può rimediare magari per il futuro, poi lo so che a lei non
piace l'idea del tempo perso, allora diciamo il tempo speso in malo
modo o malamente. Grazie.
Si dà atto che alle ore 9,55 assume la presidenza il
Presidente Emily Rini.
Rini (Presidente)
- La parola adesso al collega
Cognetta.
Cognetta (M5S)
- Sì, grazie Presidente.
Anche noi volevamo sostenere questa mozione, ricordando appunto
all'Assessore Marguerettaz quanto è accaduto nel passato Consiglio
rispetto alle forze sindacali che sono intervenute per sostenere e
per, diciamo così, renderci partecipi della loro preoccupazione
rispetto a ciò che stava avvenendo, al taglio profondo che era
stato chiesto da Trenitalia e in quel caso mi sono reso conto che
le forze sindacali, diciamo così, spingevano affinché tutti quanti
facessimo una risoluzione condivisa. In effetti, noi non eravamo
d'accordo con quanto espresso dall'Assessore, ma poi ho visto che
invece le forze sindacali erano contente, diciamo così, della
vostra presa di posizione, infatti sui giornali questo è avvenuto.
I rappresentanti sindacali cioè hanno fatto un plauso a lei per
come era stata gestita la questione. A questo punto mi chiedo
perché non vuole questo tavolo? In fondo capisco che lei voglia
avere un rapporto privilegiato con i sindacati e le associazioni in
maniera tale da potergli dire, a seconda dei momenti, che cosa è
meglio e che cosa è peggio.
D'altro canto, però noi...poi vede con il 116 dobbiamo indicare
in maniera, diciamo così, precisa e puntuale per capire cosa sta
facendo e venire a fare un'attività ispettiva che in fondo, tutto
sommato, ci compete fino ad un certo punto, se ci fosse maggiore
scambio di informazioni, noi eviteremmo di, diciamo così, voler
sapere la sua agenda, perché poi alla fine è questo che andiamo a
chiedere, che è anche una cosa, devo dire, un po' fastidiosa,
almeno per quanto ci riguarda, perché invece sarebbe molto meglio
un franco scambio di idee. Lei dice: "va beh, potete venire in
commissione", questo è lo standard, cioè non c'è mica niente di
strano, ma qui andavamo un pochino più avanti rispetto a questo
problema, che credo che coinvolga tutta la popolazione, non solo la
commissione e i partiti qui rappresentati, perché vede, in
un'ottica di condivisione e in un'ottica di miglior gestione, se
vogliamo fare questo passaggio, è una cosa che voi spesso ci
rimarcate, cioè vorreste maggior condivisione, vorreste che noi
lavorassimo assieme, vorreste tutta una serie di cose. Ogni volta
che invece prepariamo qualcosa di pratico, per la quale, diciamo
così, andiamo in quella direzione, eh, lì ci si ferma...e non è
mica tanto bella la questione, eh no, aspetta un attimo...è una
fastidiosa perdita di tempo, il manovratore deve manovrare e quindi
diventa un problema.
Allora, vede, al di là del fatto che, oltre alle organizzazioni
sindacali e ai partiti, ci sono anche i rappresentanti delle
associazioni, che l'altra volta sono stati tenuti da parte, cosa
che a noi è piaciuta poco, perché insomma rappresentano
effettivamente chi poi va avanti ed indietro con il treno. Dicevo,
noi, come vede, vorremmo cercare tutti assieme, dovremmo aver messo
addirittura il rappresentante del CPEL, quindi anche dei Comuni,
insomma, degli Enti locali, che voglio dire, qui mi sembra che
manchino, per vedere come tutti assieme cercare di risolvere questo
problema. Io quindi la invito effettivamente a fare una piccola
riflessione aggiuntiva rispetto a quest'impegno, perché, diciamo
così, se lei cominciasse a fare un piccolo passo avanti, magari ci
sarebbe meno una levata di scudi in continuazione qui rispetto al
vostro operato. È solo un invito il mio, come al solito, come
facciamo spesso qui in questo Consiglio, che dovrebbe farvi
riflettere un pochino di più su come cercare di andare avanti
assieme. Grazie.
Presidente
- Altre richieste di intervento per
dichiarazione di voto? O replica? La parola al collega
Bertschy.
Bertschy (UVP)
- Merci.
Inutile ribadire le cose che sono state dette con estrema
chiarezza dal collega Guichardaz e da chi ci ha preceduto.
L'elemento nuovo di stamattina è che prendiamo coscienza che far
parte di una Regione a statuto speciale, quando si parla di treni,
è diventato un handicap, perché le Regioni a statuto ordinario dal
2000 hanno le loro possibilità, i loro contratti, possono, come fa
Zaia in Veneto, dire a Trenitalia che i servizi non sono
adeguatamente dati ai cittadini e noi nel 2014 siamo ancora qui ad
arrovellarci il cervello su se ci sono dei soldi, se la norma potrà
andare avanti, quante riunioni facciamo, quante riunioni non
facciamo. Credo sia veramente deludente: deludente per chi come noi
fa politica, deludente per la gente, deludente per chi crede che
l'autonomia sia non un privilegio, ma un sistema per arrivare prima
a risolvere i problemi per i cittadini. Mi dispiace perché non
credo sia così. Noi abbiamo fatto finta di lavorare su questi
dossier, abbiamo fatto passare gli anni, abbiamo perso sicuramente
quell'entusiasmo che la norma di attuazione aveva creato, facciamo
finta che la norma di attuazione sia qualche cosa di insuperabile,
quando sappiamo bene che piuttosto si ricontrattano le cose che
sono scritte, ma il contratto di servizio può andare avanti al di
là di quelli che sono gli investimenti, perché oggi il treno
funziona, male, ma il treno va sulle rotaie, va avanti ed indietro
e qualcuno lo sta pagando e se non lo sta pagando in maniera
legittima, probabilmente, ci saranno altri che lo
controlleranno.
Se oggi quindi c'è un contratto e questo contratto prevede che
qualcuno paghi Trenitalia per il servizio che dà, questo contratto
potrebbe tranquillamente passare a noi e, piuttosto, ricontrattare
quello che si deve fare, senza dire che senza i soldi per
migliorare la linea le cose non possono funzionare. A mio avviso,
se la norma oggi non ci prevede di far quello, si poteva e si può
ancora andare a dividere il problema del contratto di servizio
dagli investimenti, altrimenti passeranno altri anni, non anni,
secoli, perché lo Stato...qualcuno ci dice che la tabella E prevede
questi soldi, voi continuate a dire di no, magari vi riproporremmo
una risoluzione dove si chieda tutti assieme allo Stato di non
metterli, così non entriamo più in confusione e siamo sicuri che
non ci siano.
Al di là di questi 521 milioni che la tabella E prevede
all'articolo 18, comma 2, come abbiamo detto ieri che c'è un
Senatore della Repubblica che viene a dirci che i soldi che ci
sono, invece noi abbiamo il Presidente della Regione che ci dice
che non ci sono e avrà anche ragione a dirlo, perché avrà letto
nella sua maniera i dossier, al di là di questi soldi, a noi quello
che oggi preoccupa veramente è il fatto che siamo distanti da avere
un regime di controllo su una ferrovia, come hanno tutte le altre
Regioni d'Italia. L'ha detto lei, Assessore, più volte, siamo
rimasti l'unica Regione a statuto speciale, neanche...allora che
comunque non può controllare questo contratto, che non ha il
diritto di alzare la voce quando le cose non funzionano e noi
sappiamo quante volte durante il giorno ci vengono fatte osservare
queste cose qua.
La riflessione che abbiamo fatto e la riflessione politica che
stava dietro questa mozione quindi era quella di provare, come ha
detto anche il collega Cognetta, ad inseguire quelle che erano le
volontà politiche espresse dai sindacati e da altri, che in questi
giorni ci hanno chiesto di partecipare alle loro assemblee.
Assemblee dove puntualmente è stato fatto rilevare che mancavano i
gruppi di maggioranza, non dico l'Assessore, ma anche i Consiglieri
di maggioranza potevano farsi vedere. Puntualmente da queste
associazioni è stato fatto rilevare che erano presenti solo alcuni
gruppi presenti in Consiglio regionale, le stesse associazioni che
poi chiedono l'unità, allora noi l'unità la presentiamo attraverso
questo documento.
Prendiamo atto ancora una volta che sui grandi temi l'alleanza
non c'è, l'alleanza non la si vuole ricercare, c'è la forza di
risolvere i problemi da soli, fatecela e noi continuiamo il nostro
percorso di opposizione. Un'opposizione che, a questo punto,
diventerà un'opposizione ancora più dura su questo tema, perché se
non c'è la volontà di collaborare insieme, allora non si può
trovare soluzione di collaborazione e andremo in assemblea non più
a dire: "è un problema da risolvere con difficoltà, è un problema
che da anni qualcuno si sposta e non vuole risolvere". Lo dico qua:
il contratto di servizio, attraverso una riverifica delle norme di
attuazione, secondo me e secondo noi, può essere spostato in capo
alla Regione, piuttosto vanno discusse le cose che si devono pagare
e diverse cose sono gli investimenti, altrimenti noi passeremo
altri secoli ad aspettare di poter controllare un minimo di
contratto per la nostra ferrovia.
Président
- La parole à la collègue Morelli.
Morelli (ALPE)
- Merci Madame la Présidente.
Assessore Marguerettaz, questa mozione è una mano tesa della
minoranza nei confronti della Giunta regionale e, veramente, io
faccio un appello alla maggioranza e ai Consiglieri, come
giustamente ha detto il collega Bertschy, che vorremmo vedere un
po' più presenti anche sul territorio quando si parla di trasporti
e di ferrovia. È una mano tesa, perché noi, pur sapendo quali sono
le vostre responsabilità di questi quattro anni, quattro anni
dall'approvazione della norma di attuazione nei quali voi non avete
fatto abbastanza, è chiaro che non avete fatto abbastanza e per noi
le motivazioni per le quali voi non avete fatto abbastanza
rimangono una zona grigia, qualcosa che vorremmo veramente che ci
spiegaste.
Qual è la strategia che sta dietro a questo vostro proclamare il
vostro interesse per la nostra ferrovia, ma non riuscire mai ad
ottenere risultati e sempre a rincorrere le prese di posizione di
Trenitalia e di RFI? Questa è una mano tesa per la quale noi siamo
disponibili a non sottolineare queste vostre responsabilità e a
dirvi: da adesso in avanti, siamo nel 2014, siamo tutti consci che
il momento storico è grave, che dobbiamo riuscire a razionalizzare
i servizi e il servizio dei trasporti è uno dei servizi
fondamentali per la nostra popolazione, assieme alla sanità e alla
scuola, e quindi dobbiamo riuscire tutti assieme a sederci ad un
tavolo con tutte le parti in causa, con tutti gli attori per fare
un discorso da adesso in avanti. Se non volete raccogliere
quest'invito che vi facciamo, beh, sono d'accordo con il collega
Bertschy, la nostra opposizione sarà ancora più dura e spiegheremo
alla gente in modo chiaro di chi sono le responsabilità.
Presidente
- Altri? Se non ci sono altre richieste di
intervento...ha chiesto la parola il collega Donzel.
Donzel (PD-SIN.VDA)
- Il dibattito di oggi, a mio avviso,
doveva condursi all'insegna della gravissima emergenza che stiamo
vivendo e quindi io ho apprezzato nella fermezza e nella precisione
della relazione del collega Guichardaz il tentativo di evitare ogni
vispolemica, ma di non sottovalutare la gravità di quanto sta
accadendo. Ci siamo salvati in corner, all'ultimo minuto i treni
non sono stati sospesi, ma non è salvo il trasporto ferroviario
della Valle d'Aosta. È questo che qualcuno sta cercando di
minimizzare e di non fare percepire questa gravità, quest'assoluta
gravità. Io ho detto: questa è una partita a poker che il Governo
regionale gioca da tre anni sul tavolo del Governo nazionale, però
a mettere le fiches sono i cittadini. Chi perde la partita non è il
Governo regionale, che la racconterà con la sua forza di controllo
mediatico, per dire: "Governo cattivo, ce l'ha con noi, le Regioni
a statuto speciale..." e quant'altro. Ci sta, è politica quella, ma
chi non ha il servizio è il cittadino. Allora, in questo sforzo di
dire: "proviamo a capirci e a coordinarci", chiediamo una cosa
banalissima: che a quel tavolo che l'Assessore così ben controlla
di tutte le forze sindacali, di tutte le associazioni, che, dopo
tre anni di durissima battaglia, siamo riusciti a far entrare anche
l'Associazione dei pendolari stanchi, non gradita all'Assessore,
perché autonoma ed indipendente e lui ha cercato sempre di
rifilargli sopra l'etichetta di un partito che...
(interruzione dell'Assessore Marguerettaz, fuori
microfono)
...la invito a venire ad una di quelle riunioni, ma vede com'è
lei, Assessore? Lei non viene alle riunioni della gente, si
accorgerà che non ha l'etichetta del PD che lei vuole mettergli, a
lei serve dire che quell'associazione è del PD, perché serve per
sminuirla, per ridurla ad una parte della società valdostana. A me
fa piacere che ci siano esponenti del PD che lavorano per
quell'associazione, ma lei, se partecipasse a quelle riunioni,
vedrebbe che ci sono i cittadini in quell'associazione. Lei ha
troppo da sghignazzare e da far altro per occuparsi di quelle cose
lì, comunque lì siamo riusciti.
Adesso che cosa chiediamo? Un passaggio ulteriore: chiediamo che
sia coinvolta in questo tavolo di lavoro anche la rappresentanza
dell'opposizione, perché dobbiamo fare squadra come altri stanno
facendo. Noi abbiamo invitato un Senatore della Repubblica a darci
delle informazioni sulla tratta, però chi era presente a quella
riunione avrà visto, come ho ribadito, la volontà precisa di
difendere gli interessi dei valdostani in questa difficile
trattativa, però bisogna avere le informazioni. Allora le
informazioni, che sono un decreto-legge che si chiama "salva-Roma,
affossa Marguerettaz", dicono chiaramente che noi dobbiamo
stringere i tempi di questa trattativa, perché altrimenti il
servizio verrà sospeso. Allora, non è più il tempo di dire: "nella
norma di attuazione...", la norma di attuazione, approvata a
novembre 2009 nella Commissione paritetica, portata in Commissione,
in I Commissione tra l'entusiasmo generale, mi ricordo il collega
Caveri com'era entusiasta di questa norma. Il Presidente della
Commissione Zucchi parlò di svolta epocale nella gestione del
sistema di trasporto valdostano, la votammo all'unanimità in
quest'aula, quindi l'abbiamo sostenuta in commissione, l'abbiamo
votata in quest'aula, siamo convinti che bisogna fare questa
battaglia. Se lei però continua a sostenere uno scontro con lo
Stato sulla questione di quanti soldi devono darci per mettere a
posto la linea prima di andare ad assumere, diciamo, l'onere del
servizio, ebbene, dovrà far modificare il "salva-Roma, affossa
Marguerettaz", perché, se lei non modifica il "salva-Roma, affossa
Marguerettaz", questa trattativa salta nella forma in cui lei l'ha
impostata. Questa è una legge dello Stato, io non ho letto
l'intervento dei nostri due...il Senatore e Marguerettaz, che
intervengono a gamba tesa e dicono: "fermate questa norma qui",
perché questa norma, come ha letto benissimo il collega Guichardaz,
che ha studiato bene la norma, dice chiaramente che, qualora non si
giunga all'accordo entro luglio, il servizio viene ridotto ai
minimi termini. Allora, il braccio di ferro fin qui condotto, che
ha una sua logica: "dovete metterci a posto la linea e poi noi
prendiamo il servizio", ha quest'ostacolo, almeno questo ce lo
riconoscete? Noi abbiamo detto: siamo a disposizione per lavorare,
per non vedere ridurre la trattativa ad una roba..."lo Stato non ci
ha dato i soldi, cittadini valdostani andate a piangere a Roma che
non avete i treni", ma, scusate, è questo che diremo a luglio? Eh
no, non fateci vedere questo film, per cortesia. Vediamo di trovare
la soluzione a questo problema.
Per quanto riguarda il...è inevitabile che quindi poi tutta la
discussione si sposti dalla gestione del servizio alla norma di
attuazione. Non è che si vuole uscire di pista, è la pista, è
quella la pista, ma allora torniamo lì. Se abbiamo l'opportunità di
accedere ad una parte di 521 milioni, non possiamo dire: vogliamo 1
miliardo o non se ne fa nulla. Quello è il primo pezzo per scrivere
su un pezzo di carta la strada per arrivare alla norma di
attuazione e al trasferimento dei servizi. Non possiamo dirci non
ce ne frega niente, chi se ne frega, non sono soldi nostri, refusi
e tutte queste storie qua, quello è il primo passo su cui muoverci
verso quella logica. Riusciremo ad ottenere il miliardo che chiede
l'Assessore Marguerettaz? Io non lo so, però dentro quel progetto,
che qualcuno comunque ha guardato, ci sono vari
step
.
Significa che si chiamano 300 milioni...la famosa ratificazione
della galleria...
(nuova interruzione dell'Assessore Marguerettaz, fuori
microfono)
...no, va beh, lei ha sempre dei conti che sono sempre più alti
di tutti gli altri...
(nuova interruzione dell'Assessore Marguerettaz, fuori
microfono)
...quel progetto lì...100 milioni l'elettrificazione, dentro
quel progetto, 100 milioni dentro quel progetto...
(nuova interruzione dell'Assessore Marguerettaz, fuori
microfono)
...no, 100 milioni dentro quel progetto. Uno allora potrebbe
dire: "l'elettrificazione costa 100 milioni, quindi molto meno dei
521 che lo Stato mette sul tavolo, poi andiamo a vedere gli altri
quando arrivano". Allora, non vuol dire che non c'è niente, qui c'è
qualcuno che conduce una trattativa, che ha una sua logica, ma se
dall'altra parte ad un certo punto è arrivato il decreto "affossa
Marguerettaz", lei ne deve prendere atto. Ha una strategia con i
due Parlamentari per far modificare "l'affossa Roma"? Perché se non
si modifica l'affossa...se dentro questo decreto qua, nella
conversione in legge non sparisce la fatidica frase che ha letto
due volte il collega Guichardaz, viene sospeso il servizio a
luglio, se non si fa l'accordo, ebbene, io la invito a stare molto
in guardia in questa trattativa, perché, basta togliere quella cosa
lì...viene sospeso il servizio. Se riusciamo a far togliere quello,
andiamo ancora a giocarci altri due anni di battaglia con lo Stato
per ottenere il suo miliardo che non arriva, ma se non viene tolta
quella frase lì, i servizi spariscono e la gente sta a piedi.
Noi quindi non abbiamo chiesto di risolvere oggi il problema, le
abbiamo chiesto, con una serietà che ci deve riconoscere, anche
dalle nostre diverse sensibilità politiche, di essere parte di una
discussione attiva con tutti i soggetti. Lei, il Governo
regionale...e veramente con grande stupore guardo i banchi dei
colleghi con cui lavoriamo tutti i giorni, anche positivamente
nelle commissioni, perché diciamocelo, ci si confronta, si discute,
guardo i colleghi della maggioranza, c'è un tavolo molto importante
sulla riforma degli Enti locali, ma perché non possiamo lavorare
insieme su questo tema? Ma ce lo volete dire perché ci votate
contro su questo tema, non ci volete lavorare con noi? Cosa vi
abbiamo fatto che non volete lavorare con noi su questo tema?
Perché volete lavorare con noi sulla riforma degli Enti locali? Ma
allora pianto pista anche sulla riforma degli Enti locali! Allora
perché sugli Enti locali si lavora assieme e sui trasporti no? Qual
è l'inghippo? Eh, sul turismo lavoriamo assieme, ma perché ci fate
questo lavoro qua? Stiamo facendo dei passi avanti in II
commissione nelle partecipate, nella discussione, sull'agricoltura,
sui trasporti non si può lavorare assieme, ma mi rivolgo a voi, ma
perché fate questo lavoro qua? Ma fermate l'Assessore, ditegli che
su tutto stiamo lavorando e collaborando, e su questo no? Ma dove
siete finiti? Allora, tutte le volte che c'è una commissione
facciamo l'opposizione, quella che fa...opposizione come fa
l'Assessore, per puntiglio, per non darla vinta agli altri. Questo
è sbagliato, è un atteggiamento incomprensibile in un momento in
cui stiamo anche noi, con le nostre sensibilità, facendo uno sforzo
per dire: bisogna fare delle riforme, quindi non è che vogliamo
puntare i piedi su tutto...sui trasporti non si può collaborare,
c'è un mistero, questa trattativa, eccetera, non si può saperne di
più, bisogna per forza che la conduca l'Assessore con i suoi
funzionari, per conto suo. Io dico che è talmente delicata questa
partita, in cui è intervenuto un decreto-legge a cambiare lo
scenario della partita che l'Assessore stava giocando sul tavolo
nazionale...e quindi davvero rinnovo l'appello che hanno fatto i
colleghi, in particolare la collega Morelli, guardando e dicendo:
ma perché, secondo voi, non si può lavorare insieme su questo tema?
Che cosa abbiamo detto che vi sconcerta...
(interruzione di alcuni Consiglieri, fuori microfono)
...eh sì, guardo voi...che cosa vi abbiamo detto che vi
sconcerta a tal punto che non si possa fare insieme un tavolo per
dare...per evitare ai valdostani il rischio di rimanere a piedi a
luglio? Perché questo c'è scritto nel decreto "salva-Roma, affossa
Marguerettaz".
Président
- Pour la déclaration d'intention, la parole à
l'Assesseur Marguerettaz.
Marguerettaz (UV)
- Grazie Presidente.
Noi probabilmente abbiamo modi diversi di leggere. Riteniamo che
il decreto salva-Roma sia un decreto molto importante per noi, lo
interpretiamo come un successo, al di là del fatto che vengono
tolte quelle spese dal Patto di stabilità, ma questo è veramente un
successo, come sono un successo, e lo voglio dire anche a coloro
che ci seguono, tutte le azioni - che poi legittimamente la
minoranza potrà interpretare come vuole - portate avanti fino ad
oggi da questa maggioranza che di fatto ha salvato il trasporto
ferroviario, con tutti i limiti e con tutte le carenze che ha. Non
voglio pensare che la sospensione dei tagli non vi sia stata
gradita, ma quell'azione è un'azione importante ed è perfettamente
in sintonia con quello che hanno chiesto i sindacati di fronte a
tutti i Capigruppo:
"la priorità è far sospendere questi
tagli"
. Questo loro desiderio è stato perfettamente esaudito e
quindi io credo che sia super corretto che i sindacati abbiano
apprezzato il lavoro dell'Amministrazione regionale. I tagli sono
stati sospesi, ma non perché ci hanno fatto un regalo, ma perché,
evidentemente, lo Stato è inadempiente nelle sue norme., Il fatto
che il decreto-legge sia arrivato al Parlamento il 6 marzo è
semplicemente perché c'è stato un Consiglio dei ministri il 28
febbraio e il 6 marzo c'è la pubblicazione in Gazzetta Ufficiale,
quindi, fatta la pubblicazione in Gazzetta Ufficiale, viene
trasmesso al Parlamento. Quindi, la discussione dei decreti-legge
si fa nel Consiglio dei ministri, non in Parlamento, nel Parlamento
c'è poi l'iter per la sua approvazione. Torno a dire - e lo dico
per coloro che ci ascoltano - che il servizio ferroviario non è a
rischio, non ci sarà nessuna sospensione il 1° agosto, quindi non
andiamo ad alimentare delle paure e dei dubbi, questo tipo di
decreto-legge dà il tempo sufficiente per sistemare le partite
finanziarie per prendere gli impegni che competono
all'Amministrazione regionale, quindi il servizio ferroviario viene
garantito. È chiaro che noi pretendiamo di poter garantire il
servizio ferroviario avendo voce in capitolo. Sarebbe stato
veramente assurdo il fatto che l'Amministrazione regionale andasse
a pagare un servizio di cui non decideva le corse, non decideva le
frequenze, non poteva applicare le sanzioni, non poteva bloccare il
contratto di servizio; ovviamente noi pretendiamo in questi sei
mesi di fare questo tipo di trattativa.
Ora, collega Bertschy, sicuramente questa situazione era nota,
poi, probabilmente, le posso dare come riferimento la discussione
che è stata fatta il 24 maggio 2007, dove probabilmente il clima
era diverso: è stato approvato all'unanimità del Consiglio
regionale un documento molto importante sulla mobilità, dove ci
sono tutte queste questioni. C'è proprio anche una tabella dove
c'è, Regione per Regione, il trasferimento dallo Stato delle
competenze. Come vedrà in questa tabella, ci sono le Regioni a
statuto speciale che non hanno avuto il trasferimento, perché hanno
bisogno delle norme di attuazione.
Rispetto a quello che mi dice il collega Donzel, è chiarissimo.
Lo studio fatto nel 2006 non dice: "abbiamo bisogno di un
miliardo", ma che gli interventi che sono previsti valgono un
miliardo e che devono essere fatti con una determinata sequenza. In
questa sequenza si fissa la variante, le geometrie e, infine, per
ultima, l'elettrificazione, che è quello che vi ha detto il
rappresentante di RFI in questa sala nell'ultima legislatura. Noi
quindi non siamo contro niente, c'è un documento, dopodiché se ne
può fare anche un altro. Ecco che, allora ben vengano, i 521
milioni, che ce li diano, noi continuiamo a chiedere dei soldi per
la ferrovia e non ce li danno. Da questo punto di vista, quindi
siamo perfettamente allineati. La disponibilità, comunque, a
lavorare nella commissione c'è, l'ho dichiarata ed è mantenuta a
prescindere da questa mozione.
Président
- D'autres? La parole au collègue Gerandin.
Gerandin (UVP)
- Merci Madame la Présidente.
Dopo il grande successo che ci ha annunciato l'Assessore
Marguerettaz, alcune riflessioni sono proprio obbligato a farle,
nel senso che ci venga dipinto come un successo per
l'Amministrazione regionale, per l'Assessore, il decreto
salva-Roma...ci sono delle chiavi di lettura probabilmente un po'
diverse, Assessore! Nel senso che non solo questo decreto non
garantisce, ecco, quello che è il futuro della ferrovia e chi mi ha
preceduto l'ha detto molto bene, ecco, quali sono i termini o
quant'altro, ma questo decreto passa l'onere e la palla in mano
all'Amministrazione regionale: ecco, questa è la vera novità di
tutto questo decreto, perché, per garantire questo servizio,
l'Amministrazione regionale dovrà, da agosto in avanti, comunque
trovare risorse finanziarie importanti che in questo momento non
avete da nessuna parte neanche ipotizzato.
L'unica nota positiva forse è che, almeno così pare, che non
rientreranno nel Patto di stabilità, per cui probabilmente qualcosa
riuscirete a trovare, magari applicando qualcosa di avanzo, però,
di fatto, sposta il boccino in mano all'Amministrazione regionale.
Ecco, questa è la grande novità, per cui, io non capisco veramente
dove sia questo successo di cui vantarsi, perché? Perché di fatto
questo supera anche in parte quella che è la normativa di
attuazione, perché da adesso in avanti se la Regione vorrà avere la
ferrovia, pagherà, metterà mano al portafoglio e pagherà e certo
che è così, Assessore, è esattamente così, perché il decreto le dà
13 milioni e 4, che garantiscono fino a luglio, se da agosto
vorremmo avere la ferrovia, l'Amministrazione regionale dovrà
impegnare risorse proprie, per cui io non solo non penso che sia un
successo, anzi forse qualcosa di peggio, perché l'unica cosa che
avete portato a casa nella legge di stabilità era che i 27 milioni
per quest'anno erano ancora a carico dello Stato, con il salva-Roma
ve ne accollate una parte di questi se volete garantire il servizio
della ferrovia, per cui veramente non sappiamo dove siano i
vantaggi dal punto di vista economico. Certo, adesso non potrete
più accampare scuse, nel senso che lo Stato non paga le ferrovie,
però, ecco, il vero problema è che si pone per il futuro della
ferrovia...e su questo io sono assolutamente d'accordo con quello
che dicevano i colleghi che mi hanno preceduto, quello che non
riesco a capire è perché non volete parlarne tutti assieme del
futuro della ferrovia. È tanto semplice, ecco, perché è un problema
vero, è un problema serio, è un problema che riguarderà anche e
soprattutto una parte finanziaria, una parte importante.
Ieri abbiamo passato la serata a discutere perché non si
riusciva a trovare tra le pieghe del bilancio regionale alcune
risorse, neanche tanto così importanti rispetto al bilancio
regionale, per garantire l'occupazione agli over 45, over 50.
Adesso improvvisamente siamo ricchi, possiamo permetterci di pagare
questo servizio, anche perché, attenzione, dovremmo pagarlo se
vorremmo garantirlo, per cui, Assessore, è chiaro che lei dice che
il servizio non è a rischio, non è a rischio se la Regione metterà
mano e pagherà, sennò è un servizio non ad alto rischio, è un
servizio che non ha futuro, per cui viene difficile, ecco, capire
qual è il senso per dire che è un successo, sinceramente, non
capiamo il successo, ecco. Io intervengo perché non riesco a capire
dove lei possa vedere una virgola di successo, lo Stato vi ha
imposto di mettere mano, vi ha detto che da agosto in avanti
pagherete,
pardon
, pagheremo se vorremmo mantenere questo
servizio. Pagheremo sulla base di che cosa? Sulla base di normative
di attuazione non attuate e soprattutto su nulla, ecco, nel senso
che in questo momento si sta vivendo alla giornata, sperando che
tra le pieghe di un decreto-legge ci sia magari un minimo di
appiglio per dare un futuro a questa ferrovia, per cui, Assessore,
ribadisco che sono veramente allibito, anche perché lei di finanza
sicuramente ne capisce, che lei dipinga questo come un successo.
Secondo me, è l'ennesima
longa manus
dello Stato, che
mediante un decreto-legge le ha imposto di pagare un servizio.
Presidente
- Altri? Non ci sono altre richieste? Possiamo
procedere alla votazione? La parola al collega Guichardaz.
Guichardaz (PD-SIN.VDA)
- Per non uscire dalla
discussione generale, per non dare la soddisfazione all'Assessore
Marguerettaz, il quale si è infilato in discussione generale
pensando che fossimo già in dichiarazione di voto, purtroppo per
lei, ci deve ascoltare ancora un attimo, magari riusciamo a
convincerla.
Siamo contenti di apprendere che il merito della sospensione dei
tagli è vostro. Oggi non siamo qua a discutere di chi sia il
merito, siamo a discutere di una mozione che noi presentiamo e che
non ha lo stesso contenuto della risoluzione che avete presentato
la volta scorsa. Chiedo un attimo di attenzione anche ai colleghi
della maggioranza, perché la volta scorsa voi avete approvato una
risoluzione in cui il Consiglio regionale impegna
"il Governo
regionale a richiedere con urgenza la costituzione di un tavolo con
il Ministero, Trenitalia e RFI per definire l'intesa con lo Stato
ai sensi del comma 515 dell'articolo 1"
...
(interruzione di un Consigliere, fuori microfono)
...no, appunto, va bene, avete fatto il vostro dovere, vi siete
autoimpegnati e vi siete attivati in questo tavolo, ma, se voi
leggete bene la nostra mozione, è una cosa diversa, cioè la nostra
mozione, al di là che il tavolo è già attivato con questi
interlocutori istituzionali, colleghi della maggioranza, va in
un'altra direzione: va nella direzione che è quella che voi avete
infilato in premessa della vostra risoluzione, perché voi qua
citate i sindacati, le associazioni dei pendolari, li citate come
soggetti che vi hanno sollecitato ad attivare un tavolo, che
peraltro avreste già dovuto fare senza bisogno di una risoluzione,
che non è una risoluzione, ma mi viene quasi da definirla
un'autoassoluzione, perché avete bisogno di qualcuno che vi assolva
dai peccati che avete fatto. Voi li citate in premessa, ma poi,
quando c'è da trattare, chi è che tratta? I soliti: il Governo
regionale, RFI, Trenitalia e il Ministero. Qual è il passo avanti
della vostra risoluzione? Non c'è. Allora, per quale motivo citare
questa grande condivisione di intenti con i sindacati, con le
associazioni e poi dopo fare come sempre, che vi recate a Roma e
fate i vostri tavoli, inconcludenti, perché fino ad ora non avete
concluso niente?
Noi vi diamo l'alternativa e l'alternativa non è in
contraddizione con la risoluzione dell'altra volta: l'alternativa è
di costituire un tavolo operativo presieduto dall'Assessore -
pensi, Assessore, potrà mettersi lì a presiedere questo, a fare
ogni tanto anche le sue belle battute - composto da organizzazioni
sindacali, associazione dei consumatori, associazione dei
pendolari, associazione delle forze politiche presenti in
Consiglio, una rappresentanza del CPEL, con l'obiettivo di riunire
tutte le forze sociali, sindacali e politiche, al fine di
supportare e sostenere il Governo regionale nella difficile
trattativa in corso tra MIT, MEF, Regione autonoma Valle d'Aosta,
Regione Piemonte, Trenitalia e RFI per la stesura del piano
regionale dei trasporti. Assessore Marguerettaz, è un'altra cosa.
Questo nostro documento, questa nostra iniziativa, questa nostra
risoluzione mira a costituire un tavolo che dia, diciamo, un
sigillo a questo tipo di trattativa che farete voi, per forza che
farete voi, ma dall'altra parte si concentrerà su un problema che è
più ampio, lo abbiamo detto prima. Il problema dei trasporti non
può essere visto a comparti stagni, deve essere ragionato con chi
utilizza i trasporti, in modo tale che ci sia una sinergia.
Sul punto 2, mi ricredo, se lei ha capito male, non è per nulla
superfluo, anzi è necessario. Oggi diventa obbligatorio, perché
dice:
"ad utilizzare con riferimento all'anno 2014, ogni
strumento utile, compresa la garanzia di anticipazioni economiche
compatibili con il bilancio regionale, al fine di sventare la
minacciata riduzione delle corse"
, perché i 9,6 milioni di
euro, a far data dal 1° di agosto di quest'anno, devono essere
trovati, quindi questo significa il punto 2. Sediamoci intorno ad
un tavolo con i funzionari dell'Assessorato delle finanze, con chi
vogliamo per capire come fare a stanziare questo denaro e dove
trovare questo denaro, cercare di capire la sostenibilità del
passaggio di funzioni. Qual è la novità? Questa è diversa, è cosa
completamente diversa rispetto alla vostra risoluzione, pertanto
votabilissima.
Président
- La parole au Président Rollandin.
Rollandin (UV)
- Sì, grazie Presidente.
Probabilmente se discutevamo le due mozioni assieme e anche la
terza, quella sul...che succede che è prevista dopo per quanto
riguarda i 521 milioni, facevamo una cosa, credo, che poteva anche
ragguagliare, perché ne abbiamo parlato, però dicendo: "ne parliamo
dopo", di fatto, poi è giustamente stato così...
(interruzione di un Consigliere, fuori microfono)
...no, sto solo dicendo che nella sostanza la terza riprende il
tema di cui stiamo parlando, ma non...
(nuova interruzione di un Consigliere, fuori
microfono)
...si potevano mettere insieme come discussione, adesso non si è
fatto, lo riprenderemo fra un momento.
Tre brevissime riflessioni. La prima: il decreto che è stato
citato non è un'imposizione, il decreto è conseguenza del fatto che
il precedente decreto, che era stato il 151, è stato ritirato, il
salva-Roma, e quindi è stato riproposto. Voglio spiegare che
riproponendolo è obbligatorio cambiarlo, perché il Capo dello Stato
non lo accetta se riprende gli stessi temi, deve essere riproposto
in termini diversi. In più quello che credo sia molto importante è
il fatto che c'è un impegno per il 2014 di quei 13,6 milioni, che
non erano assolutamente scontati, non erano...
(nuova interruzione di un Consigliere, fuori
microfono)
...chiedo scusa 9,6, non erano assolutamente previsti. Allora
qualcuno dice: "ma dov'è il successo?", e dite poco, ma cioè io
credo che, se si leggono le cose, magari si riesce anche a capire
l'importanza di questo passaggio. È vero dobbiamo giustamente
trovare i 9,6 perché non ci sono problemi, voglio dire che negli
anni pregressi noi a titolo cautelativo mettevamo 23 milioni con la
speranza di arrivare all'accordo e quindi, come hanno detto alcuni
colleghi qui, nel momento in cui c'è l'accordo, è logico che, come
avete ricordato, paga la Regione, ma paga la Regione nel momento in
cui si chiude una partita importante che vede per quanto riguarda
la gestione...con la gestione ci deve anche essere il passaggio del
discorso ferrovia e naturalmente si deve vedere quali sono gli
impegni connessi, collegati, che è una cosa molto importante, ma
questo decreto è molto importante per tutte queste situazioni che
sono declinate in modo specifico.
Io poi vedo come molto importante il discorso dell'esclusione
dal Patto di stabilità, tant'è che questo è un altro aspetto
essenziale, perché uno dei limiti che noi abbiamo nel bilancio è
proprio quello del Patto di stabilità, non ci permette di andare
oltre una cifra, questo lo possiamo mettere oltre quelle che sono
le cifre oggi previste dal bilancio che abbiamo presentato, quindi
sono due dei tanti aspetti estremamente chiari ed importanti del
decreto che voglio sottolineare.
Per quanto riguarda il confronto, io credo che il confronto sia
giusto. Noi siamo dell'idea che il confronto con l'Associazione
consumatori, con i sindacati, con tutti quelli che hanno interessi
su...con i sindaci va benissimo. Diverso è il tavolo di lavoro, il
tavolo può essere visto, naturalmente c'è un impegno forte
dell'Assessorato di competenza da vedere con la commissione, da
condividere, da portare in quella sede per discuterne, per riuscire
quindi a lavorare insieme per un risultato che sia condiviso:
questa è la differenza. Qui, invece, si parla di fare un tavolo con
tutti, mi permetto di dire che un tavolo con tutti sarebbe
difficilmente oggettivamente spiegabile e difficile da gestire. È
giusto che ci sia la parte, che è la commissione, a cui si portano
le proposte e che vengono discusse prima di arrivare alla
conclusione dei lavori, come è giustamente ripreso.
Terza considerazione: voi dite il secondo punto della mozione è
ancora interessante, ma voi usate un termine che, mi permetto, ha
un significato specifico: anticipazione, ma l'anticipazione è il
concetto che ci avevate espresso nella seduta precedente e che
invece noi abbiamo giustamente tenuto a dire: "no, noi non andiamo
ad anticipare, perché quelli che sono i compiti dello Stato
rimangono dello Stato". Quando assumiamo noi le condizioni,
rispettiamo noi gli impegni che prendiamo, ma non anticipiamo per
lo Stato. Questo è un altro punto essenziale: noi riteniamo che è
veramente un assurdo che si vada a mettere che la Regione anticipa
per lo Stato. Ora, questi credo che siano tre aspetti molto
importanti.
L'ultimo è stato...e riprenderemo il discorso del 521. Io su
questo ho già detto che non voglio fare polemiche con nessuno, ma
invito e darò copia a tutti, anche a chi viene ogni tanto in Valle
d'Aosta, delle tabelle dove è scritto in modo inequivocabile il
cambiamento tra la vecchia tabella che c'era nel decreto del fare e
la nuova tabella, dove il discorso...nella precedente tabella c'era
il collegamento tra Piemonte e Valle d'Aosta che non c'è più: non
c'è più nel titolo, non esiste, c'è solo RFI con tutte le sue
declinazioni. Nella legenda, nell'allegato dove si spiega a che
cosa serve questo capitolo, il punto 18.2.5 è detto, tra le altre,
c'è anche in mezzo a...io poi adesso quando sarà, lo leggo tutto in
modo che tutti abbiano chiarezza di che cosa c'è, c'è di tutto:
dagli intermodali, i collegamenti internazionali, ma non il
collegamento internazionale Aosta con il resto, collegamenti
internazionali che sono tutto un altro discorso, non c'entra niente
con questo. Allora lì riprenderemo questo testo, per far capire che
di questi soldi noi giustamente, nell'altra parte dell'intervento
che è previsto, quello di capire quanto e come intervengono per
ammodernare la rete. Noi diciamo se è possibile anche questo:
discutere su una rete nuova, perché l'ammodernamento non darà mai
dei risultati, come voi sapete bene, allora lì sì ci inseriamo in
questo discorso, in modo tale da avere la possibilità di
partecipare a questo monte di 521, che, come dico, ha una lista
lunghissima, che poi vi leggerò, in modo che sia chiaro il perché
noi abbiamo sempre detto: "guardate che non è così". Ribadisco che
nella prima dizione la tabella diceva chiaro che era un refuso,
perché, invece di andare su una riga, si andava a quella sotto che
parlava di discorsi di RFI. Ora, queste sono scritte, sono le
tabelle qui specifiche che sono in grado di dissipare una volta per
tutte questo problema. Noi quindi riteniamo che sia giusto il
confronto nella commissione, in modo tale che ci siano corretti
modi per gestire questo passaggio, che venga visto, ci sia
l'interlocuzione, si possa audire quelli che sono i portatori di
interessi, quindi associazioni, sindacati, i sindaci, per carità,
va tutto bene, che vengano sentiti, ma poi sarà con la commissione
che si discute questo passaggio.
Per quanto riguarda le affermazioni sicuramente forti del
collega Bertschy, che dice: "ma noi a questo punto rinunciamo a
certe cose, andiamo direttamente solo su questo tema". Ecco, io mi
permetto di dire che noi...
(nuova interruzione di un Consigliere, fuori
microfono)
...no, ma non dicevo dell'opposizione, chiedo scusa...sul
discorso del rapporto per quanto riguarda la norma di attuazione
che prevede sia la parte gestionale, sia la parte degli
investimenti. Allora lei diceva che sarà difficile completare il
discorso sugli investimenti entro il 30 giugno, per cui non andiamo
nella logica di rischiare una riduzione di corse, perché non
abbiamo fatto l'accordo sulla parte gestionale. In questo senso io
dicevo tanto per chiarezza e su questo voglio dire che sicuramente
è prioritario il discorso gestionale, ma non rinunciamo certo al
discorso dell'investimento...ecco, solo chiarire che sono due fasi
che vanno gestite in modo tale da non uscire da quella che è la
norma di attuazione, ma da chiarire bene quello che è il nostro
obiettivo finale. Grazie.
Presidente
- Possiamo procedere alla votazione? Collega
Guichardaz per richiedere...prego.
Guichardaz (PD-SIN.VDA)
- Ho fatto il relatore, dopo ho
fatto...
Presidente
- Ha fatto la replica e la dichiarazione di
voto...
Guichardaz (PD-SIN.VDA)
- Volevo solo...
Presidente
- Ha già fatto la replica. Ha già fatto la
dichiarazione di voto, c'è l'altro punto...
Guichardaz (PD-SIN.VDA)
- ...no, è perché...è un
fatto...è solo per specificare al Presidente.
Presidente
- Se l'ha citata su un pensiero e vuole
specificare brevemente...se è un fatto personale...
Guichardaz (PD-SIN.VDA)
- ...voglio solo specificare un
secondo solo. Presidente, la correggo solo in un punto, lei ha
detto: "va bene il tavolo di discussione con le organizzazioni
sindacali, ma poi è il Governo che tratta", è quello che è scritto
qua:
"istituire un tavolo operativo, presieduto da...al fine di
supportare e sostenere il Governo regionale nella difficile
trattativa..."
. Questo è...il tavolo operativo vuol dire quelle
robe che fate e che io ho fatto un sacco di volte per parlare di
"salva-precari", di precari, della sanità, di qualsiasi altra cosa
in cui si discute, si fissano e si sentono le associazioni,
dopodiché non è che si dà mandato, ma si sostiene e si supporta:
questo è scritto. Non c'è scritto che noi vogliamo andare a Roma a
farci la gita e a seguire il Presidente durante le sue
trattative.
Presidente
- Colleghi, possiamo procedere alla votazione?
Ci sono altre richieste? Collega Gerandin.
Gerandin (UVP)
- Merci Présidente.
Solo per due considerazioni in merito a quanto già esposto prima
il Presidente. Prima considerazione è perché noi vorremmo capire,
ecco, perché con legge ordinaria o, meglio, con decreto-legge si
vuole superare una normativa di attuazione. Noi avevamo...
(interruzione del Presidente della Regione, fuori
microfono)
...è così...poi lei ce la dipinga come vuole, Presidente, ma è
così, nel senso che è solo per ricordare...mi piace ricordare che
il fatto di accollarsi i costi della ferrovia faceva parte
dell'accordo che lei ha firmato nel 2010. Faceva parte dell'accordo
sul federalismo che aveva firmato nel 2010, che prevedeva, tra
l'altro, per la carità, che tutto questo avvenisse...ed era un po'
il suo cavallo di battaglia, come peraltro quello dell'Assessore
Marguerettaz, il cavallo di battaglia che diceva che noi ci saremmo
accollati questi costi solo dopo l'applicazione della normativa di
attuazione, solo dopo che la ferrovia avesse sistemato e
quant'altro...per la carità! Adesso siamo di fronte ad uno scenario
totalmente diverso, perché, attenzione...
(interruzione di un Consigliere, fuori microfono)
...e certo perché adesso voi...noi ci accolleremo comunque i
costi indipendentemente dall'applicazione della normativa di
attuazione e indipendentemente dal fatto, scusate, dopo che in
leggi di stabilità ci avete elogiato l'azione dei nostri
Parlamentari che per quest'anno ancora erano riusciti a non
accollarci il costo della ferrovia. Bene, adesso noi da agosto ci
accolleremo i 9 milioni e 6, nel futuro non avremo più nessuna
possibilità di far valere eventualmente o accelerare l'applicazione
della normativa di attuazione...
(nuova interruzione di un Consigliere, fuori
microfono)
...beh, è così, dopo...
(nuova interruzione di un Consigliere, fuori
microfono)
...ma dovevate farlo prima! Adesso col decreto-legge, abbiate
pazienza, lo Stato vi ha superati, giocate in recupero e meno male
se li avete accantonati...ma meno male che li avete accantonati! Io
sono felice che li abbiate accantonati, ecco. No, ma...
(nuova interruzione del Presidente della Regione, fuori
microfono)
...almeno così mi è stato detto: "sono stati accantonati negli
anni a titolo precauzionale". Presidente, io volevo solo dire che
sono felice, e l'ho detto nel mio primo intervento, che non
facciano parte del Patto di stabilità. Penso che l'ho detto, per
cui non è che io sto qua a...diciamo, a sperare che le cose vadano
male, per fortuna, sono fuori dal Patto.
Detto questo, io torno a dire e sono veramente convinto che di
successo non ci sia nulla, perché da adesso in avanti ci
accolleremo questa spesa, non avremo più possibilità di trattare,
perché comunque, se vorremo avere il servizio ferroviario, dovremo
mettere mano al portafoglio, pagare con soldi nostri, dopo che
siamo in una situazione che definire alla canna del gas è forse un
complimento, per cui ribadisco ecco che non vedo...abbiamo due
posizioni chiaramente diverse, poi tutto rimane da decidere quello
che sarà il futuro, però, ecco, non è...è un futuro totalmente
diverso rispetto a quello che ci avevate dipinto e quello
che...soprattutto vi eravate fatti forza sino ad oggi dicendo: "per
la carità, noi non andremo ad accollarci le spese se non daremo
applicazione alle normativa di attuazione". Bene, in quest'aula
oggi capiamo che la partita è diversa, la Regione, se vorrà
mantenere la ferrovia, pagherà, pagheremo e soprattutto la
normativa di attuazione...chi vivrà vedrà.
Presidente
- Altri? Non ci sono altre richieste di
intervento? Possiamo procedere... Ha chiesto la parola il collega
Donzel, prego.
Donzel (PD-SIN.VDA)
- Sarò brevissimo. Noi siamo
convintissimi di questa mozione. Ci rammarica che non si sia voluto
cogliere l'importanza di fare quel fronte comune su temi specifici
che condividiamo nei confronti dello Stato, si vede che questo
Governo pensa di avere un'autorevolezza tale di trattare alla pari
con il Governo nazionale senza avere con sé il sostegno di tutta la
popolazione valdostana. Ne siamo assolutamente rammaricati e non ci
convincono sui conti, sui numeri dati dal Presidente della Regione,
perché 9 milioni di euro da tirar fuori da questo bilancio, come
prima ha detto Guichardaz e poi Gerandin, sono 9 milioni di euro,
non sono noccioline, sono
extra pacto
, ma sono 9 milioni.
Ieri avevamo qui i lavoratori della forestale,
demain
,
domani avremo i lavoratori delle microcomunità e degli assistenti
domiciliari, c'è la rivolta che sta per partire dappertutto, c'è il
caos ovunque e voi dite che 9 milioni di euro sono un successo, io
ci piangerei sopra. Avessimo fatto questa trattativa in altro
modo...ormai è andata ad impiantarsi lì. Vediamo almeno di
recuperare le risorse per mettere a posto la ferrovia, vediamo
almeno di recuperare quelle. Il decreto però, così come scritto, ci
accolla 9 milioni di euro e noi dovremo spiegare ai valdostani che
abbiamo tagliato sanità, abbiamo tagliato servizi perché qualcuno
ha trattato e già quest'anno ci accolla 9 milioni di euro...solo
per sei mesi, eh ragazzi, perché l'anno prossimo sono 23 e
oltre.
Président
- Pour déclaration d'intention, la parole au
collègue Fabbri.
Fabbri (UVP)
- Merci Madame.
Anch'io vorrei dire quello che è già stato detto tante volte,
però, da quello che ho capito, siamo in una posizione di ulteriore
debolezza, perché dal prossimo anno ci accolleremo queste cose qui,
per cui io invito i colleghi della maggioranza ad approvare questa
mozione, che, se non altro, potrà...come possiamo dire? fare in
modo che tutto il Consiglio possa supportare l'azione poi del
Governo visto che si parte già da una situazione di maggiore
debolezza. Grazie.
Presidente
- Altri? Possiamo mettere in votazione? La
parola al collega Guichardaz per chiedere...prego.
Guichardaz (PD-SIN.VDA)
- È solo per chiedere il voto
segreto.
Presidente
- Procediamo alla votazione, quindi. Possiamo
chiudere la votazione? La votazione è chiusa.
Presenti: 33
Votanti: 33
Favorevoli: 16
Contrari: 17
Il Consiglio non approva.
Possiamo passare al punto 38 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK