Consiglio Regionale della Valle d'Aosta - Oggetto del Consiglio n. 702 del 24 settembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 702 del 24 settembre 2014 - Resoconto
OGGETTO N. 702/XIV - Interpellanza: "Azioni da intraprendere
per il rilancio dell'attività della Casa da gioco".
Presidente -
La parola al collega Chatrian.
Chatrian (ALPE) -
Grazie Presidente.
Probabilmente affronteremo - immagino e spero - un bel confronto
sul bilancio 2013 nel prossimo Consiglio per quanto riguarda la
Casa da gioco, abbiamo voluto presentare quest'iniziativa perché
riteniamo importante avere delle risposte puntuali dal Governo
regionale, perché siamo molto preoccupati visto l'andamento, vista
la situazione drammatica, per non dire penosa, visto e considerato
che ad oggi all'interno della Casa da gioco abbiamo una Dirigenza
sfiduciata che continua ad operare, molto ben retribuita, risultati
molto scarsi, anzi pessimi e, peggio ancora, l'andamento, rispetto
al 2013, è ancora più deficitario. Ci troviamo quindi ad affrontare
ancora dopo tanti anni una situazione, come dicevo prima,
incontrollabile forse...o troppo controllabile da chi in questo
momento detiene, come dicevo prima, la
governance
all'interno della società. Non abbiamo visto da parte della
politica alcun tipo di intervento sul
management
e sulla
sfiducia che questo Consiglio a fine marzo comunque ha dato come
indicazione, anzi l'Amministratore unico, intervistato da
Gianfranco Fabi qualche giorno fa su Radio 24 - per chi non conosce
l'emittente radiofonica del Gruppo
Sole 24 Ore
- in maniera
molto superficiale, Assessore Perron, fa delle dichiarazioni
quasi...come posso dire? che ci fanno riflettere ancora di più sul
suo ruolo e soprattutto sulle sue capacità, ma probabilmente nella
replica farò qualche considerazione.
Come dicevo prima, l'andamento è pessimo, gli introiti per
quanto riguarda la Casa da gioco stanno calando rispetto ad un 2013
drammatico e all'interno del bilancio 2013...chiederei prima di
illustrare l'iniziativa se fosse possibile avere una relazione per
il prossimo Consiglio. Cito questo: nel bilancio la relazione della
società di revisione recita testualmente al punto 3:
"per quanto
riguarda conseguentemente la voce "Imposte anticipate dello stato
patrimoniale", il patrimonio netto e il risultato dell'esercizio
risultano essere sovrastimati per lo stesso importo"
.
Chiederemmo, come gruppo ALPE, per il prossimo Consiglio, quando
andremo a discutere il bilancio 2013, se fosse possibile avere un
aggiornamento al 30 giugno 2014, per verificare se a quella data è
stato superato il limite del terzo. Lei, Assessore Perron, sa
perfettamente a che cosa mi riferisco, perché l'articolo 2446 del
Codice civile...quando risulta che il capitale è diminuito per
oltre un terzo in conseguenza di perdite, gli amministratori o il
consiglio di gestione devono senza indugio convocare l'assemblea
per gli opportuni provvedimenti, quindi se fosse possibile avere
tale relazione...
Vado ai quesiti che abbiamo posto:
"se è vero che sono stati
invitati e ospitati gratuitamente clienti debitori che non hanno
giocato, quanti sono i casi e a quanto ammontano i costi di
ospitalità sostenuti"
. Secondo quesito:
"se è vero che sono
stati invitati e ospitati gratuitamente, per diverse settimane
nelle relative strutture, clienti debitori che risultano vincenti e
il cui debito in alcuni casi non è stato neanche parzialmente
ridotto attraverso la trattenuta delle vincite, quanti sono i casi
e per quale importo"
. Abbiamo quindi fatto delle domande molto
puntuali, chiederei all'Assessore competente di rispondere nel
merito. La terza, invece, più generale:
"quali sono gli
intendimenti dell'Assessore competente visto l'andamento, le
difficoltà e i pessimi risultati e quali azioni ritiene di mettere
in campo nei confronti di una dirigenza comunque sfiduciata da
questo Consiglio regionale"
. Faccio ancora una considerazione,
i quesiti vanno nell'ottica di avere delle informazioni puntuali e
corrette...
Presidente
- Un po' di silenzio...
Chatrian (ALPE)
- ...e abbiamo scorporato tali richieste
sull'andamento della Casa da gioco e non invece su presenze nel
settore ricettivo e nel settore alberghiero, perché l'obiettivo di
quest'iniziativa è conoscere cos'è stato fatto in questi mesi per
quanto riguarda i primi due quesiti. Grazie.
Presidente -
Grazie collega Chatrian.
Prima di passare la parola all'Assessore Perron, solo
un'informazione, mi è stato comunicato che i Capigruppo e
l'Assessore Bianchi sono scesi per cinque minuti ad incontrare i
rappresentanti di Valle Virtuosa, che sono qui davanti al Palazzo.
Vedo però che non tutti i Capigruppo sono scesi, quindi era solo
per una comunicazione di servizio per evitare che poi qualcuno
pensi delle cose in maniera errata. I lavori continuano e quindi
passerei la parola all'Assessore Perron.
Perron (UV)
- Grazie Presidente.
Nel corso del mese di agosto e dei primi giorni di settembre c'è
stato un buon ritorno di clientela VIP rispetto al passato. Questo
è stato possibile anche grazie all'entrata in funzione delle nuove
strutture, in particolare di quelle alberghiere. Ho qui i dati che
possono esserle utili: nel solo mese di agosto complessivamente
sono stati ospitati, nel rispetto delle diverse categorie di
classificazione degli ospiti, quindi con la relativa erogazione dei
benefici previsti per ognuna di queste categorie, 1.012 clienti
VIP, che hanno attivato nel periodo oggetto d'esame 3.787 presenze
nella Casa da gioco. Nel periodo i clienti VIP di maggior prestigio
hanno generato 116 presenze in più rispetto allo stesso mese del
2013. Anche per quello che riguarda la prima decade del mese di
settembre il trend positivo per questo settore di clientela è
continuato, i clienti VIP ospitati sono stati 654, hanno attivato
987 presenze nelle sale da gioco e in questo caso i clienti VIP di
maggiore prestigio hanno generato 129 presenze. Il denaro rischiato
al gioco dalla clientela di maggior prestigio è aumentato,
purtroppo dal 25 agosto al 10 settembre si è registrata una
sessione di vincite da parte della clientela dal più alto
potenziale, come raramente si è visto nella Casa da gioco. Cito due
dati: in questo periodo il risultato dei tavoli da gioco è stato
negativo, in particolare il settore delle
roulette
francesi
e della
Fair Roulette
ha generato nella prima decade di
settembre un risultato complessivo pari a meno 915 mila euro,
probabilmente un record, ovviamente in negativo. Queste vincite
sono state effettuate dalla clientela di maggior prestigio, che
comunque a frequentare la Casa da gioco. A fronte di questo,
comunque, alla data del 20 settembre il fatturato totale della
società è leggermente in crescita, parliamo di una crescita di 1,2
percento, nello specifico la parte alberghiera ha registrato
maggiori introiti per 1,6 milioni di euro, mentre la Casa da gioco,
a fronte di questo, ha un minor fatturato di 1 milione e 100 mila
euro. Nel dettaglio i tavoli da gioco che hanno goduto della
maggior presenza di clientela VIP sono in crescita del 2 percento,
mentre il settore
slot machine
, più confrontato con la
crisi, è in diminuzione del 6 percento. A queste valutazioni, ma ne
parleremo, bisogna aggiungere il forte impatto sul fatturato
prodotto comunque dagli scioperi. Nello specifico non risultano
essere stati ospitati clienti debitori che non hanno giocato.
Faccio presenteche periodicamente, attraverso rilevazioni interne,
il potenziale della clientela viene monitorato, i
benefit
concessi vengono attentamente controllati e modificati rispetto al
volume di gioco espresso. Non risultano giocatori cosiddetti
"debitori"- se vuole, ripeto - che nel periodo totale di loro
permanenza hanno generato vincite e non hanno ridotto le loro
pendenze.
Se l'interpellanza è finalizzata ad approfondire il caso di un
singolo giocatore, che, per motivi che lei comprende, non vorrei
citare, fra i numerosi che sono stati oggetto di recupero proprio
nel mese di agosto, che ha soggiornato anche in settembre presso la
struttura...facciamo un approfondimento. Il cliente in questione
può senza dubbio essere considerato uno dei giocatori con il
potenziale al momento più elevato esistente sul mercato nazionale,
quindi in quanto tale molto conteso dalla concorrenza. Era un
giocatore assente dal 2004, quando si generò una situazione di
forte contenzioso con la Casa da gioco. Nel frattempo il debito
pendente presso la Casa da gioco, nell'impossibilità di esigerlo e
nel rispetto dei principi civilistici secondo i quali vengono
redatti i bilanci, è stato svalutato.
In occasione della sua permanenza nel periodo agosto-settembre,
si sono ottenuti ripetuti incontri con la Direzione della Casa da
gioco sul tema del recupero del debito. Il cliente nel corso dei
suddetti incontri ha precisato la sua visione di aver pagato il suo
debito con la legge per i fatti contestati risalenti al 2004,
pertanto di non dovere nulla alla Casa da gioco. Ciononostante, ha
manifestato la ferma volontà di avvenire ad un'amichevole
composizione del contenzioso rimborsando progressivamente una parte
del debito. Questa proposta di transazione è al momento oggetto di
valutazione da parte del vertice aziendale, le somme eventualmente
recuperate ai fini del bilancio, come lei ben sa, rappresenteranno
o rappresenterebbero una sopravvenienza attiva, in quanto si
ribadisce che il debito generato del 2004 è stato svalutato,
comunque nel periodo in oggetto il cliente in questione ha
registrato una consistente perdita. In generale, ecco, come lei ha
detto, ci riserviamo un confronto più ampio sulle politiche di
sviluppo sull'analisi del Casinò.
Per quanto riguarda quest'ultimo punto della sua interpellanza,
io credo che non si possa negare la grande attenzione che come
Regione riserviamo alla situazione della Casa da gioco, in generale
al nuovo
resort
, direi pienamente consapevoli
dell'importanza che queste strutture rivestono nel quadro
economico-turistico e anche occupazionale della Valle d'Aosta.
Guardiamo come Giunta, come Governo, ma credo come Consiglio nella
sua interezza a questa realtà con grande senso di responsabilità,
il che vuol dire che ci impegniamo nel portare avanti il progetto
che è stato intrapreso. Come proprietà, come Amministrazione
regionale, abbiamo fatto delle scelte che non sono state, direi,
improvvisate, ma valutate a suo tempo con grande attenzione, ed è
nostra intenzione portarlo ovviamente a compimento. Non neghiamo e
non nego le grandi difficoltà, credo che in questo momento più che
mai sia necessario su quest'argomento mantenere un atteggiamento
fermo e determinato, nel senso che per tanti anni nessuno ha
investito sul Casinò, in modo particolare sul Grand Hôtel Billia,
non abbiamo avuto paura di mettere mano ad una situazione
disastrosa e di avviare un progetto che sembrava e risulta
ambizioso. Sono sopravvenute delle difficoltà, che tutti
conosciamo, ci ritorneremo, difficoltà che hanno...come dire?
radici e motivazioni anche molto diverse, alcune strutturali,
organizzative, sulle quali si sta cercando di intervenire, altre
congiunturali, come ben sappiamo, analizzando i dati sul turismo,
sull'andamento dei consumi, sul mercato del gioco in generale. I
lavori sono stati ultimati in tempi previsti, ne parleremo in
occasione del bilancio, questo è il primo esercizio nel quale il
Casinò funziona a pieno regime, come funziona a pieno regime il
resort
dopo i lavori che sono stati fatti, ora si sta
operando per la ripresa. Ciò significa, oggigiorno, dover in
qualche modo innovare, scontrarsi continuamente, quotidianamente
con la crisi, cercare quindi nuovi mercati sia in Italia che
all'estero ed è quello sul quale la Dirigenza sta cercando di
operare. Noi quindi continuiamo a credere nel progetto che abbiamo
portato avanti con la Dirigenza della Casa da gioco, io voglio
ricordarlo, la cui revoca
tout court
è in qualche modo di
difficile, se non di impossibile applicazione alla luce dei vincoli
di natura civilistica esistenti, ma ci ritorneremo.
Volevo quindi assicurare al collega e al Consiglio che la nostra
attenzione su quest'argomento è sempre alta, che vogliamo
costantemente vigilare con azioni di controllo e di indirizzo, che
sono azioni localizzate su due direttrici: da una parte, l'aumento
della produzione, su cui, anche grazie alle rinnovate strutture,
tramite azioni continue di promozione, si sta cercando di lavorare,
sulle quali esiste con la Dirigenza della Casa da gioco un continuo
confronto; dall'altra parte - termino Presidente -, il ragionamento
del contenimento dei costi, che rappresenta forse la sfida più
delicata, ma ritengo necessaria sia per la redditività dell'azienda
che per la tutela al tempo stesso dei livelli occupazionali.
Concludendo quindi voglio ribadire, collega, che in questa sede
e su questo fronte la disponibilità del Governo regionale alla
collaborazione, anche nell'ambito della IV Commissione, è massima,
così come vuol essere massima l'apertura al confronto con tutte le
forze politiche presenti in Consiglio regionale. Grazie...
(interruzione di un Consigliere, fuori microfono)
...non oggi, anche perché ho esaurito il tempo collega.
Si dà atto che dalle ore 18,33 assume la presidenza il
Vicepresidente Rosset.
Rosset (Presidente) -
Può proseguire se vuole
Assessore...grazie Assessore. Ha chiesto la parola il Consigliere
Chatrian, ne ha la facoltà.
Chatrian (ALPE) -
Sì, grazie Presidente.
Ho ascoltato attentamente la sua risposta pacata, senza grande
entusiasmo, Assessore Perron, anche perché la situazione immagino
non sia così rosea. Lei, per quanto riguarda il terzo quesito, ha
cercato di darci qualche informazione su che cosa la società sta
mettendo in campo a livello di azioni, ma sinceramente registriamo
i due "no" puntuali su due quesiti, il primo e il secondo. Le
assicuro, Assessore Perron, che verificheremo ulteriormente, perché
non ci risulta. Mi sembra, ci sembra...se per lei però ospitare dei
clienti VIP o quanto meno, secondo la Casa da gioco, catalogati
come VIP, vuol dire giocare qualche centinaio di euro e rimanere
per tre settimane al Billia, ospitati, con dei costi che superano i
40 mila euro, allora al quel punto a domanda n. 1 e a domanda n.
2...comunque andremo, come le dicevo, a verificare.
Stessa considerazione per quanto riguarda il quesito n. 2:
"se sono stati invitati e ospitati gratuitamente, per diverse
settimane nelle relative strutture, clienti debitori che risultano
vincenti e il cui debito, in alcuni casi, non è stato neanche
parzialmente ridotto..."
, lei ci ha assicurato oggi che nessun
caso, al di là dei primi tre dati che ci ha fornito, dei 1.012
clienti VIP, mi sembra, nel mese di agosto e la prima settimana o i
primi dieci giorni di settembre...
Terza considerazione: Assessore, non so se a lei risulta, ma a
noi risulta che in questi due mesi sono stati invitati parecchi
clienti debitori e, in diversi casi, sono stati pregati di venire a
giocare nella nostra Casa da gioco e tali giocatori avevano già
ribadito ed annunciato a tale richiesta...dicendo che loro non
avrebbero avuto disponibilità da giocare, non so se a lei
risulta...e sono stati comunque ospitati per diverse settimane, con
familiari, allargati ad amici e non solo.
Chiederei per il prossimo Consiglio, dato che mi sembra che
abbiamo fatto delle domande puntuali, Assessore Perron, se però a
domanda puntuale - alla domanda n. 1- lei ci dice che non è vero,
perché magari sono stati ospitati per tre settimane e hanno giocato
300 euro...ma sono costati come ospitalità 40.000 e più euro, penso
che la prossima volta durante la discussione del bilancio 2013 un
approfondimento dovremo farlo.
Chiederei anche un ulteriore approfondimento: se è vero - a noi
così risulta - che diversi clienti sono stati pregati di venire
proprio per far aumentare quel numero che lei oggi ci ha dato: i
1.012 clienti VIP. Vorremmo capire come vengono considerati i
clienti VIP, per capire il costo da una parte e il beneficio della
società, dell'azienda, perché mi sembra, che forse visti i
risultati, l'andamento non sia così roseo.
Per quanto riguarda, invece, il quesito che le ponevo prima,
gradiremmo, come gruppo ALPE, avere quella relazione, perché al 30
di giugno potremmo capire meglio il punto n. 3 inserito nella
relazione della società di revisione, come le dicevo prima, ai
sensi dell'articolo 2446 del Codice civile, perché noi sinceramente
non siamo un po' preoccupati, ma molto preoccupati!
Per quanto riguarda, invece, il punto n. 2, ci ha illustrato la
questione di un cliente e ad oggi mi sembra di aver capito che la
società non ha ancora chiuso il cerchio, visto comunque che stiamo
parlando di un cliente con un debito, che aveva un debito che
ammontava, mi sembra, a circa 480 mila euro, forse 478, per essere
più corretti, del 2004, quindi gradiremmo avere informazioni
precise su qual è stata poi la decisione della società.
Termino. Ad inizio giugno avevamo chiesto, come gruppo ALPE, un
articolo 116 sulla Casa da gioco, gradiremmo avere risposta prima
del prossimo Consiglio per avere l'informazione e poter discutere
serenamente sul bilancio del 2013. Grazie.
Presidente
- Grazie Consigliere Chatrian. Proseguiamo col
punto 27 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK