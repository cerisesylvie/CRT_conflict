Consiglio Regionale della Valle d'Aosta - Oggetto del Consiglio n. 521 del 21 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
CONSIGLIO REGIONALE
Organizzazione degli uffici
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 521 del 21 marzo 2019 - Resoconto
OGGETTO N. 521/XV - Proposta di legge n. 17: "Disposizioni in
materia di garante per l'infanzia e l'adolescenza. Modificazioni
alla legge regionale 28 agosto 2001, n. 17 (Disciplina del
funzionamento dell'Ufficio del Difensore civico. Abrogazione della
legge regionale 2 marzo 1992, n. 5 (Istituzione del Difensore
civico))".
Rini (Presidente)
- Punto 30 all'ordine del giorno. La
parola alla collega Morelli per l'illustrazione.
Morelli (ALPE)
- A seguito dell'entrata in vigore della
legge 12 luglio 2011, n. 112 (Istituzione dell'Autorità garante per
l'infanzia e l'adolescenza), che all'articolo 3, comma 8, prevede
che l'Autorità garante assicura forme di collaborazione con i
garanti regionali dell'infanzia e dell'adolescenza o con figure
analoghe che le Regioni possono istituire con i medesimi requisiti
di indipendenza, autonomia e competenza in materia di infanzia e
adolescenza previsti per l'Autorità garante, con la presente
proposta di legge si intende definire le azioni e le funzioni
previste in capo all'Autorità garante della nostra Regione.
Sulla scorta delle esperienze maturate in altre Regioni e
Province autonome che hanno adottato analogo provvedimento, si è
individuata la figura del Difensore civico quale organo al quale
attribuire compiti in qualità di garante per l'infanzia e
l'adolescenza. Egli garantisce infatti i requisiti di indipendenza
e libertà nell'esercizio delle proprie funzioni e nello stesso
tempo le modalità di elezione del medesimo, i casi di
ineleggibilità, incompatibilità e decadenza rispondono ai principi
stabiliti a livello statale per l'Autorità garante. È inoltre
importante sottolineare come tale scelta razionalizzi l'impatto
finanziario evitando l'istituzione di un nuovo ufficio e
valorizzando in modo ottimale la struttura esistente facente capo
al Difensore civico che sarà opportunamente implementata.
La proposta di legge si compone di due articoli: l'articolo 1
inserisce l'articolo 2 quater alla legge regionale 28 agosto 2011,
n. 17 (Disciplina del funzionamento dell'ufficio del Difensore
civico), al fine di declinare i compiti del Difensore civico in
qualità di garante per l'infanzia e l'adolescenza. I commi 1 e 2
dell'articolo 2 quater introdotto nella legge regionale n. 17/2001
delineano, rispettivamente, il quadro normativo di riferimento, con
particolare riguardo alle Convenzioni sui diritti del fanciullo e
gli indirizzi ai quali si ispira l'azione del Difensore civico in
qualità di garante per l'infanzia e l'adolescenza. Il comma 3
dell'articolo 2 quater definisce le funzioni del Difensore civico
in qualità di garante per l'infanzia e l'adolescenza. Il comma 4
dell'articolo 2 quater prevede azioni di coordinamento e
collaborazione con organismi, autorità regionali e autorità
giudiziarie; condizioni, queste - permettetemi di aggiungere -, che
sono state sottolineate in modo particolare dal Difensore civico
durante l'audizione che ha proprio voluto portare all'attenzione la
necessità di costruire reti sinergiche. L'articolo 2 reca la
disposizione finanziaria.
In conclusione permettetemi di esprimere la soddisfazione per la
partecipazione che è stata data da tutti i gruppi presenti in
Consiglio regionale che hanno voluto sottoscrivere la legge, ma
anche del gruppo Cinquestelle, che non l'ha sottoscritta, ma il cui
contributo in Commissione è stato importante. Ho un po' di
rammarico perché la nostra Regione ci ho messo un po' di tempo per
scrivere questa legge che riteniamo però essere una giusta
soluzione, visti anche i nostri ridotti numeri. Naturalmente
l'attività del garante per l'infanzia verrà monitorata e
annualmente la relazione del Difensore civico comprenderà anche
questo importante compito. La relazione permetterà poi di fare
delle valutazioni sul mantenimento di questa figura in capo al
Difensore oppure all'adozione di altre eventuali soluzioni.
Presidente
- Apriamo la discussione generale. La parola
al collega Manfrin.
Manfrin (LEGA VDA)
- Anch'io desidero ringraziare
in
primis
la collega Morelli per l'importante lavoro svolto in
merito alla presentazione di questa legge, un lavoro assolutamente
pervicace, necessario. La presentazione di questa legge è un
traguardo importante verso quella tutela dei minori che va a sanare
un
vulnus
nella nostra Regione, una mancanza legislativa a
cui oggi mi auguro verrà posto rimedio.
La figura del garante per l'infanzia e l'adolescenza trae forza
dalle disposizioni della Convenzione di New York del 1991, in virtù
della quale, per assicurare a livello nazionale la piena attuazione
e tutela dei diritti dei bambini e degli adolescenti, è stata
creata con la legge n. 112 del 12 luglio 2011 l'Autorità garante
per l'infanzia e l'adolescenza. Come sancito dalla legge (articolo
3, comma 1, lettera a), l'Autorità promuove l'attuazione della
Convenzione di New York e di altri strumenti internazionali in
materia di promozione di tutela dei diritti dell'infanzia e
dell'adolescenza, la piena applicazione della normativa europea
nazionale vigente in materia di promozione e tutela dell'infanzia e
dell'adolescenza, nonché del diritto della persona di minore età ad
essere accolta ed educata prioritariamente nella propria famiglia
e, se necessario, in un altro ambito familiare o di appoggio
sostitutivo. La figura del garante, introdotta con questa legge
anche sul nostro territorio, per raggiungere le finalità generali
di promozione e tutela dei diritti e degli interessi delle persone
di minore età svolge compiti eterogenei, così come evidenziato
durante gli approfondimenti fatti in Commissione ed anche nella
presentazione dalla proponente Morelli. È evidente che a questa
figura, sia per la sua unicità come tipo di compito, sia per la
duplicità o la molteplicità di incarichi in aggiunta a quello del
Difensore civico come previsto da questa normativa, dovrà essere
dato tutto il supporto necessario per permettergli di comprendere
ed agire nei campi più disparati che la presente legge riassume:
dal campo giurisprudenziale, a quello medico, per passare poi a
quello socio e psico-pedagogico.
Quando c'è stato il confronto in Commissione si sono evidenziati
molteplici aspetti e sfaccettature in cui si dovrà concentrare
l'azione del garante. È chiaro che, come è già stato detto, essendo
una figura di nuova istituzione, sarà anche necessario poi
verificare le necessità, il supporto, gli orientamenti che questa
figura dovrà prendere. Alcuni articoli di questa legge chiaramente
ci indicano quale sarà un po' la strada da seguire, ma deve essere
ancora scelta. Per farmi capire vado un pochino più nello specifico
con qualche appunto che ho preso e che non vuole essere una critica
alla legge, ma che vuole lanciare un obiettivo da raggiungere per
l'interpretazione corretta e per lo svolgimento corretto di questo
compito.
Parto dall'articolo 2, dove si promuovono i diritti, i bisogni
collettivi e quant'altro in relazione alle nuove tecnologie.
Bisognerà comprendere se l'attività del garante si articolerà nel
senso di una corretta alfabetizzazione informatica dell'infante e
dell'adolescente oppure se interverrà in altre direzioni che
probabilmente emergeranno nella pratica di questo lavoro.
All'articolo 3 vengono riassunte le funzioni del Difensore civico,
nello specifico al punto i) si promuovono iniziative a favore di
minori a rischio affetti da malattie rare o di rilevante impatto
sociale. Questo è un proposito di assoluto rilievo, però
probabilmente in futuro bisognerà anche evidenziare quali saranno
nello specifico le azioni e le iniziative in favore dei minori
affetti da malattie rare, perché per esempio la nostra Regione, da
questo punto di vista, in questo settore, non ha mai nemmeno
celebrato la Giornata delle malattie rare, che è prevista per il 28
febbraio e che si ripete ogni anno. In secondo luogo - e parlo
sempre della Regione, non parlo della legge - bisognerebbe anche
fare chiarezza sulla gestione del registro delle malattie rare, che
ad oggi non si comprende bene se è in autonomia o in coabitazione
con il Piemonte, ma questo chiaramente è un passo esterno. Il punto
l) è invece oggetto di un emendamento che ho già presentato alla
collega Morelli. Al punto l) si sancisce che il garante cura
iniziative a favore dei minori ospedalizzati e delle loro famiglie
vigilando sulle attività delle strutture sanitarie e
socio-assistenziali. Con questo emendamento che ho presentato
inseriamo prima della parola "
vigilando
", "
cercando di
favorire il benessere personale degli stessi
" con una
differenza marcata sulla parola "personale", perché l'obiettivo
deve essere non soltanto la vigilanza, ma anche la promozione,
magari avvalendoci degli ordini interessati. Alla lettera q) si
promuovono iniziative in accordo con le istituzioni scolastiche:
anche qui la pratica ci aiuterà a comprendere la collaborazione
necessaria da fare con l'istituzione scolastica, quella che secondo
noi deve essere prodotta in un clima di dialogo costruttivo e
bidirezionale e, per fare questo, sarà necessario condurre un
percorso di sensibilizzazione implicito con le scuole. All'articolo
4, lettera a), si stabiliscono le intese, le relazioni e gli
accordi con l'Amministrazione del territorio regionale, ma anche
con gli Ordini professionali: anche in questo caso la pratica ci
aiuterà a comprendere quali saranno nello specifico gli Ordini
professionali che verranno interessati da questa azione, perché è
chiaro che realmente non saranno gli Ordini nella loro interezza,
ma magari ci si concentrerà specificamente su alcuni, quale ad
esempio l'Ordine degli psicologi; anche qui il garante si troverà
di fronte ad una sfida, quella per l'applicazione di quanto
previsto.
In buona sostanza, quindi, la pratica ad oggi mancante di questo
importante incarico porterà all'interpretazione di questa legge che
è un'ottima base di partenza, ma sulla quale chiaramente andrà
svolto un intenso lavoro di collaborazione e di supporto.
Presidente
- La parola all'Assessore Certan.
Certan (ALPE)
- Intervengo nella discussione generale
sicuramente per esprimere grande soddisfazione per il passaggio che
oggi fa il Consiglio regionale.
Credo che questa legge sia sostanzialmente molto semplice, ma -
come è stato già ricordato sia dalla collega Morelli che dal
collega Manfrin - è di grande importanza. È vero, in Valle d'Aosta
si è aspettato a lungo per legiferare in questo senso; è pure vero
che non credo siano mancati negli anni attenzione e riguardo a
queste fasce di popolazione, anche per tutta una serie di
cambiamenti che penso ci siano stati nella società, nell'educazione
dei ragazzi e per tutte le cose che costoro hanno a disposizione in
questo momento storico, sicuramente molto diverso rispetto a 20
anni fa, quando queste prime tematiche venivano affrontate.
Pertanto credo sia importante legiferare in tal senso.
Vi è poi un altro motivo fondamentale: anche il Tribunale dei
minori di Torino dal quale noi dipendiamo ce l'aveva quasi
espressamente richiesto, per cui avevo seguito qualche mese fa
l'
iter
di questa legge. Non entro nel dettaglio perché l'ha
fatto benissimo la collega Morelli che ha presentato tale proposta,
ma so che è stata fatta anche un'analisi da parte di tutti i
colleghi in Commissione, quindi non entro in questo dibattito.
Credo che la tutela dei diritti dei minori, in particolare
dell'infanzia e dell'adolescenza, debba essere una delle prime
attenzioni che, in quanto Amministratori, ma anche in quanto
genitori e in quanto cittadini, dobbiamo avere a cuore.
Ringrazio tutti gli uffici, i funzionari e i dirigenti con i
quali ho collaborato; ho seguito l'
iter
per la presentazione
di questa legge, hanno veramente lavorato in modo professionale, e
molto serio. Ringrazio naturalmente la Commissione, il Presidente
della V Commissione e tutti i colleghi che hanno portato il loro
contributo e ovviamente la collega Morelli, che è la proponente e
che ha così ben evidenziato i punti forti.
Abbiamo creduto fosse opportuno, anche per i piccoli numeri che
la Valle d'Aosta ha, di incardinare questo ruolo nell'attività del
Difensore civico. In altre Regioni questo è stato superato, ma
credo che invece qui, in Valle d'Aosta, abbia davvero un
significato importante. Ringrazio pertanto anche il Difensore
civico che da subito si è dimostrato collaborativo e ha saputo
essere disponibile per vedere i vari passaggi. Ringrazio
naturalmente anche il collega Baccega che ha seguito l'
iter
e la sua conclusione. Credo che quando c'è un lavoro corale il
risultato sia sempre positivo.
Ritorno su un punto che ha sottolineato il collega Manfrin:
chiaramente l'operatività di questa legge, i risultati, li vedremo
nel concreto in futuro, ma credo che tutta una serie di punti
richiamino la discussione avvenuta a suo tempo sulla precedente
legge, sulle dipendenze. Penso a quanto riferito ad esempio nel
precedente punto dalla collega Russo riguardo alle dipendenze, lì
in particolare si parlava del gioco, ma sicuramente la prevenzione
si fa prima che una patologia diventi conclamata. Pertanto credo
davvero che sia importante tutto questo. Naturalmente, in quanto
Assessore all'istruzione, collaborerò in modo stretto con
l'Assessorato della sanità, salute e politiche sociali in
particolare, anche se poi è un tema che naturalmente coinvolge
tutti perché è trasversale a tutti i settori.
Presidente
- La parola alla collega Russo.
Russo (M5S)
- Vorrei partire dalla definizione di chi è e
quale ruolo ricopre il garante dell'infanzia e dell'adolescenza. Il
garante dell'infanzia e dell'adolescenza ha il preziosissimo
compito di assicurare sul nostro territorio la piena attuazione dei
diritti e degli interessi riconosciuti ai bambini, alle bambine, ai
ragazzi e alle ragazze che vivono in Valle d'Aosta. La figura del
garante dell'infanzia e dell'adolescenza è nata per assicurare la
piena applicazione dei diritti inviolabili dei bambini e dei doveri
degli adulti nei loro confronti, sanciti ufficialmente dalla
Convenzione ONU sui diritti del fanciullo il 5 settembre del
1991.
Vi ricordo i contenuti della Convenzione ONU che, dato il
periodo storico in cui stiamo vivendo, di evidente decadimento
culturale etico, ci può essere utile da rispolverare. Sono
raggruppabili in quattro categorie che si riferiscono ai suoi
principi guida: la non discriminazione, la garanzia dei diritti
stabiliti a tutti i minori senza distinzione di razza, colore,
sesso, lingua, religione, opinione del bambino e dei suoi genitori;
il superiore interesse del bambino in ogni decisione pubblica e
privata, legislativa, giuridica, sociale e sanitaria; l'interesse
del bambino deve sempre e comunque prevalere; il diritto alla vita,
alla sopravvivenza e allo sviluppo, con tutte le misure possibili;
il diritto all'ascolto, in ogni procedimento che li riguardi,
soprattutto in ambito legale; gli adulti devono ascoltare i bambini
e tenere in adeguata considerazione ciò che essi dicono.
La nostra proposta di legge, in linea con quella nazionale,
prevede che il garante ricopra e svolga importantissime funzioni
tra le quali: la delicatissima raccolta di segnalazione delle
violazioni dei diritti; la promozione di iniziative contro la
dispersione scolastica, contro il bullismo, contro il cyber
bullismo e a favore di minori ospedalizzati e con malattie rare; la
formazione degli operatori sociali, la vigilanza sui fenomeni di
esclusione sociale e di discriminazione; la segnalazione ai servizi
sociali e all'Autorità giudiziaria di situazioni che richiedono
interventi immediati; la verifica della programmazione
radiotelevisiva e la comunicazione a mezzo stampa segnalando
all'Autorità delle comunicazioni eventuali trasgressioni. Il tutto
nella collaborazione dell'Azienda USL e con gli Assessorati. Ogni
anno, inoltre, il garante dell'infanzia e dell'adolescenza dovrà
ovviamente scegliere tra le sue priorità fra tutti questi
numerosissimi compiti che abbiamo appena definito, io e i miei
precedenti colleghi.
Nelle altre Regioni italiane i requisiti richiesti al garante
dell'infanzia e dell'adolescenza sono almeno tre: laurea in
discipline giuridiche e umanistiche; competenza
giuridico-amministrativa in materie concernenti i diritti dei
minori, le problematiche dell'età evolutiva e la famiglia;
esperienza nel campo del sostegno all'infanzia, alla prevenzione
del disagio e dell'intervento sulla devianza minorile. La carica di
garante è inoltre incompatibile - come definito nei regolamenti
delle altre Regioni - con l'esercizio di qualsiasi altro tipo di
professione data la complessità del ruolo ricoperto. In questa
legge noi però definiamo che sarà il Difensore civico a ricoprire
il ruolo di garante, ruolo complesso, essenziale ed importante
promotore di percorsi di prevenzione nell'ambito dei minori. Solo
in altre quattro Regioni: Liguria, Provincia di Trento, Marche e
Toscana le due figure sono sovrapposte.
Vorrei solo aggiungere due parole su che cosa fa attualmente il
nostro Difensore civico e su come è strutturato oggi il suo
ufficio. Il Difensore civico - lo sappiamo tutti, però lo voglio
ricordare con forza - interviene a tutela di diritti soggettivi,
interessi legittimi e interessi diffusi in caso di omissione,
ritardi, irregolarità e illegittimità di procedimenti o atti
amministrativi posti in essere da organi, uffici o servizi
dell'Amministrazione regionale, dell'USL, dei Comuni e delle
Unités des Communes.
Svolte inoltre funzioni di garante dei
diritti delle persone sottoposte a misure restrittive della libertà
personale attivate nel territorio regionale, quindi anche il
Difensore civico compie importantissime funzioni. Il nostro ufficio
del Difensore civico oggi è composto da Difensore civico, due
istruttori amministrativi più due coadiutori, alcuni dei quali -
spero - abbiano già una formazione nell'ambito dei minori e dei
ragazzi.
Identificare il ruolo di garante con quello di Difensore civico
è limitante rispetto alle infinite possibilità evolutive dettate
dal prezioso e fecondo ruolo di garante, promotore attivo - come lo
intendiamo noi - di cambiamento e di riflessione, volto alla
collaborazione e all'elaborazione di proposte concrete sul
territorio. Pur essendo la nostra Regione sinceramente molto
sensibile alle problematiche minorili, il ruolo del garante avrebbe
inoltre potuto di fatto colmare i vuoti di relazione istituzionale
con i vari ambiti in cui la priorità è l'attenzione ai bisogni dei
minori, per studiare e coordinare ogni possibile risposta, per
raccogliere segnalazioni e svolgere azioni di monitoraggio e di
vigilanza sui temi dell'infanzia e dell'adolescenza.
Il Movimento 5 Stelle voterà ovviamente a favore di questa
legge, perché finalmente anche la nostra Regione si allineerà alla
normativa nazionale del 12 luglio del 2011, n. 112 e perché
finalmente anche i bambini e i ragazzi della nostra Regione avranno
una figura di garanzia dei loro diritti, benché non sarà una figura
che lavorerà a tempo pieno come noi vorremmo, ma a tempo molto
limitato e parziale. Sottolineo con forza che abbiamo perso
un'occasione per far spiccare alla nostra Regione il volo verso
l'apertura di ulteriori percorsi reali di prevenzione e difesa dei
diritti dei minori di cui parliamo ogni Consiglio.
Presidente
- Chi intende intervenire in discussione
generale? Non ci sono altre richieste? Ha chiesto la parola la
collega Pulz.
Pulz (ADU VDA)
- Voglio subito specificare che sono
assolutamente a favore degli istituti di garanzia. Ho lavorato
spesso sulla figura del Difensore civico con i miei allievi del
Liceo classico anche invitando i Difensori civici precedenti nelle
mie classi, perché l'educazione civica la si insegna seriamente e
in tanti contesti da moltissimi anni e, tra parentesi, mi fa
sorridere quella raccolta di firme, come ho già detto anche in
Commissione, per chiedere qualcosa che avviene da molti anni su
tutto il territorio nazionale, anche se ora la LEGA si gongola per
questa supposta novità.
Malgrado il nostro sostegno agli istituti di garanzia, noi,
tuttavia, ora restiamo piuttosto scettici su questa proposta di
modifica alla legge regionale n. 17 dell'agosto 2001 che disciplina
il funzionamento del Difensore civico. In molte altre Regioni -
come ha già sottolineato molto bene la collega Russo - il Difensore
civico non coincide con il garante dell'infanzia e
dell'adolescenza, perché si sceglie di individuare una figura
innanzitutto non oberata da mille altri impegni e poi una figura
più adeguata professionalmente, in quanto ha competenze specifiche
non solo giuridiche come è il caso del nostro Difensore civico, ma
anche psicologiche, pedagogiche, filosofiche ed altre ancora. Le
competenze da mettere in campo infatti sono tantissime per i
problemi a tutto tondo dei minori, perché il minore è debole di per
sé, va tutelato e bisogna innanzitutto sapersi relazionare con il
minore, capire come fare. Questa funzione nuova del Difensore
civico, che diventerebbe ora anche garante dell'infanzia e
dell'adolescenza, non può non avere un impatto molto significativo
sulle attività del primo, un impatto tra l'altro - come ha detto lo
stesso Difensore civico in Commissione - oggi difficilmente
quantificabile, perché non è prevedibile il numero dei casi che
dovrebbe affrontare.
Questa proposta di assommare le due figure, entrambe assai
delicate, come anche in altri casi ci pare riduttiva e rischia di
mortificare i diritti sociali peraltro dei minori, perché noi
stiamo parlando di minori in difficoltà, e tra l'altro assommiamo
queste figure anche per una logica di risparmio che, certo, è
importante in molti contesti, ma noi non crediamo in questo
contesto e sulla pelle dei bambini e dei ragazzi già in difficoltà.
L'investimento infatti di 10 mila euro a noi sembra piuttosto
ridicolo per questo scopo così nobile ed importante. A questa mia
obiezione posta allo stesso Difensore civico in V Commissione, egli
mi ha risposto che sarà indispensabile mettere in piedi una rete
tra i diversi servizi e con tutti gli operatori che si occupano di
minori. Ha specificato che tale rete lavorerà a costo zero facendo
rientrare tutti gli impegni nell'orario di lavoro normale dei
diversi operatori. Ha aggiunto che le risorse umane e quelle
finanziarie non sono aumentabili di questi tempi e quindi io non
capisco su quali basi invece, nella relazione che accompagna la
legge, si dice che la struttura sarà opportunamente
implementata.
Nella stessa V Commissione, pochi giorni fa, a proposito di un
tema non troppo distante, perché comunque si parlava sempre di
minori in difficoltà, abbiamo sentito molto chiaramente quanto sia
difficile fare realmente rete e che se la sinergia tra i servizi è
senz'altro fondamentale, anche a distanza di tanti anni dal suo
avvio la rete è tutt'altro che facile da gestire. Questo ci è stato
detto chiaramente. Come ricordava bene la collega Russo, l'ufficio
del Difensore civico in questo momento ha due amministrativi e due
coadiutori. Noi ci chiediamo chi metterà in piedi questa rete e
soprattutto, dopo averla messa in piedi, chi potrà coordinarla e
come farà il Difensore civico ad occuparsi poi anche della
sensibilizzazione che rientrerebbe tra le aree che gli competono a
livello culturale e generale attraverso l'importante rapporto con i
media. Come al solito l'impressione è di trovarsi di fronte a
grandi proclami, che ad una prima lettura sembrano anche
meravigliosi, ma poi scopriamo che non c'è personale specifico
formato
ad hoc
perché non ci sono le risorse finanziarie che
servirebbero per remunerarlo o, meglio, si preferisce dirottare
queste risorse su altre voci e quindi si fa ricorso alla rete che
è, sì, doverosa, però è una rete che presenta maglie un po' troppo
bucherellate e frammentarie.
Crediamo inoltre che il Difensore civico abbia già abbastanza da
fare per difendere il cittadino dal potere burocratico e anche dal
potere politico, perché questa è la sua missione in una posizione
che dovrebbe essere
super partes
e che è già di per sé
abbastanza complessa, anche perché ci ha detto in Commissione che
dai 325 casi del 2012 il suo ufficio è passato a trattarne 1.024
all'anno e si occupa oltretutto anche della Casa circondariale di
Brissogne, dove le problematiche non mancano di certo, a cominciare
- come è già stato detto anche in quest'Aula - da una direzione un
po' ballerina che, di fatto, è supplente.
Come ha poi sottolineato giustamente la dirigente Scaglia in
Commissione, se i minori stanno bene, la comunità tutta sta bene.
La fascia dei minori - soprattutto poi se pensiamo ai minori non
accompagnati - è la più debole e la meno garantita. Proprio
ragionando a fondo su quelle importanti parole che noi chiaramente
recepiamo secondo la nostra sensibilità - che probabilmente non è
la stessa con la quale le ha espresse la dottoressa Scaglia - e
alla luce di queste considerazioni che ho cercato di farvi, il voto
di Ambiente Diritti Uguaglianza Valle d'Aosta, appunto per far
coincidere la figura del Difensore civico con il garante
dell'infanzia e dell'adolescenza, è un voto di astensione.
Presidente
- La parola al collega Bertin.
Bertin (RC-AC)
- Un breve intervento su questa legge che
ha avuto una lunga gestazione iniziata già nella passata
legislatura e che ci vedeva, come Regione, in ritardo rispetto a
questa importante problematica.
Oggi diamo una prima risposta, a mio avviso comunque positiva
benché vi sia questo ritardo, e credo che sia l'unica risposta
possibile in questo momento nel nostro contesto valdostano, tenuto
conto delle dimensioni della nostra regione e del bacino di
utenza.
Il Difensore civico certamente avrà competenze maggiori, ma sarà
anche supportato da tutte le strutture dell'Amministrazione, e non
solo, per poter compiere questa importante funzione. Certamente
questa legge potrà e dovrà essere migliorata in futuro. Sotto
questo punto di vista condivido le preoccupazioni espresse dalla
collega Russo, che certamente non sono da sottovalutare, però
questa è una prima risposta che andava data, e anche in fretta.
Abbiamo appena votato in precedenza un intervento per quanto
riguarda le problematiche legate alla ludopatia, un intervento
migliorativo, successivo ad una legge approvata alcuni anni fa;
pertanto niente ci impedirà nei prossimi anni di intervenire e
portare un miglioramento a questo nostro intervento legislativo
odierno.
Oggi però è importante dare una risposta e siamo già largamente
in ritardo. Credo quindi che sia positivo che finalmente la nostra
regione benefici di questa nuova istituzione.
Presidente
- Ci sono altre richieste di intervento? Ha
chiesto la parola il collega Daudry.
Daudry (UVP)
- Un intervento breve anche da parte nostra,
per collegarci agli interventi fatti dai colleghi sull'importanza
dell'adozione di questa iniziativa. Oggi siamo sull'argomento,
abbiamo appena sottolineato quanto il fenomeno della ludopatia
incide anche sulle fasce più deboli, in particolare sui giovani, e
adesso siamo a trattare dell'importanza dell'adozione dell'istituto
del garante dell'infanzia, dell'istituzione che si deve occupare
delle problematiche dell'abbandono, del disagio e del rischio di
violazione dei diritti dei giovani e degli adolescenti. È stato un
percorso lungo, un percorso comunque - come ha ricordato
l'Assessore Certan - seguito anche in passato dall'Amministrazione,
poiché è stata in grado di dare gli strumenti per affrontare queste
problematiche. Oggi però siamo tutti contenti di essere qui a
mettere il suggello e quindi a poter andare avanti in tale
direzione sul lavoro che comunque già è stato fatto.
In merito al fatto che la figura del garante dell'infanzia venga
incardinata in quella del Difensore civico, noi crediamo che le
audizioni siano state chiare: sia gli uffici della dottoressa
Scaglia, sia il Difensore civico, hanno comunque sottolineato come
questo modello che esiste in altre Regioni è in grado di dare delle
risposte appropriate in un contesto come il nostro. Possiamo anche
capire i colleghi che ravvisano magari il sentimento che la
risposta non sia proprio esaustiva. Io ero presente all'audizione
del Difensore civico e devo dire che lo stesso ha detto a tutti noi
di essere pronto a compiere questa importante sfida; credo che chi
era lì ha potuto registrare tutto l'entusiasmo, la forza e la
voglia che ha il nostro Difensore civico, per cui lo ringraziamo
per adoperarsi ed addentrarsi anche in questo importante compito.
Ha detto ed è stato ricordato che lo farà in rete, quindi lo farà
completando le proprie competenze - che sono esclusivamente
giuridiche - lavorando in rete, perfezionando la propria esperienza
ei propri uffici con degli apporti che andranno sicuramente nella
direzione di approfondire le problematiche sociali, psicologiche e
quant'altro gli si porrà di fronte. Infine - e questo è stato un
punto fermo di questa audizione - è stato comunque sottolineato che
si tratta di un primo momento; dopodiché ci sarà una valutazione
che verrà portata avanti serenamente, avremo una casistica, avremo
delle tipologie e saremo in grado di sancire definitivamente se
questo modello che è stato sviluppato - da noi ritenuto fin da oggi
opportuno ed appropriato alla nostra realtà - potrà essere o
migliorato o ampliato oppure confermato.
Oggi siamo quindi contenti del lavoro che abbiamo fatto tutti
assieme per quanto riguarda il contrasto alla ludopatia e possiamo
sostenere tranquillamente che siamo fiduciosi e che stiamo
lavorando nella direzione opportuna dando una risposta che si
attendeva da tempo, incardinando le competenze del garante per
l'infanzia e per l'adolescenza all'interno di quelle del Difensore
civico.
Presidente
- La parola al collega Rollandin.
Rollandin (UV)
- Credo che le sottolineature dei colleghi
mettano in evidenza un aspetto importante: l'esigenza di partire
con questo garante. Il fatto che per ricoprire questa figura in
Valle si utilizzi il Difensore civico - il quale ha dato tutta la
sua disponibilità - sicuramente porterà ad un aggravio di lavoro, e
non da poco, anche se dobbiamo dire che qui si parla di indirizzi,
perché si utilizzano già delle strutture che ci sono, non partiamo
da zero, perché sennò obiettivamente non ci staremmo, in quanto, se
leggiamo tutte le funzioni, è matematicamente impossibile e, per
giunta, con una spesa di 10 mila euro. Teniamo conto di che cosa
significa.
È evidente che il senso ed il significato di questa legge va
nella logica di dire: cerchiamo di coordinare ancora meglio quello
che è già sul territorio, ci sono gli operatori, non è che la
scienza oggi è abbandonata, non è che tutti gli altri settori non
funzionino, però possibilmente con un coordinamento che deve essere
migliorato e che porti risultati migliori. Nel contempo negli
indirizzi e nelle prospettive si dice di collaborare anche con
altri enti come il Co.re.com., per attivare dei meccanismi di
conoscenza e di sensibilizzazione che facciano sì che quanto oggi
esiste possa essere migliorato e migliorabile. Dall'applicazione
pratica di questa nuova figura si capirà poi quali sono
eventualmente i punti laddove c'è da "rafforzare" il personale per
cercare di rendere migliorativo il lavoro che verrà svolto e
coordinato insieme.
Noi siamo quindi favorevoli e credo che questa proposta, anche
se arriva con i tempi che sappiamo, vada nella direzione da tutti
auspicata.
Presidente
- Non ci sono altre richieste di intervento?
Chiudiamo la discussione generale. La parola all'Assessore Certan
per la replica.
Certan (ALPE)
- Intervengo in replica a nome del Governo
regionale ringraziando i colleghi per il contributo che hanno
apportato.
Devo dire che quando siamo stati sollecitati dal Tribunale dei
minori di Torino di occuparci e di dare garanzia a questa tematica
anche noi ci siamo documentati e ci siamo abbastanza preparati. Gli
uffici delle politiche sociali erano già abbastanza preparati ed
erano sul pezzo, quindi ci siamo posti anche noi tutti questi
soucis
. Nello stesso tempo, però, quando abbiamo
approfondito maggiormente, abbiamo ritenuto che un primo passo
fosse meglio del vuoto, e per questo ringrazio i colleghi che lo
hanno rimarcato. Poi si può sempre migliorare - lo abbiamo detto
anche in altre occasioni - e credo che da parte nostra ci sarà
piena disponibilità anche per fare eventualmente un passo
successivo. Sta di fatto che in questo momento c'era il vuoto e,
piuttosto di rimanere nel vuoto, abbiamo preferito fare un primo
passo.
Mi dispiace, collega Pulz, lei suole spesso dire "come al solito
avete scelto al ribasso", ma io, invece, in questo momento mi
permetto di dire: a noi dispiace che lei non abbia colto che
abbiamo preferito fare un primo passo invece del vuoto, anche se -
ripeto - ci rendiamo conto e siamo assolutamente consapevoli che
con 10 mila euro non vi potrà essere un gran passo.
La figura del Difensore civico, in questo caso del garante
dell'infanzia incardinato nel Consiglio regionale, è stata una
prima creazione anche dal punto di vista organizzativo di un
capitolo, ma nulla vieta che nella prossima programmazione si parli
pure di personale. Guardate, più che di competenze credo che - come
lo ha ricordato qualche collega - ci sarà la necessità di risorse
umane in più per poter intervenire meglio, non tanto perché in
questo momento la struttura del Difensore civico non è
adeguatamente preparata, quanto piuttosto che è giusta con i
numeri, le risorse umane attuali sono sicuramente messe a duro
lavoro, ed è per questo che prima ho anche ringraziato per la loro
disponibilità. Sta di fatto che era necessario fare un primo
inquadramento, anche legislativo, e poi siamo a disposizione.
Ripeto: è un tema articolato, l'ha ricordato molto bene e
chiaramente anche la collega Morelli quando ha proposto e letto la
relazione. È chiaro che l'attività sarà monitorata, soprattutto in
questo primo anno e, come tutte le attività che prendono corso, si
monitorerà attentamente. Penso che in questo anche la Commissione
sarà vigile. Dopodiché per la prossima programmazione - anche
finanziaria - nulla vieta che si possano fare scelte di supporto a
questa struttura.
Presidente
- Non ci sono altre richieste? La parola al
collega Vesan per dichiarazione di voto.
Vesan (M5S)
- Anche in questo caso faccio io la
dichiarazione di voto per conto al Movimento 5 Stelle, che però non
sarà uguale a quella precedente. Abbiamo dichiarato che il nostro
voto sarà favorevole, ma il pulsante verde non sarà sicuramente
altrettanto brillante sulla lavagna rispetto a quello precedente.
Nella precedente votazione, rispetto ad un problema grave abbiamo
dato un segnale incisivo, al punto che nell'approvazione di queste
leggi ci sono state critiche pesanti, sono usciti striscioni e
pubblicità sui giornali per criticare l'operato della Regione,
quindi la Regione si è esposta significativamente per risolvere il
problema dell'azzardopatia.
Cosa fa invece la Regione per incidere sul problema dei diritti
dei minori e degli adolescenti? Aspetta il sollecito del Tribunale
di Torino per decidere di mettersi a norma e sostanzialmente si
mette a norma - da quello che invece ho potuto capire io dai lavori
della Commissione - cambiando un'etichetta sulla porta: l'ufficio
del Difensore civico, che già in parte si occupa dei diritti dei
minori nel suo lavoro, diventa anche garante per l'infanzia e
l'adolescenza, e lo fa con le stesse identiche risorse umane
dichiarando, anche in Commissione, che tanto di risorse umane in
più non gliene servono per questo poco che gli abbiamo dato da fare
(credo che i compiti del garante per l'infanzia siano su due pagine
del testo di legge). Si può fare anche con il poco personale già a
disposizione e con risorse a disposizione che ammontano a 10 mila
euro all'anno; 10 mila euro all'anno è un po' come dire che la
garanzia nei confronti dell'infanzia e l'adolescenza vale un ottavo
di Celtica, proprio per avere una misura precisa dell'impegno
economico da parte dell'Amministrazione regionale sul problema.
Noi voteremo a favore perché, come ha dichiarato l'Assessore,
piuttosto che niente è meglio piuttosto, ma è un "piuttosto"
veramente piccolo. Sulla scorta di questo, noi in Commissione non
abbiamo firmato la proposta di legge, ci siamo astenuti. Voteremo
comunque a favore perché, sì, non è un primo passo, forse abbiamo
girato lo sguardo nella direzione giusta ma abbiamo fatto poco di
più. Da parte nostra ci sarà un voto favorevole su questo testo di
legge. Confidiamo però che ci sia un impegno significativo da parte
della Giunta ad operare perché non finisca qui, nel senso che se
con questo pensiamo di aver risolto i rimproveri da parte del
Tribunale di Torino, sicuramente non abbiamo risolto i problemi
dell'infanzia e dell'adolescenza valdostana. È quindi con un
impegno futuro, qualora ci saranno una maggioranza ed un Consiglio
regionale un po' più sensibili a questi problemi e a fare una vera
legge ed un vero ufficio di garante per l'infanzia e l'adolescenza,
che voteremo comunque a favore di questo "minimalista disegno di
legge".
Presidente
- La parola alla collega Morelli per
dichiarazione di voto.
Morelli (ALPE)
- Gli interventi dei colleghi sono stati
utili, interessanti, anche laddove sono stati critici, perché sono
sicuramente improntati a ricercare le soluzioni migliori.
Siamo tutti consapevoli del fatto che questa ulteriore funzione
andrà ad aggravare il lavoro del Difensore civico, ma in questa
fase la soluzione ci pare la più adeguata e, francamente, io non ne
sminuirei la portata. Ci sarà modo di monitorare, ci sarà modo di
valutare e di apportare tutti i miglioramenti necessari. Non
partirei con un pregiudizio sfavorevole e negativo, anche perché il
Difensore civico credo che in audizione sia stato molto chiaro. Mi
sia consentito di esprimere il ringraziamento al dottor Formento
Dojot per l'attenzione, per il lavoro importante che svolge
costantemente e di cui potremo ascoltare la relazione a breve in I
Commissione. È un ringraziamento non formale, è un ringraziamento
assolutamente reale e sincero, perché il lavoro del dottor Formento
Dojot dura da anni e credo che chi ha partecipato alle audizioni in
I Commissione sulla relazione annuale che viene svolta dal
Difensore civico abbia avuto modo di apprezzarne la competenza, ma
anche la grande attenzione.
Presidente
- La parola al collega Bianchi per
dichiarazione di voto.
Bianchi (UV)
- Intanto per dichiarazione di voto: il
gruppo dell'Union Valdôtaine voterà convintamente questo disegno di
legge, anche perché siamo tra i firmatari. Permettetemi poi di
ringraziare il Presidente della I Commissione e tutti i Commissari
per il lavoro che hanno svolto.
Oggi con questo disegno di legge andiamo a garantire un vuoto
legislativo che c'era. Sicuramente la scelta di andare verso il
Difensore civico come garante dell'infanzia - come ha già ben detto
il collega Bertin -, anche in funzione delle dimensioni della
nostra Regione e del fatto che poi lo stesso Difensore civico
sembrerebbe poter assolvere questo compito, in futuro si faranno le
giuste valutazioni.
Termino con una piccola battuta: sicuramente da parte della
collega Pulz c'è una debolezza nei confronti della V Commissione e
la ringrazio vivamente, ma la discussione è stata fatta in I
Commissione.
Presidente
- Possiamo mettere in votazione? La parola
all'Assessore Certan per dichiarazione di voto.
Certan (ALPE)
- Brevemente per dire che a nome della
maggioranza accogliamo l'emendamento proposto dal gruppo della LEGA
e per sottolineare - l'ha fatto bene la collega Morelli - che il
dottor Formento Dojot, nell'accogliere questo carico di
responsabilità in più, ha comunque dimostrato - questo non l'ho
sottolineato, ma lo voglio fare adesso - una grande conoscenza e
sensibilità, direi anche una completezza di informazioni riguardo a
tutti i vari componenti della famiglia. Mi permetto di dire che,
quando vi è la necessità dell'intervento di un garante per tutelare
i diritti dell'infanzia e dei minori, vi è sicuramente anche una
necessità di protezione o di intervento per la famiglia, quindi
avere a volte una visione d'insieme non è poi così negativo.
Pur riconoscendo tutti i miglioramenti e le migliorie che
possiamo apportare a questa legge, in questo momento la
consideriamo veramente importante. Spesso abbiamo detto che si
perde la visione d'insieme a forza di dividere e di spezzettare in
tanti ruoli e in tanti incarichi. Ripeto: quando c'è bisogno di
tutelare un minore, c'è bisogno di tutelare anche la famiglia o il
suo contesto. Poi chiaramente è evidente che vi possono essere
altre figure, è nell'articolato: ci dovrà essere pure la
collaborazione fra molte altre strutture,
in primis
quelle
delle politiche sociali.
Credo inoltre che l'intervento del collega Baccega, che ha
voluto dare più importanza anche alle politiche sociali, possa
essere interpretato come il dare un ruolo maggiore a queste
tematiche. Ripeto: a volte avere la visione d'insieme non è sempre
negativo, spesso abbiamo detto che più si spezzetta e più poi si
perde la visione d'insieme. Stiamo monitorando e siamo alla prima
fase, è un
nouveau regard, peut-être.
Presidente
- Possiamo passare al voto. Apriamo la
votazione.
Articolo 1. Se siete d'accordo lo metto in votazione con
l'emendamento presentato dal collega Manfrin. La votazione è
aperta. La votazione è chiusa.
Esito della votazione:
Presenti: 33
Votanti: 32
Favorevoli: 32
Astenuti: 1 (Pulz)
Il Consiglio approva.
Articolo 2. Posso dare lo stesso risultato per l'articolo 2?
Stesso risultato.
Mettiamo in votazione la legge nel suo complesso. La votazione è
aperta. La votazione è chiusa.
Esito della votazione:
Presenti: 33
Votanti: 32
Favorevoli: 32
Astenuti: 1 (Pulz)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK