Consiglio Regionale della Valle d'Aosta - Oggetto del Consiglio n. 569 del 20 maggio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
EDILIZIA
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 569 del 20 maggio 2009 - Resoconto
OGGETTO N. 569/XIII - Discussione generale congiunta della
proposta di regolamento: "Nuove disposizioni per la concessione di
mutui ad interesse agevolato a favore di persone fisiche nel
settore dell'edilizia residenziale. Abrogazione dei regolamenti
regionali 27 maggio 2002, n. 1, 17 agosto 2004, n. 1, e 18 gennaio
2007, n. 1" e del disegno di legge: "Modificazioni alle leggi
regionali 28 dicembre 1984, n. 76 (Costituzione di fondi di
rotazione per la ripresa dell'industria edilizia), e 28 novembre
1986, n. 56 (Norme per la concessione di finanziamenti agevolati a
favore delle cooperative edilizie)".
Président
- Pour ce qui est des points 23 et 24 il est
nécessaire de faire une sorte d'inversion, parce qu'on devrait
discuter avant la loi et le règlement, mais je pense qu'on pourrait
faire la discussion ensemble et après on fera les deux votations
distinguées: pour la loi et pour le règlement. Vous êtes d'accord?
On passe maintenant au point 24, avec la discussion qui est
conjointe.
La parole au rapporteur, le Conseiller Comé.
Comé (SA-UdC-VdA)
- Merci, M. le Président. Come ha
annunciato il Presidente del Consiglio, inizio ad illustrare la
relazione al punto 24, che riguarda il disegno di legge regionale
n. 25, che è necessario per permettere le modifiche sul disegno di
regolamento regionale n. 4.
Il disegno di legge regionale interviene su due leggi e
precisamente sulla legge regionale 28 dicembre 1984 n. 76, che
riguarda la costituzione di fondi di rotazione per la ripresa
dell'industria edilizia, e sulla legge regionale 56/1986, norme per
la concessione di finanziamenti agevolati a favore delle
cooperative edilizie. Le modifiche alla legge 76/1984, necessarie,
sono propedeutiche all'approvazione delle nuove norme previste
dalla proposta di regolamento regionale n. 4. In particolare, le
modifiche proposte a questa legge prevedono: primo, la riscrittura
dell'articolo 3 per eliminare dallo stesso il riferimento, ormai
anacronistico, agli Enti pubblici territoriali. A tale proposito si
evidenzia che il finanziamento agevolato previsto dalla presente
legge regionale non è mai stato concesso a tali enti. Secondo
punto, l'aumento del periodo massimo di ammortamento del mutuo, che
passerebbe da venticinque a trent'anni, così come sarà poi previsto
nel regolamento. Terzo punto, la soppressione della commissione
prevista dall'articolo 6, in quanto la stessa diventa superflua a
seguito dell'eliminazione della graduatoria e l'introduzione in via
definitiva del "sistema a sportello" previsto nella proposta di
nuovo regolamento regionale.
Le modifiche alla legge regionale 56/1986 hanno l'obiettivo di
rendere coerente tale normativa con le nuove norme previste dalla
proposta di regolamento regionale, tenuto conto che il
finanziamento agevolato concesso alle cooperative edilizie ai sensi
di tale normativa incide sullo stesso fondo di rotazione previsto
dalla legge regionale 76/1984. In particolare si prevede anche in
questo caso l'aumento dell'ammortamento del periodo di mutuo che
passa dai vent'anni attuali a trent'anni, per renderlo uniforme al
regolamento regionale rivolto alle singole persone.
Direi che proseguo ancora con la relazione che riguarda il
disegno di regolamento regionale: questa è sottoscritta e firmata
anche dal collega Crétaz.
Vi è certamente un'aspirazione che accomuna la maggior parte
delle persone: quella di avere una casa in cui abitare stabilmente
e in cui far vivere la propria famiglia e veder crescere i propri
figli. Questa aspirazione però può effettivamente rafforzarsi nella
giusta misura nel momento in cui la casa in cui si abita è la
propria casa fino in fondo: se cioè essa diventa di proprietà.
Questa esigenza è stata da lungo tempo compresa da coloro che hanno
amministrato la Valle d'Aosta e che, proprio per questo motivo
hanno dato vita a quello che possiamo definire come un progetto
complessivo di politica della casa.
Sin dal 1983, con la legge regionale n. 31 si prevedeva
l'abbattimento del tasso di interesse sui mutui per la prima casa
stipulati con istituti di credito privati convenzionati con la
Regione. L'anno successivo, vista la rilevanza della questione,
veniva promulgata l'attuale legge 76/1984 con cui il sistema veniva
innovato, creando un fondo di rotazione per l'erogazione di mutui a
tasso agevolato: si passava cioè dalla logica dei contributi a
quella dell'erogazione diretta di mutui, individuando Finaosta
quale ente erogatore.
Dall'entrata in vigore della legge, dalla 76/1984, fino a tutto
il 2008 la Regione ha finanziato un totale di 10.018 domande. I
risultati di tale attività hanno creato i presupposti affinché oggi
ben il 75 percento dei nostri concittadini sia proprietario
dell'alloggio in cui vive, dato significativo e importante. Oggi
però tale strumento ha bisogno di una ulteriore messa a punto,
finalizzata a semplificare le procedure, ad accelerare i tempi per
la concessione dei finanziamenti, a ridurre i tassi di interesse e
adeguare l'entità degli importi ammessi a rimborso che, data
l'evoluzione dei costi di costruzione, necessitano di un incremento
significativo.
È questa la
ratio
che ha mosso il governo regionale
nell'elaborare le modifiche al regolamento regionale oggi all'esame
di quest'aula, modifiche che in tempi di crisi come quella attuale
vanno nella duplice direzione di attribuire nuove risorse
economiche ai cittadini valdostani e di fornire all'imprenditoria
locale un'ulteriore occasione di slancio produttivo, grazie
all'immissione di denaro fresco sul mercato dell'edilizia.
L'allungamento del periodo di ammortamento dei prestiti che passa
da venticinque a trent'anni anni consente inoltre, in rapporto
all'aumento del mutuo concedibile e alla riduzione del tasso di
interesse, di mantenere una rata costante di importo simile
all'attuale, non andando quindi a gravare sulla spesa mensile della
famiglia. È questo un ulteriore segnale di attenzione nei confronti
della famiglia in momenti difficili come quello attuale.
Il presente disegno di regolamento regionale sostituisce e
abroga il regolamento regionale 27 maggio 2002 n. 1. In particolare
il nuovo testo normativo si propone di assicurare a tutti coloro
che ne hanno il bisogno e le possibilità, l'aiuto necessario e
sufficiente per poter diventare il proprietario della propria casa
di abitazione.
Prestare maggiore attenzione alle famiglie numerose con
l'introduzione dei parametri ISE e ISEE per determinare le fasce di
reddito per l'accesso ed i relativi tassi di ammortamento. Il
meccanismo dell'ISEE, infatti, prevede che lo stesso si riduca
proporzionalmente al numero di componenti il nucleo familiare ed
alle loro caratteristiche.
Uniformare il reddito di accesso al mutuo e l'attribuzione dei
relativi tassi di interesse eliminando la distinzione presente nel
sistema vigente tra reddito da lavoro dipendente (che veniva
considerato solo per il 60 percento) ed altri redditi (considerati
al 100 percento), che penalizzava ingiustamente i lavoratori
autonomi.
Prendere in considerazione, oltre al solo parametro del reddito,
l'intera situazione patrimoniale del nucleo familiare. Infatti
l'ISE/ISEE è composto dal valore assoluto del reddito a cui va
sommato il patrimonio mobiliare ed immobiliare della famiglia, la
cui percentuale di incidenza non supera il 20 percento del suo
valore, tenuto anche conto di una serie di franchigie. Con
l'ISE/ISEE tutti saranno trattati alla stessa maniera (lavoratore
dipendente, autonomo o chi vive di sole rendite finanziarie o
immobiliari) e per ogni cittadino sarà sufficiente recarsi presso
un CAF per ottenere gratuitamente l'apposita certificazione.
Aumentare gli importi di mutuo favorendo in particolare gli
interventi di recupero di fabbricati esistenti per disincentivare
l'occupazione delle aree libere. L'importo massimo riconoscibile
per il recupero è pari a euro 120.000 per i nuclei famigliari,
aumentato quindi del 60 percento, mentre per il mononucleo
l'importo è pari a 90.000 euro aumentato quindi del 29 percento.
Gli importi per l'acquisto e nuova costruzione: si va ad un importo
fino a 100.000 euro per i nuclei famigliari con un aumento del 43
percento, mentre per il monoreddito l'importo si innalza fino a
70.000 euro con un aumento quindi del 16,6 percento.
Modificare alcuni dei requisiti soggettivi per favorire i nuclei
più radicati sul territorio. In particolare gli anni di residenza
richiesti a chi presenta domanda di finanziamento al massimo una
sola volta ed in tale caso, che lo stesso risulti estinto alla data
di presentazione della nuova domanda.
Rendere definitivo il sistema a sportello, sperimentato negli
anni 2007 e 2008, che prevede la presentazione della domanda
durante tutto l'anno e l'ammissione a finanziamento secondo
l'ordine cronologico di presentazione.
Ridurre i tassi di interesse del mutuo, che vengono stabiliti in
misura fissa all'l percento, 2 percento e 3 percento anziché
agganciati ad una percentuale del tasso di riferimento del credito
fondiario, le cui quotazioni possono cambiare mensilmente. È
inoltre prolungato fino a trent'anni il periodo di ammortamento del
mutuo.
Ridurre il fenomeno della rinuncia dopo che la domanda è stata
presentata, istruita ed ammessa per limitare i casi di
improvvisazione dei richiedenti che creano carichi di lavoro
inutili e penalizzano, in termini di tempi di risposta e
finanziamento, le domande successive nell'ordine di ricezione,
grazie all'introduzione di una norma che impedisca di ripresentare
una nuova domanda prima che siano passati... qui ho messo i due
anni, pur sapendo che a livello di commissione... ma io ho
predisposto la relazione prima ancora che fosse presentato
l'emendamento, rispetto a quanto è stato depositato oggi, dove sono
previsti 18 mesi dalla data di rinuncia. Tale norma elimina anche
il rischio che molte delle domande già ammesse e in attesa di
stipulare il contratto di mutuo siano ritirate per beneficiare del
previsto incremento degli importi, il beneficio della riduzione dei
tassi è garantito a tutti i mutui ancora da stipulare. Grazie.
Presidente
- La parola alla Consigliera Carmela
Fontana.
Fontana (PD)
- Grazie, Presidente. La modifica al
regolamento regionale in merito alla erogazione di acquisto della
prima casa è un momento importante per una riflessione che va al di
là delle contingenze. A dicembre saranno esattamente venticinque
anni che l'erogazione dei mutui agevolati da parte della Regione è
stata approvata da questo Consiglio, quindi ne possiamo trarre un
bilancio abbastanza preciso. Il giudizio non può che essere
positivo, perché questa legge ha permesso in tutti questi anni a
moltissime persone di poter acquistare la casa di residenza o di
ristrutturarla o di costruirsela nuova. Il risultato finale è che
la percentuale delle famiglie valdostane proprietarie del proprio
alloggio è molto alto, e questo è indubbiamente un vantaggio per
tutta la società valdostana. Infatti, questo è uno dei pilastri
della percezione del benessere da parte della nostra popolazione,
un benessere di cui può godere pienamente e che certamente è
l'obiettivo finale di chiunque si occupi di politica o abbia a
cuore la nostra comunità.
Un altro effetto positivo di questa legge è stato quello di
favorire l'integrazione sociale fra valdostani da generazioni e
nuova immigrazione, perché in questa maniera, potendosi comprare
casa, tante persone venute da fuori valle si sono inserite a pieno
titolo nella nostra struttura sociale, e noi sappiamo che questo
fattore giocherà un ruolo determinante nei prossimi anni. Proprio
perché stiamo vivendo una fase di forte immigrazione, è necessario
che si sappia dare una risposta integrativa a tutti coloro che
vogliono diventare a pieno titolo valdostani, portando il loro
apporto di lavoro, di intelligenza e di passione.
E allora noi dobbiamo continuare in questa strada positiva,
cercando di mettere a punto le cose che servono a rendere questo
meccanismo del mutuo regionale ancora più funzionale ed efficace.
Già nella scorsa legislatura come gruppo consiliare del Partito
Democratico avevamo presentato delle modifiche al regolamento
regionale 2002 n. 1, proprio al fine di venire incontro ai tre
problemi principali: l'eccessiva rigidità dei requisiti richiesti e
delle procedure per ottenere il mutuo, il tetto massimo fruibile
piuttosto basso e soprattutto in rapporto all'evoluzione del
mercato, fasce di reddito non corrispondenti alla effettiva
capacità a far fronte al mutuo e alla necessità di dare una
risposta anche alle classi intermedie. Dopo aver stimolato la
riflessione con specifiche interpellanze e nel dibattito sul
bilancio regionale il 5 marzo scorso il gruppo regionale del
Partito Democratico ha presentato le proprie proposte di modifica
del regolamento per la concessione dei mutui ad interesse
agevolato, per l'acquisto o la ristrutturazione di una casa ad uso
di abitazione principale. Due settimane più tardi la Giunta
regionale ha presentato la propria proposta, che ha recepito grande
parte delle nostre proposte. Oggi finalmente la discussione,
attorno alla necessità di aggiornare il vecchio regolamento per far
fronte alle criticità e ai limiti emersi in questi anni, approda in
Consiglio regionale.
È un provvedimento atteso, questo: l'acquisto o la
ristrutturazione di una casa infatti è un aspetto fra i più
importanti per la vita di molti cittadini, ma è anche uno dei
settori più colpiti dalla crisi finanziaria e immobiliare globale.
Infatti è proprio sulla capacità di far fronte al rilevante impegno
economico del mutuo, che si possono più facilmente riflettere gli
effetti negativi della crisi economica ed occupazionale, per
aiutare le famiglie valdostane ad acquistare la propria casa,
evitando che siano costrette - come avviene troppo spesso - ad
accendere un secondo oneroso mutuo con le banche e a tassi
sensibilmente più alti rispetto a quello del finanziamento
regionale. Occorre pertanto intervenire con un rilevante
innalzamento dell'importo massimo erogabile. Il nostro gruppo
regionale aveva proposto di innalzare a 110.000 euro l'importo
massimo, sia per l'acquisto che per la ristrutturazione della casa.
La proposta della Giunta invece intende incentivare i recuperi,
fino a un massimo di 120.000 euro finanziabili, rispetto alle nuove
costruzioni, per le quali procede a concedere un mutuo per un
massimo di 100.000 euro. Si tratta di una proposta che ci trova
d'accordo con favore.
Poi il gruppo del Partito Democratico vede accolta nel testo
della Giunta la propria proposta di allungare a trent'anni il
periodo di ammortamento del mutuo: questo consentirà una rilevante
riduzione dell'importo delle rate mensili a carico delle famiglie,
al tempo stesso il nostro gruppo aveva proposto un adeguamento
delle fasce di reddito per l'accesso al finanziamento regionale,
innalzando a 20.000 euro il reddito minimo e a 50.000 euro quello
massimo, con l'obiettivo di incentivare l'accesso ai mutui da parte
di famiglie con un reddito compatibile con l'acquisto di un
immobile, riservando alle fasce più deboli un forte impegno nei
provvedimenti di integrazione dell'affitto. La Giunta nella sua
proposta di regolamento non ha invece voluto modificare i limiti di
reddito e questo è un errore, così come è un errore allungare i
tempi della residenza in valle per poter accedere al mutuo. Noi
abbiamo bisogno di integrare solidamente chi si dà da fare e
produce reddito, perché questo è una risorsa per tutta la Valle
d'Aosta.
Al di là di questioni marginali comunque resta il fatto, come è
già successo per altri provvedimenti nei mesi scorsi, che il
governo regionale ha messo mano a una materia di grande importanza
per la vita di molti cittadini, con la collaborazione anche
propositiva del Partito Democratico. In questo senso il nostro
gruppo ha presentato alcuni emendamenti alla proposta di
regolamento della Giunta, condividendo l'impianto generale del
testo che contiene in linea di massima le proposte avanzate dal
Partito Democratico nel proprio testo. Grazie.
Presidente
- La parola al Consigliere Segretario
Tibaldi.
Tibaldi (PdL)
- Grazie, Presidente. Anche noi vorremmo
fare alcune considerazioni su questi importanti provvedimenti che
sono oggi all'esame del Consiglio.
Nulla quaestio
sulla modifica della legge 76/1984 e la
legge 56/1986: il disegno di legge regionale infatti contiene
principi che sono totalmente condivisibili, di conseguenza su
questo provvedimento esprimeremo il nostro voto favorevole in
maniera convinta. L'allungamento dei termini per ammortizzare il
mutuo fino a trent'anni ci sembra cosa buona e giusta, anche perché
in linea con le attuali proposte di ammortamento che sono tuttora
effettuate dalle banche. Addirittura ci sono banche che arrivano a
quarant'anni, ma pensiamo che una legge regionale che sia modulata
su questo termine temporale sia assolutamente equa e da questo
punto di vista possa venire incontro alle richieste di famiglie,
che si vedranno secondo le stime di Finaosta ridurre le attuali
rate annue da 3.200 euro di oggi a 2.700 di domani. Parallelamente
anche il fatto che gli enti pubblici territoriali vengano esclusi
dai soggetti che possono beneficiare dei finanziamenti ci sembra
una innovazione condivisibile, e così anche le altre norme
importanti che sono contenute in questo disegno di legge.
Ovviamente è un disegno di legge che - come detto - è
propedeutico alla modifica regolamentare, che poi contiene la vera
sostanza della materia applicativa dei benefici che vengono erogati
in materia di casa, e possiamo giustamente sottolineare, come mi
sembra sia stato fatto, che ben otto valdostani su dieci ormai sono
proprietari della casa nella quale risiedono e quindi c'è oltre a
una forte propensione della nostra comunità a cercare di
consolidare subito il bene primario che è l'abitazione di
residenza, anche una elevata attenzione alla proprietà della casa.
E questo sarà indubbiamente un indice di benessere della nostra
regione, ma è anche una sensibilità che forse non in tutte le altre
regioni è così accentuata.
Finaosta peraltro nelle audizioni che abbiamo fatto in
commissione ha evidenziato come siano stati erogati oltre diecimila
mutui per un montante di capitale di oltre 230 milioni di euro dal
1984 ad arrivare ad oggi, da quando ha iniziato la sua vigenza la
famosa legge 76. La proposta di regolamento introduce alcune
novità, sicuramente la più eclatante è quella che prevede
l'inserimento dei meccanismi ISE e ISEE nell'ambito dei requisiti
soggettivi previsti per il riconoscimento di questi mutui, ovvero
per diventare beneficiari. Sappiamo che questo meccanismo ha creato
qualche problema in passato, in particolare l'IRSEE, qui non
previsto, perché l'IRSEE, l'indicatore regionale, è ancora più
restrittivo. Sappiamo che si tratta di meccanismi che normalmente
vengono adoperati per la concessione di prestazioni sociali
agevolate. Sappiamo che i mutui regionali sono contratti di
finanziamento e che quindi in linea di principio non hanno grande
connessione con le prestazioni sociali agevolate. Tuttavia le
nostre perplessità sono state dissipate anche a seguito di una
attenta analisi fatta nelle commissioni competenti, e l'inserimento
di questi meccanismi ISE e ISEE introduce sicuramente dei principi
di equità, perché non c'è solamente una valutazione reddituale del
soggetto richiedente, ma una valutazione di un contesto
patrimoniale che prima era completamente ignorato.
Sono state fatte diverse simulazioni su nostra richiesta da
parte degli uffici competenti. Queste simulazioni hanno dimostrato
che questa equità può essere rispettata e venire incontro anche a
situazioni in cui ci sono famiglie o single che fanno richieste e
che magari oggi sarebbero esclusi dalla norma vigente e domani
possono essere invece inclusi. Fra l'altro su questi passaggi
tecnici anche il nostro gruppo proporrà alcuni emendamenti, che
verranno illustrati in corso di esame. C'è però da dire che il
meccanismo dell'ISE/ISEE inevitabilmente contiene un rischio, ed è
il rischio burocratico. Si tratta di fornire delle documentazioni
più copiose, più ampie, più articolate alle strutture regionali
competenti e c'è il rischio che questa mole cartacea, che viene
prodotta dai richiedenti, possa intasare le strutture e gli uffici
pubblici e rallentare un percorso di elargizione dei mutui, che
sono comunque soldi che vengono prestati e poi vengono restituiti,
e quindi mettere non dico in difficoltà ma creare qualche
complicazione alle famiglie o ai nuclei che fanno le relative
richieste.
Sul punto della residenza e della cittadinanza siamo
assolutamente d'accordo: innalzamento del requisito di residenza, e
con un emendamento proporremo anche il requisito della
cittadinanza; sono principi che qualificano l'appartenenza a una
comunità. Per tale ragione, con tutto il rispetto per i concetti di
integrazione che non rifiutiamo, ma che non vogliamo siano
prevalenti rispetto ai principi di residenza e cittadinanza,
crediamo che vadano salvaguardati e valorizzati.
Abbiamo poi proposto una serie di emendamenti che riguardano
l'innalzamento delle quote dei mutui concedibili, che prendono in
considerazione da un lato i single, o meglio le famiglie composte
da un solo componente, da chi vive da solo, perché come ben
sappiamo il mercato oggi vede dei prezzi che sono particolarmente
elevati. Benché sia intervenuta una proposta che sia più generosa
rispetto al passato, quindi questi nuclei crescono da 60 a 70 mila
euro per i single, da 70 a 100 mila euro per le famiglie se si
parla di acquisto di una prima casa, o ancora più elevati se si
parla di recupero di edifici esistenti, a nostro avviso questa
generosità da parte dell'ente concedente può essere, anche perché
sono soldi che vengono prestati e poi restituiti, un poco più
profonda.
Con un'altra serie di emendamenti proponiamo anche di
sottolineare l'attenzione sul recupero di edifici già esistenti,
questo per evitare delle costruzioni scriteriate come è avvenuto
anche in altri anni e in numerosi borghi e paesi della valle, ma
anche per sollecitare la gente al recupero di edifici che si
trovano nei nuclei storici e che spesso vengono abbandonati, vuoi
per convenienza ed opportunità economiche ed anche per comodità di
andare ad alloggiarsi in edifici nuovi e più confortevoli, più
adeguati alle moderne esigenze delle famiglie. Credo che il
recupero invece debba essere potenziato, valorizzato, e questo
potenziamento e questa valorizzazione passano attraverso la
sensibilità della pecunia, che viene concessa naturalmente in
termini superiori rispetto a quella che viene prevista per il
semplice acquisto della prima casa.
Queste sono in linea di massima le osservazioni che ci sentiamo
di fare su tali provvedimenti. In corso di esame degli articoli ci
soffermeremo su alcuni degli emendamenti che ho adesso
sinteticamente presentato.
Presidente
- La parola al Consigliere Giuseppe
Cerise.
Cerise G. (VdAV-R)
- Merci, M. le Président. Solamente
per confermare, come ho già fatto in commissione, che daremo il
nostro sostegno convinto a questi due provvedimenti. Non starò a
ripetere tutto quanto è già stato detto, un passaggio però lo
voglio fare, è un po' la chiusura che ha fatto il collega Tibaldi,
cioè riteniamo un aspetto qualificante l'aspetto che si va a
premiare gli interventi di recupero. Quello sicuramente andrà ad
incentivare il recupero del patrimonio edilizio esistente.
Abbiamo condiviso con i colleghi del PD alcuni emendamenti che
riteniamo migliorativi a questi due provvedimenti: speriamo che
possano ricevere la dovuta attenzione da parte dell'assemblea. Di
conseguenza voteremo convintamente a favore di questi due
provvedimenti.
Presidente
- La parola al Consigliere Rigo.
Rigo (PD)
- Grazie, Presidente. Ha già spiegato bene il
mio capogruppo l'impegno del Partito Democratico su questo tema in
questi mesi. Io mi permetto di fare tre considerazioni di carattere
generale, perché - consentitemi - l'aula consiliare mi sembra la
sede più opportuna. A mio parere ogni provvedimento legislativo
deve essere valutato non solo in ragione della sua particolare e
specifica funzione, ma deve anche armonizzarsi con un progetto
globale di intervento dell'amministrazione, questo come di altri
ovviamente. Il nostro impegno in qualità di amministratori è quello
di essere capaci di ascoltare i cittadini, rispondere con politiche
che pongono al centro la persona, i diritti di cittadinanza, le
esigenze della vita di tutti i giorni, offrendo risposte ai loro
bisogni, ma anche favorendo le opportunità per migliorare la
qualità della vita e le condizioni di vita.
E una delle questioni che riguardano la vita quotidiana di
ciascuno di noi è sicuramente il tema delle politiche abitative.
Diritto di abitare, si dice, e diritto alla qualità della vita sono
questioni alle quali occorre dare risposta sia nell'immediato, per
le emergenze che ci sono ampiamente e si manifestano ogni giorno,
sia in prospettiva dato che queste sono strettamente connesse con
il governo del territorio che non è infinito. La società, lo
abbiamo detto più volte in questi mesi in quest'aula, è molto
cambiata dal punto di vista sociale, demografico e culturale. Oggi
siamo in presenza di una crisi economica che in modo sempre più
marcato sta investendo le società moderne. In questi anni si è
diversificato e ampliato il fabbisogno abitativo in relazione
all'innalzamento della vita media e alla composizione delle
famiglie per componenti, per nazionalità, per reddito. Disagi e
difficoltà presenti anche nelle nuove generazioni: le giovani
coppie che molte volte ci dimentichiamo, che non riescono a
lasciare le famiglie di appartenenza.
Se qualche anno fa, quindici o venti direi, il tema della casa e
in particolare quello della locazione sembrava sotto traccia e si
incrementava e si favoriva l'acquisto, oggi è chiaro che anche
questa via diventa sempre più difficile, per le ragioni che
dicevano prima i colleghi. La Banca d'Italia, nel rapporto del 2006
sui bilanci delle famiglie, ha messo in evidenza il divario
crescente fra salari e stipendi e il valore della casa. Nel 1995
bastavano 8 anni e 5 mesi della retribuzione media netta di un
lavoratore dipendente, per acquistare un appartamento, nel 2006 ci
volevano 12 anni per acquistare una casa di 100 metri quadrati,
quindi in 11 anni il rapporto è cresciuto di ben il 43 percento,
rapporto che in questi ultimi due anni non è certo migliorato,
anzi.
Il disegno di legge in discussione quindi cerca di rispondere
alla situazione sopra rappresentata, ma ecco la prima
considerazione: il disegno di legge cerca di riempire una casella
vuota, ma non si capisce come questo intervento si andrà ad
armonizzare con una politica programmatica più complessiva, che non
c'è; manca il piano. La programmazione per noi significa metodo
strategico per una politica che voglia perseguire la pianificazione
degli interventi nel difficile e complesso settore delle
abitazioni. Insomma, manca quel percorso a cui faceva riferimento
l'Assessore Marco Viérin nel suo intervento in Consiglio regionale
il 13 novembre 2008, non tanto tempo fa, sul disegno di legge in
merito alle disposizioni urgenti per il finanziamento di interventi
regionali in materia di edilizia residenziale. Leggo dal resoconto:
"Si tratta - diceva l'Assessore - dell'inizio di un percorso che
nei prossimi mesi ci dovrà condurre al completamento di un piano
per la casa, che riesca meglio a sostenere le necessità delle
famiglie con particolare attenzione agli anziani, alle giovani
coppie e ai nuclei con minori, in sostanza alle famiglie". Continuo
nella lettura: "A breve termine potremo lavorare sull'adeguamento
della realtà dei criteri di valutazione dei metodi di risposte in
materia di emergenza abitativa, e nel medio periodo potremo fare
una riflessione sulle opportunità di ammodernamento delle leggi
regionali 39/1995 e 28/2007 propedeutiche - diceva l'Assessore -
all'approvazione del piano triennale 2009-2011- che abbiamo per il
momento accantonato, si ricorderanno i Consiglieri - previsto dalla
legge n. 28, quale strumento per una gestione realmente efficace
della politica della casa". Fine della citazione.
A parte la parziale modifica della legge 39 attualmente
all'esame della III Commissione, modifica che voci maligne
attribuiscono a una sensibilità dovuta alle imminenti elezioni nel
Comune di Aosta, ma ne parleremo poi nel Consiglio dell'11 e 12
giugno, degli altri provvedimenti non ho conoscenza, sicuramente
l'Assessore sta lavorando ma io, ripeto, non ne ho conoscenza.
Ricordo che siamo in attesa del primo piano triennale definito
dalla legge di riordino in materia di edilizia residenziale, legge
approvata nel 2007, piano triennale che dovrebbe indicare gli
indirizzi ed i criteri programmatici finalizzati alla realizzazione
delle politiche abitative regionali. Il piano triennale dovrebbe
essere approvato entro il 30 settembre, da qui a quella data non
sono molte le riunioni già previste da questo Consiglio regionale,
se poi come affermato dall'Assessore si vuole altresì ammodernare
la legge in questione, i tempi sono molto, molto stretti per
l'approvazione del piano triennale.
Bene, quindi, il provvedimento di oggi, ma la Valle d'Aosta ha
bisogno di definire gli obiettivi che si intendono perseguire e
come si intende intervenire nelle aree di criticità. Ricordo ai
colleghi Consiglieri che per l'edilizia residenziale pubblica, a
parte i 78 alloggi e quelli della ex casa Gagliardi, che sta
costruendo l'ARER, e la ristrutturazione di alcuni alloggi del
quartiere Cogne, non si prevedono altri rilevanti interventi in
Valle d'Aosta per i prossimi anni. Ma, come saprete bene, la
richiesta di alloggi a canoni di edilizia sociale è alta, ci
vogliono forse idee e proposte nuove e noi ci permetteremo di
segnalarle quando avremo l'opportunità di discutere il programma
del governo regionale.
Forse sono ormai un vecchio illuso sognatore e come tutti gli
anziani ho anche io delle fisse: una di queste è il piano di zona
della Valle d'Aosta. In quel documento, Assessore, nel suo processo
di costruzione è stato sottolineato con forza il problema della
casa, in particolare sono state evidenziate, fra le altre, alcune
problematicità che ricordo: la casa è un bene primario ed il suo
costo deve essere rapportato al guadagno familiare; l'edilizia
sociale deve rappresentare ancora un sostegno certo per le famiglie
a basso reddito; l'offerta di alloggi o il sostegno a categorie
deboli; la promozione e la incentivazione di azioni atte a dare
risposta temporanea anche alle emergenze (quelle che ricordavo
prima); il sistema di valutazione del reddito dei beneficiari che
deve essere uniforme ed omogeneo; il recupero degli immobili di
proprietà pubblica; il monitoraggio
ex post
degli effetti
delle agevolazioni pubbliche; l'osservatorio della condizione
anziana. Quindi, caro Assessore, attendiamo da lei quel progetto
complessivo, ben delineato dalla legge regionale 28/2007, piano
triennale che deve essere frutto di una concertazione all'interno
del governo regionale innanzitutto, certo, ma anche attraverso un
confronto effettivo con quei soggetti che ogni giorno si misurano
con i problemi legati al diritto dell'abitare.
La seconda considerazione riguarda il sistema di valutazione
della capacità economica del nucleo e l'utilizzazione di criteri
unificati, che diano certezza di parità di trattamento e congruenza
delle prestazioni o dei servizi erogati. Mi riferisco ovviamente
all'introduzione nel disegno di legge del parametro ISE/ISEE: i
commissari della V Commissione sanno bene che anche questa è una
delle mie fisse, però per me questo argomento non è certamente un
argomento strumentale. L'ISE (l'indicatore della situazione
economica) nel decreto legislativo 109/1998 fa esplicito
riferimento a "criteri unificati", quelli che ricordava in sostanza
il Consigliere Tibaldi, di valutazione della situazione economica
di coloro che richiedono prestazioni o servizi sociali o
assistenziali non destinati alla generalità dei soggetti o comunque
collegati nella misura o nel costo a determinate situazioni
economiche. La norma nazionale e le successive leggi quadro per la
realizzazione del sistema integrato di servizi e servizi sociali
fanno riferimento a prestazioni assistenziali o a servizi di
pubblica utilità. A mio parere quindi è, in questo caso, improprio
utilizzare l'indicatore ISE. Non conosco (ma non le ho ovviamente
visitate tutte) Regioni o Province che utilizzano l'ISE in materia
di mutui casa. Badanti, scuola, canoni di locazione, trasporti,
mensa, borse di studio, servizi sociali o socioeducativi, insomma
tutte prestazioni erogate sulla base dell'ISE o ISEE o riferite a
indicatori regionali, ma nessun accenno ai mutui casa.
L'introduzione dell'ISE per i mutui casa è una scelta politica
che non capisco, quindi, il riferimento al reddito, o comunque
principalmente al reddito rimane, per me in questo caso il
riferimento più opportuno. Ma - e qui la seconda considerazione -
detto questo, fatta la scelta di utilizzare un indicatore, quello
che trovo sconcertante, carissimi amici della Giunta regionale, è
l'utilizzazione dell'ISE e non dell'IRSE, indicatore regionale
della situazione economica. Il piano sociosanitario regionale per
il triennio 2002-04 stabilisce che in Valle d'Aosta la condizione
economica di soggetti tenuti alla compartecipazione economica alla
spesa sociale è determinata sulla base dell'indicatore regionale
della situazione economica. Su questa base sono state approvate via
via dalla Giunta regionale le prime deliberazioni sperimentali, in
particolare la n. 2.454 del 2004, che definiva, in un allegato, i
servizi e gli interventi con i quali si dava applicazione all'IRSE.
Nel 2006 il piano regionale per la salute e il benessere sociale ne
prevede addirittura l'estensione e il suo completo sviluppo. Non
c'è un ritorno indietro, ma anzi. E la deliberazione della Giunta
regionale n. 1.266 dell'11 maggio 2007, quella che comunemente
viene chiamata delibera madre, stabilisce che l'ISEE è la base di
calcolo generale per stabilire l'indicatore regionale, cioè
l'IRSE.
La Regione mi sembra abbia così espresso la volontà di estendere
l'applicazione dell'IRSE non solo per l'accesso di servizio socio
assistenziali ed educativi, bensì anche a tutte le altre aree di
governo della programmazione regionale, quali l'istruzione, la casa
ed i trasporti. L'obiettivo del legislatore regionale, cioè noi, è
dunque quello di migliorare l'attuale sistema di valutazione della
capacità economica del nucleo familiare introducendo criteri più
mirati alle specifiche condizioni di ogni nucleo. È evidente che
queste innovazioni, volte a garantire l'equità e la
omogeneizzazione delle politiche nei servizi per i cittadini
valdostani, comporteranno per un certo periodo di tempo un notevole
onere per gli uffici o comunali o regionali. Mi chiedo se non sia
proprio questo il motivo della introduzione dell'ISE, dichiarazione
preparata dai CAAF e non dell'IRSE, che fino ad oggi invece devono
fare gli uffici competenti (non di merito, ma di opportunità
quindi).
Per favorire il cittadino e per non appesantire ulteriormente la
macchina burocratica in questi lunghi mesi l'Assessorato regionale
alla sanità, salute e politiche sociali, in un lavoro secondo me
molto positivo, in collaborazione con il Consiglio Permanente degli
Enti Locali e con i CAAF stessi, sta lavorando per la costruzione
di una banca dati regionali di tutte le dichiarazioni IRSE, non
ISEE. Nello stesso tempo è in fase di elaborazione una convenzione
fra i CAAF tutti, CAAF Regione ed Enti locali, per stabilire che
siano gli stessi CAAF, che già elaborano le dichiarazioni ISE, a
certificare anche le dichiarazioni IRSE. In questo modo renderemmo
un utile servizio al cittadino, che avrebbe un unico interlocutore
e un unico documento per la valutazione della sua condizione
economica e sociale, e anche all'ente Regione o Comune o Comunità
montana che avrebbe lo strumento completo per determinare l'accesso
e la contribuzione delle prestazioni o dei servizi erogati. Tutto
ciò poi dovrà essere inserito nella banca dati regionale dei soli
indicatori IRSE, unico centro di raccolta delle dichiarazioni e di
tutte quelle informazioni atte anche a facilitare i controlli;
ricordiamoci che dobbiamo fare anche i controlli, che la legge
impone agli enti erogatori di servizi, quindi più facilità per i
controlli. Una banca dati regionale che potrebbe diventare risorsa
preziosa per l'ente Regione, in quanto attraverso la lettura,
l'analisi, la valutazione dei dati raccolti, si potrebbero
sviluppare strategie, sperimentazioni utili a un migliore governo
delle problematiche socioeconomiche della nostra regione.
Ecco perché non capisco l'introduzione in questo disegno di
legge dell'ISE, e se indicatore deve essere, perché non quello
regionale? Si dice che l'ISEE sia più favorevole al cittadino:
anche qui sinceramente non capisco. Se per determinati servizi o
prestazioni si vuole favorire una particolare fascia sociale o
particolari nuclei familiari, numerosi oppure i minori, oppure le
giovani coppie o altro ancora, lo strumento più opportuno è proprio
l'IRSE, perché essendo regionale possiamo utilizzarlo adattandolo,
di volta in volta, alla situazione considerata. Così non si può
fare per l'ISEE che è lo strumento nazionale, e in quanto tale non
modificabile. Quindi ritengo che i diversi assessorati per i
diversi servizi dovrebbero utilizzare l'indicatore della situazione
economica regionale, perché è adattabile e compatibile con la
nascente banca dati, banca dati che avrà un costo anche di gestione
e quindi deve essere utilizzata compiutamente e non fare scelte di
opportunità contingente.
Insomma, occorre lavorare con la stessa determinazione messa in
campo dalla Giunta provinciale di Trento, che proprio in questi
giorni ha definito le nuove disposizioni per la valutazione della
condizione economica familiare, là si chiama ICEV, dichiarazione
prevista per tutte le politiche di settore. Trento ha lavorato dal
2001 con varie sperimentazioni sulla base di tre obiettivi:
coordinamento, la banca dati è uno di questi, e semplificazione,
parole tanto care al Presidente Rollandin, e il terzo è l'equità.
Abbiamo l'ISE, l'ISEE, l'ISEU, l'IRSE, l'IRSEE e altri parametri
che anche la pubblica istruzione utilizza per l'università, e sono
utilizzati anche dalla Regione e dagli altri Enti locali, abbiamo
una miriade di indicatori. L'articolo di oggi su La Stampa,
relativo alla riunione del Consiglio comunale di Hône e le
problematiche relative alle tariffe, è un segnale non positivo in
questo senso. I costi dei servizi e la loro tariffazione devono
essere seguiti con maggiore attenzione, a mio modo di vedere, da
parte di tutti gli assessorati, ma in maniera coordinata e
conseguente. Per questo che non capiamo come mai questa
introduzione.
La terza considerazione, perché mi sembra opportuna, riguarda
l'articolo 7, lo ha richiamato anche il Consigliere Tibaldi, il
comma 1 della lettera c), la norma relativa agli otto anni di
residenza nella regione, anche non consecutivi c'è scritto. A me
sembra ovviamente evidente il richiamo agli immigrati, anche se non
c'è scritto, ma il concetto che voglio esprimere vale anche per gli
italiani. Permettetemi però una considerazione in quest'aula, una
valutazione che va al di là delle questioni legate agli anni e che
vuole invece affermare la nostra visione di una società solidale ed
inclusiva. L'Italia in queste settimane sta dando di sé l'immagine
inquietante di un paese in cui la paura dell'invasore domina sui
valori della solidarietà e dell'accoglienza. Ma ci siamo chiesti
veramente quale significato storico e politico ha questo fenomeno
macroscopico di pressione di masse, che con tutti i mezzi cercano
di raggiungere l'Europa?
Credo che ci si debba porre seriamente il problema e forse ce lo
porremo domani pomeriggio, quando discuteremo dell'Europa a tutti i
livelli, di quali trasformazioni economiche e sociali si stanno
verificando in Africa e in Asia, tali da spingere alla fuga
quantità così significative di persone, bambini compresi, e quali
siano le responsabilità nostre, dei paesi ad economia avanzata.
Dobbiamo interrogarci su questo, perché non è pensabile che in un
mondo globale non si globalizzino anche le responsabilità. Ciò
significa che a monte delle disposizioni di legge e di sicurezza
indubbiamente necessarie va delineata una vera e propria politica
delle immigrazioni, che tenga conto anche delle difficoltà, al
limite della impossibilità per molti di sopravvivere nei paesi di
origine. Con questa logica, nella predisposizione urgente di una
politica delle immigrazioni dell'Europa, la politica di
respingimento, che presenta aspetti come avete visto di crudeltà,
deve essere una soluzione che va superata e l'Italia non può
limitarsi all'accompagnamento nel porto di Tripoli.
E poi questo dibattito ha finora trascurato un dato, che
dovrebbe invece far riflettere, oggetto lunedì scorso di un
interessante articolo apparso su La Stampa di Torino. In Italia la
quota degli immigrati irregolari, cosiddetti clandestini,
provenienti dal mare, sul totale dei regolari è appena del 15 per
cento, La Stampa parlava sotto il 13 per cento, mentre a livello
europeo questa percentuale scende addirittura sotto il 10 per
cento. Anche nel nostro paese, come nel resto dell'Europa, gli
immigrati regolari sono in larghissima parte persone entrate con un
regolare visto, e poi trattenutesi dopo la sua scadenza, lo dice
ancora oggi un articolo de La Stampa, nel 2006 il 64 per cento del
totale, mentre la frontiera di gran lunga più permeabile
dell'Europa è quella orientale, non è il Mediterraneo.
Siamo quindi di fronte a un vero e proprio mito, alimentato
artificiosamente da gran parte dei media e sul quale si innestano
l'allarmismo e la retorica del centro destra, un mito che favorisce
la diffusione nell'opinione pubblica di una visione impropria
dell'immigrazione irregolare, delle sue lotte, che è strettamente
collegato a un atteggiamento asimmetrico dell'Europa verso i due
principali confini. Il poderoso investimento economico e politico
che in questi anni ha portato ad erigere un vero e proprio muro nei
confronti del continente africano, che si è tradotto anche in
drammatico aumento del numero dei morti nel canale di Sicilia: 200
nel 2004, 642 nel 2008, 339 nei primi quattro mesi del 2009. Sembra
che la vita valga solo per il concepimento e per il testamento
biologico, non per quella degli immigrati, ma il muro, dicevo, è
infatti innanzitutto riflesso della scelta europea di privilegiare
la direttrice orientale rispetto a quella mediterranea. La nostra
politica, quella dell'Italia, del respingimento va in quella
direzione: scelta miope, subalterna a parer mio, a detta di molti
economisti e sociologi, che non comprende come la costruzione di
una vera partnership euro-mediterranea (mi sento un po'
"andreottiano") fondata sul dialogo e sulle aperture, non sulla
erezione di barriere politiche e culturali, sia essenziale per il
futuro del nostro continente e per gli interessi dell'Italia.
Comunque, tornando all'articolo 7, l'Italia multietnica e
multiculturale è un valore ed esiste già di fatto. L'Italia è parte
di un mondo multietnico e culturalmente interdipendente. Il
presidente degli Stati Uniti è espressione di questa
molteplicità.
Io sono milanista da sempre, l'altra sera per diletto ho
visitato il sito della società; nelle squadre giovanili...
(interruzione del Consigliere Lattanzi, fuori
microfono)
...Massimo: giocano nigeriani, sudanesi, albanesi, marocchini,
tunisini e fra i pulcini ci sono i figli degli immigrati, una lista
infinita. Eccola lì, l'Italia multietnica, musulmani e cattolici,
neri e bianchi, che ci piaccia o non ci piaccia, come diceva
qualcuno in quest'aula. L'Italia dove anche l'esercito diventa
sempre più multietnico: attualmente sono oltre 1.500 gli stranieri
in servizio effettivo, ma il numero è di gran lunga in ascesa nel
nostro esercito. L'Italia delle tragedie è multietnica: da un
servizio televisivo l'altro giorno abbiamo appreso che in uno dei
tanti campi attrezzati nella terra di Abruzzo vivono 400 stranieri
su un totale di 1.350 residenti. 3.432.651 è il numero dei
cittadini stranieri residenti in Italia in modo regolare: questi
sono dati del Ministero degli interni. 5 miliardi di euro di
contributi, l'INPS dichiara i dati ogni anno: nel 2007 entrano
nelle casse dell'istituto 5 miliardi di euro in contributi per i
lavoratori o gli autonomi immigrati. E questi 5 miliardi sono
risorsa benefica per le casse dell'INPS e per le nostre pensioni,
perché questi contributi loro non li riceveranno mai. 2.175.545 è
il numero dei lavoratori assicurati all'INPS alla fine del
2007.
Se questa è la fotografia del nostro paese, ecco che dobbiamo
lavorare tutti insieme per una vera politica di integrazione. Il
paradosso, cari colleghi, è che per sanare la piaga della
clandestinità, si fa di tutto tranne l'unica cosa realmente
efficace: denunciare dove gli immigrati regolari lavorano in nero e
offrire loro l'opportunità di regolarizzazione. In questo modo la
clandestinità criminale, quella fiorente industria che è la
clandestinità criminale, sarebbe isolata e più facilmente
perseguibile. Invece molte delle norme previste - qui arriviamo a
noi - sono punitive nei confronti degli immigrati regolari,
restrizioni e vessazioni persecutorie che riguardano lavoratori e
cittadini immigrati che pagano le tasse e rispettano le leggi di
questo stato.
La verità è che con il pretesto della sicurezza si vogliono
colpire tutti gli stranieri indistintamente, per ragioni
propagandistiche e per dare sponda a un'onda di razzismo
pericolosamente dilagante. Ma stiamo tutti attenti: a forza di
giocare con le parole ci si può trovare invischiati in un modello
di società dal quale poi è davvero difficile tornare indietro.
Ecco quindi che prevedere norme che nulla hanno a che vedere con
l'immigrazione regolare, l'articolo 7, e la sicurezza, pone forti
limiti a una vera integrazione. La norma contenuta in
quell'articolo è volutamente una norma di contrasto che lede non
gli irregolari, ma la famiglia. E invece dati alla mano è
dimostrato come la famiglia sia stata e sia il principale strumento
di integrazione effettiva degli stranieri. Questa norma non
favorisce per nulla il ricongiungimento familiare, e poi lo
troveremo anche nella legge l'11 e 12 giugno, e quindi pone
ostacoli alla vita serena di una famiglia che vuole qui, in questa
comunità, costruirsi il futuro per loro e per i loro figli.
Non è giusto! Questo è un frutto di una cultura sbagliata, che
l'immigrazione sia un fenomeno transitorio: "ma mettiamo quegli
anni li, intanto poi passa..." Non è così! Continuiamo ad avere
bisogno di lavoratori stranieri anche in questo momento di crisi.
Ecco la proposta che poi illustrerà il capogruppo: cinque anni
consecutivi, a nostro parere, è una norma più includente, perché si
dà la possibilità di verificare se è effettiva la volontà di
stabilirsi qui in Valle d'Aosta. Cinque anni consecutivi, non otto
non consecutivi, senza sapere il futuro di questa persona. Cinque
anni sarà anche presto - lo dico agli amici del Popolo della
Libertà - una proposta di legge degli Onorevoli Moffa e Granata, li
conoscete benissimo, del Popolo della Libertà per il riconoscimento
della cittadinanza agli immigrati che vivono regolarmente in Italia
da cinque anni. Quindi questa non è una nostra elucubrazione.
Detto questo, lo ripeto e lo ripeterò ogni volta che mi sarà
data la possibilità, e mi rivolgo a lei, signor Presidente
Rollandin, occorre andare oltre i singoli interventi e definire una
politica capace di governare il fenomeno dell'immigrazione, perché
non si fa così! Attraverso una legge regionale che sia strumento di
crescita e di indirizzo anche per tutti gli assessorati, anche per
le altre comunità, per le altre istituzioni, che sia strumento di
crescita e di dinamismo culturale ed economico. Il governo della
Valle d'Aosta, il buon governo che auspichiamo tutti, passa ormai
anche attraverso la nostra capacità, di questo Consiglio, di
governare la transizione verso questa società, che è una società
multietnica.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie, Presidente. Riprenderò
la parola anche per la replica dopo, per correttezza e per dare la
giusta opportunità ai colleghi che hanno lavorato anche sugli
emendamenti. Ho chiesto la parola in discussione generale in modo
che si possa anche vedere se su qualcosa, perlomeno un emendamento,
si possa trovare una condivisione.
Voglio solo dire alcune cose. In premessa, che il presente
disegno di regolamento regionale sostituisce e abroga il
regolamento 27, come qualcuno aveva già detto. La necessità di
modificarlo è stata chiara, notata da tutti sia in commissione, sia
all'esterno, come oggi detta in maniera chiara dal collega Rigo nel
suo intervento e principalmente, secondo noi, per i seguenti
motivi: rendere definitivo il sistema sportello, quindi la
presentazione delle domande durante tutto l'anno e l'ammissione al
finanziamento secondo l'ordine cronologico di presentazione, fatto
che era già avvenuto in questi ultimi due anni, ma si doveva
decidere se fare questa raccolta sportello in maniera definitiva o
meno. Dopodiché dare maggior peso alla residenza, un tema che nella
replica affronterò perché Rigo lo ha toccato. Aumentare gli importi
massimi di mutuo, favorendo in particolare gli interventi di
recupero; riduzione dei tassi di interesse e aumentare gli anni di
ammortamento fino a trenta; presentare maggiore attenzione alle
famiglie numerose con l'istituzione dei parametri ISE e ISEE, idea
completamente opposta a quella che è stata sviluppata da Rigo;
semplificare il procedimento amministrativo di concessione del
finanziamento.
Tutto questo era partito con un iniziale progetto, che prevedeva
una modifica dell'attuale regolamento regionale, con il passare del
tempo però ci si è resi conto dell'opportunità di poter ottenere un
miglior risultato semplificando le norme in favore dei cittadini,
con la riscrittura totale della normativa e l'abrogazione del
regolamento regionale del 2002.
Rispetto alla normativa attuale, anticipare le modifiche
introdotte con la proposta del regolamento regionale: sono
certamente gli importi di mutui, sono certamente i tassi di
interesse. Qui a qualcuno che ha già toccato l'aspetto che
bisognerebbe osare di più, credo che per parecchi anni si è detta
questa parola, si sono fatte queste affermazioni, ma credo che con
l'aumento del 17 percento alla persona singola per il nuovo e
arrivare al 60 percento di aumento per la ristrutturazione, credo
che sia non un bel segnale, ma un segnale molto forte.
Sugli emendamenti - non voglio dilungarmi perché lo farò nella
replica - crediamo che si possa fare un ragionamento
sull'emendamento n. 7 del PdL, cioè l'emendamento che dice che i
limiti di reddito di cui al presente articolo - parlo del comma 3
dell'articolo 8 - i limiti di reddito di cui al precedente articolo
possono essere modificati in caso di necessità con deliberazione
della Giunta regionale, sentite le commissioni consiliari
competenti. Per noi questa prima parte potrebbe andare bene, perché
si è aperti a fare qualsiasi ragionamento e qualsiasi confronto, su
questi temi soprattutto. È chiaro che non sta bene la seconda
parte, "tenuto conto dell'adeguamento ISTAT...", perché è sinonimo
di burocrazia di nuovo per l'ennesima volta, perché se ci sono le
necessità reali non è che uno domani modifica perché c'è l'ISTAT o
non l'ISTAT. Se ci sono le necessità reali, ci sono le risorse
finanziarie, ci sono nicchie di popolazione che possono attivarsi
verso il ragionamento di poter usufruire del mutuo, è giusto che la
Giunta prenda in esame queste situazioni e possa agire in maniera
celere, perché queste situazioni ti permettono di rispettare quel
famoso tanto declamato tema della sburocratizzazione e
velocizzazione delle scelte da fare nei confronti delle necessità
dei cittadini. Questo mio intervento è stato semplicemente per dare
l'opportunità ai consiglieri che hanno presentato
quell'emendamento, se vogliono proporre un sub-emendamento, se
fatto in quella maniera potremmo accettarlo.
Gli altri due emendamenti presentati dal sottoscritto non sono
nient'altro che due emendamenti concordati in commissione, cioè
quello di portare da 2 anni a 18 mesi il periodo di stop per coloro
che, presentata la domanda, la ritirano. Questo è un discorso molto
importante, perché abbiamo avuto parecchi casi, segnalatici dagli
uffici, di cittadini che, nel tempo, presentavano la domanda,
facevano impegnare le risorse umane della Regione per fare tutta
l'istruttoria, facevano impegnare le risorse finanziarie per quella
domanda, a scapito di altri cittadini che stavano ad aspettare e il
giorno prima di firmare con Finaosta ritiravano la domanda. Credo
che non sia un ragionamento di serietà, credo che sia un discorso
da arginare. Avevamo presentato due anni di stop per chi fa quella
scelta, in commissione abbiamo concordato che poteva essere
proposto, perché qualcuno proponeva 12 mesi e noi 24, un
emendamento per portarlo a 18 mesi.
L'altro emendamento è rivolto ad equiparare sempre maggiormente
le varie categorie nei loro diritti e, quindi, abbiamo presentato
un emendamento che anziché lasciare la deroga degli 8 anni a tutti
i dipendenti pubblici, visto che i dipendenti pubblici secondo noi
sono parificati per i diritti anche a quelli privati e agli altri
provenienti dall'esterno, lascia la deroga, anziché a tutti, solo
alle forze dell'ordine. Anche su questo ne avevamo parlato in
commissione, quindi come impegnatomi in commissione ho presentato
questi due emendamenti.
Presidente
- Siamo sempre in discussione generale.
La parola al Consigliere Segretario Tibaldi.
Tibaldi (PdL)
- Non per un secondo intervento, ma per una
semplice precisazione, visto che l'Assessore ha fatto riferimento
ad alcuni nostri emendamenti e in particolare all'emendamento n. 7
che verrebbe accolto a condizione di una leggera modifica. Siamo
disponibili a presentare un sub-emendamento e di condividerlo nel
senso da lui auspicato. Vorrei solamente farle notare, Assessore,
che l'ISTAT, l'indice che viene indicato come possibile strumento
per modificare con deliberazione di Giunta i limiti di reddito come
previsto da questo articolo, è un indice che è stato inserito
dall'estensore della norma in originale, non è stato da noi messo
nell'emendamento. Noi lo abbiamo ripreso con l'aggiunta delle
commissioni che eventualmente devono essere coinvolte in questa
nuova definizione dei limiti di reddito, ma l'ISTAT è stato scritto
in versione originale da chi ha esteso la legge.
Se è d'accordo, Assessore, visto che siamo ancora in discussione
generale, proporremmo il testo del sub-emendamento e se è condiviso
lo possiamo firmare, oppure se lo ritiene il Consiglio chiediamo la
sospensione per esaminare tutti gli emendamenti. Grazie.
Presidente
- Credo che non sia il caso di sospendere il
Consiglio, visto che è stato concordato. A questo punto basta che
si presenti alla Presidenza il sub-emendamento e lo facciamo
distribuire.
Se non ci sono più interventi sul disegno di legge e sul
regolamento, dichiaro chiusa la discussione generale.
La parola all'Assessore alle opere pubbliche, difesa del suolo e
edilizia residenziale pubblica, Marco Viérin.
Viérin M. (SA-UdC-VdA)
- Grazie, Presidente. Innanzitutto
voglio ringraziare gli uffici dell'Assessorato, gli uffici
dell'ufficio legale e tutti i commissari che hanno lavorato anche
all'interno delle commissioni e anche la consulta regionale per la
casa, con la quale abbiamo lavorato sia su questo regolamento e
questa legge, ma anche su altre, tipo la 39 che è già in
commissione e che arriverà in quest'aula ai primi di giugno.
Oltre a questo ringraziamento vorrei ringraziare anche i
Consiglieri che sono intervenuti in aula, ma anche quei Consiglieri
che sono intervenuti fuori dall'aula negli scorsi mesi, perché su
questo argomento ci siamo confrontati con parecchi di voi anche a
voce e ho cercato di recepire alcune sensibilità e alcune idee per
cercare di portare un prodotto che fosse il migliore possibile.
Tutto è perfettibile, tutto è migliorabile e quando si può fare un
ragionamento anche di revisione dopo un anno o due
dall'applicazione, nulla o nessuno ha la verità in tasca e quindi
si potrà fare anche un domani. Chiaramente crediamo in quello che
abbiamo fatto: lo hanno detto anche parecchi Consiglieri
dell'opposizione, questo mi fa piacere, perché vuol dire che si è
lavorato tutti insieme. In merito ad alcuni interventi è chiaro che
ci sono delle visioni anche diverse, sta nelle cose, se non ci
fossero probabilmente sarebbe peggio perché vorrebbe dire non
volere o che non ci si porterebbe al dovere del confronto, ma si
sarebbe appiattiti a una idea comune a tutti.
La collega Fontana ha richiamato la loro proposta, ci sono delle
cose similari. È chiaro che noi abbiamo fatto un nuovo regolamento,
quindi nella vostra proposta c'è una parte anche importante ma che
è abbastanza minimale, ci sono i due o tre concetti cardini degli
importi e quant'altro, ma avendo fatto tutto un nuovo regolamento è
chiaro che si è lavorato sulla proposta della Giunta. È un
provvedimento atteso, e anche la collega condivide. La collega
ribadisce che è un errore levare gli anni, voglio solo ribadire -
vi ritornerò toccando l'intervento di Rigo - che è un impegno che
questa maggioranza si è presa con gli elettori quando nel programma
ha ribadito di voler agire in questa legislatura per far pesare la
residenza.
Credo che invece il collega Cerise abbia fatto delle riflessioni
anche importanti soprattutto in commissione. Oggi ci ha rimandato
un po' a quella discussione: qui non voglio ricordarla tutta, ma lo
ringrazio come ho fatto all'inizio.
Il collega Tibaldi ha fatto delle riflessioni, anche qui, fatte
in commissione, che bene o male tutti noi sappiamo, condivisibili o
meno, perché vanno anche in contrasto con il lato sinistro del
tavolo, ma è chiaro come ho detto prima che il confronto è
indispensabile.
Credo che Rigo invece abbia fatto un ragionamento più profondo,
cercando di creare un po' di discussione in aula, me ne rallegro.
Voglio solo, riprendendo anche gli impegni che il sottoscritto, la
Giunta si è presa nel mese di novembre, quando ha richiamato le
parole del sottoscritto: particolare attenzione alle famiglie, alle
giovani coppie, agli anziani, con l'ammodernamento delle varie
leggi del settore casa. Ebbene io voglio solo ricordare al collega
Rigo che da novembre ad oggi sono passati sei mesi, lasciamo anche
Natale in mezzo e l'Epifania, contiamoli, sono giorni di lavoro, ma
abbiamo modificato con questa già quattro leggi o regolamenti
inerenti la casa. Quattro su sei! Perché la normativa sugli affitti
l'abbiamo modificata e posso dire oggi qui ai colleghi che il
termine di arrivare a inviare a fine giugno i pagamenti degli
affitti 2008 e 2007 sono raggiunti. In tre mesi si sono fatte tutte
le procedure di due anni di domande, perché le abbiamo raccolte in
un mese e mezzo a dicembre e metà novembre, quindi abbiamo
rispettato anche i tempi non solo della modifica della legge, ma
anche di risposta diretta sul territorio.
Abbiamo modificato la normativa sui tetti in lose, che fa parte
della casa. Siamo arrivati con questa legge sui mutui prima casa, e
anche qui da parte sua come di altri è stato chiesto un confronto.
Noi abbiamo fatto un confronto con la consulta della casa, ci siamo
confrontati anche nelle commissioni, è chiaro che un po' di tempo
ci è servito anche con il CELVA, o CPEL oggi, per fare questo
confronto. Siamo già arrivati in commissione con la modifica della
legge 39, quella delle case popolari, dell'emergenza residenziale
pubblica, quindi arriveremo fra quindici giorni in Consiglio anche
con quella. All'appello manca il discorso del piano triennale che
fa riferimento alla legge 28.
Anche qui quindi probabilmente si vuole... non so, non ho capito
tanto bene l'intervento del collega Rigo a cosa servisse o fosse
propedeutico a cosa. È chiaro che stiamo già lavorando sul piano
triennale e sulla modifica della 28...
Rigo
(fuori microfono)
...io ricordavo solo i
dati...
Viérin M. (SA-UdC-VdA)
- ...no, ma "solo i dati"! Ho
voluto ricordare i dati: che quattro su cinque sono già arrivate,
ma non è che lo dico io, lo dicono i dati.
Dopodiché sul parametro ISE/ISEE nessuno lo ha ancora fatto,
spero che magari qualcuno ci ricopi e magari fra un anno qualcuno
potrà dire: abbiamo copiato la Valle d'Aosta, perché noi sulle
altre normative che ho citato abbiamo utilizzato lo stesso
parametro proprio per fare un discorso unico, per non complicare le
cose, affinché il cittadino sappia che sulla casa utilizza gli
stessi parametri.
E poi c'è il discorso, quando si parla di queste cose, di
chiedere sempre la concertazione. Noi questo sistema o meglio le
modifiche che abbiamo portato a queste normative, quest'ultima e
quella che verrà a giugno, le abbiamo dibattute, ci siamo
confrontati con le categorie, ci siamo confrontati con i sindacati,
ci siamo confrontati con la consulta della casa e guarda caso anche
i verbali della consulta della casa sono alla unanimità: non
saranno tutti assenti nel loro lavoro e nel loro compito anche
nella consulta della casa. Credo che con un ragionamento convinto
di tutti e il lavoro fatto tutti abbiamo ragionato sul lavoro
svolto. E proprio su questo ho voluto che sulla consulta della casa
si facesse un verbale, perché ci sia anche una memoria scritta su
queste cose. Vedete, quando si chiama la concertazione e poi quando
la concertazione avviene, si dice che forse i parametri sono
sbagliati...
(interruzione del Consigliere Rigo, fuori microfono)
...ma dal suo intervento mi è parso di no.
Dopodiché sull'articolo 7, quando si parla di paura degli
invasori, noi non abbiamo paura degli invasori, noi non abbiamo
fatto questo ragionamento. Abbiamo fatto un ragionamento sui
residenti, non abbiamo fatto un ragionamento di tipo diverso
discriminatorio, abbiamo fatto un ragionamento del peso della
residenza. Può essere condivisibile: cinque anni, otto anni,
dieci... Noi abbiamo fatto un ragionamento su otto, quindi nulla
abbiamo detto di diverso in merito al concetto che lei ha espresso
sulla multietnicità. Abbiamo fatto un ragionamento chiaro, che
queste provvidenze come altre devono arrivare alle persone che
hanno dimostrato di voler rimanere e stare in Valle d'Aosta. E
sulla 39 quando ne discuteremo, ci sono dei passaggi ancora molto
più pregnanti su questo significato.
Quindi la ringrazio comunque per il dibattito, o meglio, il
contributo al dibattito che lei ha portato, e ritengo che gli
emendamenti si possono anche illustrare uno a uno, in modo che si
possa anche capire perché la maggioranza non intende approvare gli
altri emendamenti presentati dalle altre forze politiche.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Credo sia corretto
fare due considerazioni sull'argomento che è stato introdotto
a
latere
del problema dei mutui di cui stiamo trattando, ma fino
a un certo punto perché il discorso degli immigrati, della presenza
quindi di lavoratori, di persone che provengono da parti diverse
del territorio, sia dall'Africa che dall'Asia o da altri territori,
credo che sicuramente sia un problema impegnativo.
La proposta e il riferimento ha dato lo spunto per fare una
digressione molto importante sotto il profilo della filosofia con
cui si fa un approccio al problema dell'immigrato, che per quanto
ci riguarda dovrebbe sempre partire da una nota che molto spesso è
dimenticata: noi dovremmo fare di tutto perché nel proprio paese
uno possa vivere, perché non debba emigrare, perché sicuramente la
soluzione non è quella di fermare né con le armi né con altri
metodi chi cerca di fuggire dalla povertà. Sembra così scontato,
purtroppo non lo è perché gran parte degli aiuti internazionali...
noi nel piccolo ripresenteremo la legge per dare sostegno e aiuti
alle collettività che ne hanno bisogno. Il punto focale è sempre
lì, purtroppo a livello internazionale come nazionale le grandi
associazioni hanno fallito. Ha fallito la banca mondiale degli
investimenti, credo che basterebbe leggere i libri sui risultati di
questa politica per capire quanto è stato sprecato e come si è in
ritardo nell'ambito dell'aiuto a queste popolazioni. Sono zone
ricchissime dove, guarda caso, non si può fare nulla e la gente
fugge! Qualcosa che non va c'è. Quindi credo che noi siamo sempre
convinti che la partenza sia quella di dare l'opportunità di
lavorare e rimanere nel proprio paese, ma per mille e una ragione
che non sto a ricordare a chi oggi questi problemi giustamente
conosce meglio di me.
Detto questo, sulle persone che regolarmente sono presenti nel
nostro territorio come su altri, riteniamo di svolgere una azione
che credo sotto il profilo della integrazione, sotto il profilo del
sociale, sotto il profilo del sanitario hanno tutte le attenzioni
che sono non solo necessarie ma uguali a quelle dei residenti.
Credo che chiunque sia in Valle d'Aosta abbia il diritto di essere
assistito, di avere l'assistenza, di avere le integrazioni, di
fruire degli stessi servizi comunali, prima infanzia, asilo e così
via nelle scuole. Quindi credo che sotto questo profilo la Valle
d'Aosta è sovente citata come un esempio.
Ora, sulle politiche del lavoro si fa di tutto per creare le
premesse (ne discuteremo a breve) anche per dare la possibilità,
nella regolarità di partecipare alla crescita del paese, a cui
anche queste persone contribuiscono.
Detto questo, non mi sembra che l'atteggiamento e il riferimento
con cui in questa legge noi facciamo in qualche modo pesare la
residenza sia un'azione contro qualcuno. È una azione che va nella
direzione di tener conto che la residenza, ma non parliamo solo di
Aosta, qui il provvedimento è per la valle intera. Noi parliamo di
chi ha la residenza ad esempio nelle valli laterali, problema che
ancora è di attualità, perché quanti ormai lasciano le valli
laterali! Lì della residenza credo che sia giusto tenerne conto,
che i Comuni tengano conto nella propria discrezionalità anche di
questi punteggi, e la legge lo prevede.
Quindi è una legge che non ha nessun atteggiamento punitivo, è
una norma... regolamento e legge sono, credo, mirate ad ottenere
dei risultati importanti sia con i provvedimenti legati alla
disponibilità finanziaria, sia con l'operazione fatta nell'ambito
del regolamento, con la massima attenzione alle persone che in
Valle d'Aosta si presentano per lavorare con tutti i documenti in
regola: possono lavorare nelle aziende, possono lavorare nel
sociale, non dimentichiamo cosa è successo per le badanti o per la
regolarizzazione di tanti immigrati, che per diverse ragioni
avevano dei problemi e che hanno trovato una soluzione.
Per il resto riteniamo che l'attenzione alla presenza in valle
per un certo periodo sia un elemento che è caratterizzante, a cui
riteniamo di dare un giusto peso, senza offendere nessuno e senza
creare le premesse per far passare questa come una politica contro
l'immigrato. Non è questo: per noi l'immigrato ha tutti i diritti
di cui deve essere investito come persona che investe sul suo
lavoro e come tale va rispettato fino in fondo.
Président
- Pas d'autres interventions? On peut passer à
l'examen de la loi, article par article, c'est-à-dire le point 24 à
l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK