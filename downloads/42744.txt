Consiglio Regionale della Valle d'Aosta - Oggetto del Consiglio n. 239 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Enti e Società sportive
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 239 del 27 gennaio 2021 - Resoconto
OGGETTO N. 239/XVI - Interrogazione a risposta immediata:
"Notizie in merito alla futura collocazione delle associazioni
sportive che svolgono attività presso il Palaindoor Massimo Acerbi
a seguito della chiusura dell'impianto per la realizzazione di
lavori".
Bertin (Presidente) -
Punto 3.01 all'ordine del giorno.
Consigliere Baccega per l'illustrazione, ne ha facoltà.
Baccega (PA) -
È un dato di fatto ormai che il mondo
dello sport, dopo aver vissuto momenti drammatici rispetto alla
pandemia e quindi mancanza di attività, nel prepararsi
eventualmente a una riapertura, ha bisogno di certezze. Il mondo
dello sport, soprattutto il mondo dello sport che frequenta il
Palaindoor di Aosta, è fortemente in difficoltà rispetto alle
prospettive future.
Partendo dal presupposto che è necessario intervenire sul
Palaindoor per ottenere il tanto auspicato certificato di
prevenzione incendi, mi auguro che la Giunta non mi risponda che è
del Comune di Aosta e sono fatti loro, tenuto conto che proprio il
Comune di Aosta aveva a suo tempo fatto una proroga al 31 dicembre
2020 per individuare un'ipotesi di chiusura, proroga che è stata,
proprio il 31 dicembre del 2020, spostata al 31 marzo. Credo che
chi ha fatto questo spostamento non abbia capito che l'attività
indoor
si deve sviluppare per tutto l'inverno, che in Valle
d'Aosta non finisce il 31 marzo, ma sarebbe stato opportuno
arrivare a una proroga al 30 giugno, andava fatta al 30 giugno
2021.
Ci sono società sportive, enti di promozione, federazioni e
tutte le attività collaterali che sono affini allo sport, che si
muovono all'interno di quella struttura e hanno bisogno di più
tempo per fare un trasloco di quel tipo, anche perché la più parte
delle attività sportive lì presenti è retta da tanta azione di
volontariato.
Concludo brevemente, chiedendo quale sarà la futura collocazione
del Tennis Club Aosta situato all'esterno del complesso Palaindoor,
della palestra di arrampicata sportiva, della sede della DISVAL,
quello che in qualche modo l'interrogazione evidenzia, ma
soprattutto anche l'ambulatorio di medicina sportiva della USL.
Presidente -
Per la risposta l'assessore Jean-Pierre
Guichardaz, ne ha facoltà.
Guichardaz J. (PCP) -
Grazie collega Baccega. Come lei
diceva, il Palaindoor di Aosta è stato realizzato dalla Regione ed
è stato ceduto al Comune di Aosta oramai da diversi anni, per cui
come lei ha rilevato non siamo noi a occuparcene direttamente, ma
essendo una realtà importante nell'ambito dell'offerta sportiva
regionale, come lei ha giustamente rilevato, abbiamo comunque
ritenuto doveroso, non appena abbiamo saputo delle note
vicissitudini, capire cosa stesse capitando e quali soluzioni
fossero state in campo o immaginate dal Comune di Aosta. Quindi,
risponderò anche tra l'altro all'ultima domanda, dopo essermi
raccordato con l'Assessore Barmasse per quanto di sua competenza;
rispondo io a tutte le sue richieste.
Riguardo alla palestra di arrampicata le posso dire che l'unica
struttura che attualmente sembra possa accogliere questa disciplina
è la palestra di arrampicata indoor presso la Caserma Cesare
Battisti. Sappiamo che la società sportiva Oasi Vertical ha già
preso contatti con l'Esercito Italiano per la procedura da seguire.
In breve, la società sportiva deve inoltrare richiesta al CONI, per
il tramite della Federazione sportiva nazionale discipline sportive
associate di appartenenza. Il CONI poi trasmetterà a sua volta la
richiesta allo Stato Maggiore della Difesa che, a seguito
dell'istruttoria di competenza, la valuterà insieme alla
Commissione paritetica CONI e Stato Maggiore della Difesa, la quale
poi deciderà l'eventuale concessione o in couso o permuta, cioè in
scambio bene/servizi o non concederà l'uso della palestra di
arrampicata presso la Caserma; comunque, noi ci siamo fatti in
qualche modo anche portavoce per cercare di rafforzare questa
richiesta.
Riguardo al Circolo tennis Aosta gli agonisti tesserati presso
la Federazione FIT di interesse nazionale saranno dislocati, per le
ore necessarie agli allenamenti, presso la struttura di Piazza
Mazzini. I campi esterni saranno utilizzati non appena il tempo
migliorerà.
Per quanto riguarda il pugilato è stata trovata collocazione
presso il Palaghiaccio in una zona adibita a palestra e, a breve,
verrà effettuato il trasloco del
ring
e delle strutture
accessorie.
Riguardo alla situazione della DISVAL, questa pare un po' più
delicata. Come lei sa, nel 2020 è stata avviata la progettazione
per il recupero della
Salle de gymnastique
in Piazza della
Repubblica per destinarla a nuova sede della DISVAL. Le
autorizzazioni del caso sono state rilasciate, i lavori speriamo
possano iniziare in primavera. Al momento la palestra non è ancora
stata ricollocata, ci dicono dal Comune di Aosta e anche da
DISVAL.
Infine, riguardo alla medicina dello sport, l'azienda USL ci ha
comunicato che, pur non avendo ancora ricevuto una comunicazione
ufficiale dal Comune di Aosta in merito alla questione, non avendo,
quindi, ancora chiari i tempi in cui non potrà utilizzare il
Palaindoor, si è comunque attivata per verificare la possibilità di
ricollocare l'ambulatorio di medicina sportiva presso una delle
proprie sedi territoriali. Qualora tale verifica, che è ancora in
corso e che si concluderà a breve, dovesse dare esito negativo,
l'azienda attiverà le procedure per l'individuazione di una
soluzione esterna, anche, eventualmente, a titolo oneroso, se
necessario.
Presidente -
Per la replica consigliere Baccega.
Baccega (PA) -
Grazie Assessore. È vero che il Palaindoor
è del Comune di Aosta, ma si tratta di una struttura a valenza
sportiva direi regionale, quindi è giusto che questo percorso vada
seguito con grande attenzione.
Sul Tennis Club che possa andare ad Aosta ci sono delle grosse
perplessità, sulla palestra di arrampicata sportiva presso
l'esercito ci sono ulteriori perplessità. Purtroppo, non abbiamo il
tempo con questa interrogazione di sviscerare le tematiche, ma
credo che attraverso un confronto nell'arco delle due giornate di
lavoro approfondiremo molto di più questo tema, che è veramente
preoccupante per tutta una serie di società sportive, di enti di
promozione e soprattutto parlo anche, non l'ho citata qui, della
Ginnastica Olimpia e della Gym Aosta: permettono di allenarsi al
Torino e alla Juve nello stesso campo, questo è un po' il concetto.
Dobbiamo seguirla bene e ci lavoreremo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK