Consiglio Regionale della Valle d'Aosta - Oggetto del Consiglio n. 2403 del 23 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 2403 del 23 gennaio 2002 - Resoconto
OGGETTO N. 2403/XI Lavorazione fuori Valle del latte
conferito alla "Centrale Laitière". (Interrogazione)
Interrogazione Appreso che dall’inizio
dell’anno la società cooperativa ABIT non
lavorerebbe più nello stabilimento di Gressan il latte conferito
dai (pochi) produttori valdostani;
Osservato quindi che il latte distribuito in Valle
d’Aosta, per lo più prodotto fuori Valle, verrebbe
lavorato a Torino per arrivare già confezionato nella nostra
Regione;
Preso atto, dunque, che lo stabilimento di Gressan si
occuperebbe solamente della produzione di formaggi;
Richiamate le proprie osservazioni circa la scorrettezza
consistente nell’utilizzare il marchio della
"Centrale Laitière d’Aoste" per la
commercializzazione di un latte che non viene prodotto (se non in
minima parte), né confezionato nella nostra Regione;
i sottoscritti Consiglieri regionali
Interrogano
l’Assessore competente per sapere:
1) se è vero che il latte della "Centrale" viene lavorato e
confezionato fuori Valle;
2) se ritiene tale modo di produzione e di commercializzazione
corretto nei confronti dei consumatori;
3) qual è il giudizio dato dall’Amministrazione
nei confronti della novità e circa l’utilizzo
ingannevole del vecchio marchio;
4) se sono stati finora rispettati gli accordi intervenuti in
occasione dell’acquisizione della "Centrale" da
parte dell’ABIT.
F.to: Curtaz - Squarzino Secondina
Président La parole à l’Assesseur à
l’agriculture et aux ressources naturelles,
Perrin.
Perrin (UV)
In premessa vorrei ancora ricordare al
Consigliere Curtaz che la Centrale Laitière non è più di proprietà
della Regione, che è una società privata, che gestisce in modo
autonomo la sua attività commerciale, nel rispetto degli impegni
assunti con la Regione nel momento della cessione. Fatta questa
premessa, è vero che attualmente il latte viene lavorato e
confezionato nello stabilimento di Grugliasco, con
l’obiettivo, almeno per questo periodo, di andare
verso un contenimento dei costi. Per quanto riguarda la correttezza
nei confronti dei consumatori, ricorderei qui che la dizione
"Centrale Laitière d’Aoste", accompagnata da una
parte figurativa rappresentante un contenitore per latte in un
ovale, così come le altre denominazioni: il "Mont-Blanc", la "Vetta
Blu", il "Gargantua", la "Fiocca", lo "Reblec", sono tutti marchi
commerciali di cui la società è titolare, per averli acquisiti
insieme all'intera società. Tuttavia, questi marchi non sono
assimilabili ai DOP o ai DOC o agli IGP aventi riconoscimento
istituzionale ed aventi il compito di tutelare sia i consumatori
che i produttori, titolari della relativa autorizzazione. Sulle
confezioni del latte in questione è invece correttamente posto il
bollino CEE, che permette di identificare il luogo di lavorazione
ed il titolare dell’autorizzazione a lavorare il
prodotto. Le tecniche di produzione e commercializzazione, adottate
dalla società, non appaiono pertanto scorrette e comunque le stesse
esulano dalle competenze dell’amministrazione
regionale. Credo che eventuali rimostranze circa - come lo
definisce il Consigliere Curtaz - un
"utilizzo ingannevole"
del marchio si possano fare, ma in altra sede.
Ricordo che il gruppo ABIT ha acquistato la società, versando in
un'unica rata 1.550.000 euro e accollandosi, nel contempo, ai sensi
dell’articolo 1273 del Codice civile, il debito
della Centrale Laitière d’Aoste verso Finaosta di
565.000 euro. Nel contratto, ABIT si assume
l’impegno a valorizzare il marchio "Centrale
Laitière d’Aoste", nonché ad utilizzarlo in modo
continuativo, costante ed analogo a quello adottato dalla
precedente gestione. Da quanto mi risulta, ABIT sta rispettando
quanto concordato in sede di contratto, non solo ha sviluppato i
fatturati ed ha avviato un pesante contenimento dei costi per
riequilibrare la situazione di perdita dell’azienda,
ma ha trasferito, e in parte sta trasferendo, linee di produzione
di nuovi prodotti nello stabilimento di Gressan. Come gruppo, ABIT
ha deliberato investimenti per 1 milione di euro, che riguardano
queste nuove linee di produzione da attivare nello stabilimento
valdostano. Alcuni produttori locali poi, continuano a conferire il
loro latte alla Centrale, altri hanno optato diversamente, in
futuro si vedrà chi avrà fatto la scelta migliore: anche questa è
una libera scelta.
Il futuro della Centrale dipenderà dalla capacità
dell’attuale dirigenza e
dall’appetibilità riconosciuta dai consumatori ai
suoi prodotti. Con la privatizzazione della società è tramontata
un’epoca, che ha visto troppe volte il Consiglio
regionale confrontarsi con logiche gestionali proprie del settore
privato, logiche e scelte che hanno imposto la privatizzazione - e
su questo la discussione è stata ampia in questo consesso - per le
perdite di esercizio non più sostenibili e giustificabili.
Président
La parole au Conseiller Curtaz.
Curtaz (PVA-cU)
Non sono soddisfatto della risposta
dell’Assessore. Non sono soddisfatto perché è vero
quanto sostiene l’Assessore in premessa, circa il
fatto che la "Centrale Laitière" è ormai una società a capitale
privato e quindi la Regione non ha una partecipazione diretta, però
è anche vero che, nel momento in cui è stata fatta questa cessione,
sono stati stipulati degli accordi.
Accordi che non ci è mai stato consentito di conoscere bene, ma
accordi che sono stati in questo caso violati nella sostanza, se
non nella forma. Abbiamo letto infatti, nei giorni scorsi, sui
giornali, che con un'operazione di marketing la "Centrale Laitière"
ha proposto nuove confezioni, ha parlato di futuri investimenti per
quanto riguarda la produzione dei gelati, eccetera. Però si è ben
guardata dal dire l’unica cosa significativa: che
ormai nei cartoni di latte della Centrale Laitière non
c’è più un grammo di latte della Regione Valle
d’Aosta, che quel latte non è neppure più
confezionato in Valle d’Aosta. Giustamente lei dice
che lo si desume dal bollo CE, però il consumatore medio non può
capire guardando un codice - dov’è effettivamente
confezionato questo latte.
A questo punto è evidente che il marchio "Centrale Laitière
d’Aoste" diventa ingannevole per
l’opinione pubblica e diventa ingannevole per i
consumatori, perché fa ritenere nella psicologia del consumatore
che questo latte sia prodotto e confezionato in Valle
d’Aosta, cosa che oggi assolutamente non è vera!
Mettiamo pure che questa cosa, dal punto di vista formale, sia
regolare: la cosa grave è che la Regione abbia venduto un marchio
senza la garanzia che quel marchio non venisse utilizzato in
maniera scorretta, perché se si dice "Centrale Laitière
d’Aoste", si presume che il latte contenuto sia un
latte "du Val d’Aoste". Questo è sempre stato il
rapporto consequenziale di chi ha acquistato latte della Centrale,
tant’è vero che fino a pochi anni fa uno degli atout
commerciali di questo latte era quello di dire: comprate latte
valdostano!
A nostro giudizio, questo è tanto più grave perché continuiamo a
parlare ogni volta di qualità del nostro prodotto, di
commercializzazione del nostro prodotto tipico, dell'immagine anche
a livello turistico del nostro prodotto. Se chi produce un
qualunque alimento fuori dalla nostra regione può utilizzare un
marchio che richiama la Valle d’Aosta e quindi una
certa tradizionalità, una certa genuinità, una certa caratteristica
del nostro prodotto, capisce bene, Assessore, che anche dal punto
di vista turistico-commerciale facciamo un'operazione
sbagliata.
Questi cartoncini, che ci permettiamo di esibire, portano chiaro
il marchio della "Centrale Laitière d’Aoste", ma qui
dentro non c’è e non ci sarà forse mai più il latte
valdostano, non perché è stato bevuto, ma perché il contenuto
proviene da fuori valle.
Questo è solo un punto, perché relativamente allo sviluppo di
questa azienda abbiamo tutta una serie di perplessità, sulle quali
torneremo con altre iniziative, perché riteniamo che la Regione sia
interessata a questo stabilimento non solo per la sua storia, ma
per le prospettive occupazionali, per il fatto che è stato
stipulato un accordo, per il fatto che è un'azienda che avrebbe
dovuto essere - e sarebbe interessante, magari una volta lo faremo,
leggere i comunicati stampa che faceva la Giunta quando è stata
aperta la "Centrale Laitière" - "un fiore
all’occhiello" dell’agricoltura
valdostana. Mi sembra invece che stia deperendo un po' alla
volta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK