Consiglio Regionale della Valle d'Aosta - Oggetto del Consiglio n. 1938 del 20 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1938 del 20 ottobre 2022 - Resoconto
OGGETTO N. 1938/XVI - Interpellanza: "Soluzione delle
problematiche e degli impatti ambientali riguardanti il territorio
regionale inerenti al progetto di elettrificazione della linea
Ivrea-Aosta".
Sammaritani (Presidente) -
Passiamo ora al punto n. 43
all'ordine del giorno.
Per l'illustrazione, la parola al
consigliere Perron.
Perron (LEGA VDA) -
Rimaniamo sul tema dei treni. Già lo
scorso Consiglio abbiamo affrontato la questione
dell'elettrificazione in generale sulla problematica che è emersa
ad Ivrea e non mi ripeterò sulle cose che abbiamo già detto allo
scorso Consiglio, però in quella occasione era venuto fuori che ci
sono anche alcune problematiche sul territorio valdostano. Si era
fatto riferimento alla delibera che riassumeva un po' tutto e, in
effetti, siamo andati ad analizzarla. Innanzitutto i comuni
coinvolti sono Hône, Châtillon, Nus, Saint-Marcel, Quart e
Saint-Christophe. C'è un parere negativo alla conferenza dei
servizi, che è del Comune di Hône: i problemi - lo dico già io,
così magari taglio anche la sua risposta, tanto si può leggere -
riguardano: demolizione del casello Alpini, stoccaggio AS06 in Via
Aosta, quindi qui ci sarebbe un impatto sulla viabilità, in misura
certamente minore, comunque questo è un altro tema un po'
assimilabile a quello della città di Ivrea, altri problemi che però
mi paiono meno rilevanti ed in parte già discussi; a Nus, ad
esempio, incremento dei posteggi; poi, una questione sui servizi
igienici. Questo è dalla lettura che io ho fatto, magari anche un
po' sommariamente, ma sono quelle che ci sembrano le problematiche
emerse.
A questo punto le chiediamo quali siano gli intendimenti per la
risoluzione di tali problematiche e anche se ci sono ulteriori
novità sullo sviluppo del progetto, le varie interlocuzioni
riguardo al fatto che comunque il tempo stringe; sappiamo che è un
progetto che ha delle scadenze ben precise e quindi le tempistiche
non sono un fattore che va messo in secondo piano.
Presidente -
Per la risposta, la parola al presidente
Lavevaz.
Lavevaz (UV) -
Di fatto il collega Perron ha già
anticipato parte della risposta, nel senso che poi alla fine le
problematiche si riducono a poche unità nei comuni che lei ha
citato. Ha già citato anche la delibera di cui abbiamo parlato
nell'ambito di un'altra iniziativa, questa delibera che ha voluto
in qualche modo raccogliere all'interno di un unico atto tutte le
osservazioni, sia delle strutture regionali, sia degli enti locali,
in modo da avere un unico atto da presentare alla conferenza dei
servizi da parte delle strutture regionali, intese come territorio
della Valle d'Aosta.
Non sono emerse criticità insormontabili dalle osservazioni
fatte dagli enti locali e devo anche dire che fin dall'inizio
dell'anno, quindi dal mese di gennaio, ci sono state diverse
interlocuzioni, direttamente degli enti locali con RFI, che devo
dire da questo punto di vista ha avuto un atteggiamento comunque di
grandi disponibilità anche verso gli enti locali. È chiaro che ci
sono delle criticità, lei ha citato quella di Hône. Il Comune di
Hône ha chiesto di poter mantenere questa casettina, che è un ex
casello, se non sbaglio, ma lì c'è un problema di distanze. Come
sempre, ci sono delle situazioni che vengono tollerate, magari non
hai più la distanza a norma attuale, ma nel momento in cui metti
mano, fai una variante o fai qualsiasi cosa, devi metterti a norma,
quindi quella situazione lì non è più stata tollerata da RFI e sarà
oggetto di demolizione, ahimè, nonostante ci sia la richiesta del
Comune di Hône di mantenerla. Però queste interlocuzioni che ci
sono state con RFI e i Comuni hanno portato, ad esempio sempre a
Hône, a ipotizzare un sovrappasso anziché un sottopasso, come
richiesto dal Comune, peraltro ipotizzando anche un inserimento
architettonico di un certo tipo, perché Hône è comunque
dirimpettaio del Forte di Bard, quindi non dev'essere una struttura
che ha un impatto visivo ambientale non piacevole. Da questo punto
di vista c'è stata un'interlocuzione che parrebbe essere stata
comunque positiva anche da questo punto di vista.
Sui punti invece sul territorio valdostano, sono esattamente i
comuni che lei ha citato, sono Hône, Fénis, Saint-Marcel, Quart e
Saint-Christophe. I problemi sono stati soprattutto inerenti ai
cavalcavia, i cavalcaferrovia esistenti, perché da un lato c'è la
necessità o di un rifacimento degli stessi o di un abbassamento
della ferrovia, per avere il franco necessario a poter passare i
pantografi che l'elettrificazione prevede. Ad esempio, Hône e Nus
sono due punti in cui i binari verranno innalzati per permettere
gli attraversamenti.
Dal punto di vista dell'impatto ambientale in generale, il
progetto era già stato presentato tanti anni fa per la verifica di
assoggettabilità a VIA; al termine delle verifiche già all'epoca il
Ministero aveva escluso l'intervento di tale procedura, a
condizione di ottemperare una serie di prescrizioni che sono state
poi recepite nel progetto. Nel 2021, a seguito delle modifiche
progettuali presentate nel 2020, il Ministero della transizione
ecologica ha confermato la non assoggettabilità a VIA e quindi, in
buona sostanza, da quel punto di vista il cerchio si è chiuso.
Sulle ulteriori due domande, quindi le posizioni espresse dai
soggetti e gli intendimenti, su questo la Regione ha cercato in
qualche modo di essere di aiuto ai Comuni e di affiancamento, in
particolare per i Comuni interessati da varianti urbanistiche,
dovendosi la Regione anche esprimere su queste varianti. Con
diversi incontri specifici si è poi giunti alla conclusione della
delibera che ha raccolto queste osservazioni. Agli altri Comuni
interessati invece è stato presentato il progetto, i quali poi si
sono espressi direttamente nei confronti di RFI, ma ovviamente lì
la questione era molto più semplice.
Ci sono state, come dicevo prima, ad esempio sul comune di Hône,
delle richieste specifiche che anche in parte lei ha citato. Sono
richieste legittime, anche in parte di compensazione; parlavamo
l'altra volta dei lavori di compensazione richiesti dalla Città di
Ivrea per i disagi; sono dinamiche legittime e naturali. Da quello
che mi risulta, in buona sostanza tutte queste richieste sono state
accolte da RFI e saranno recepite nel progetto esecutivo
finale.
L'unico problema - se così possiamo dire - è stato che, come
abbiamo già detto, questa conferenza di servizi si è svolta in
modalità differita e asincrona, quindi vuol dire che si sono
raccolti i pareri non contestualmente in una seduta con tutti in
presenza, ma in modalità appunto asincrona. Questo ha fatto sì che
RFI non fosse in grado, per ragioni ovvie, di produrre
immediatamente elaborati che tenessero conto di queste soluzioni
concordate con i Comuni, però saranno - come da impegno di RFI -
recepite poi nel progetto esecutivo finale. L'unica richiesta che
al momento sembrerebbe non essere accolta è quella che dicevamo di
Hône, per questioni proprio di distanze non derogabili.
Presidente -
Per la replica, la parola al consigliere
Perron.
Perron (LEGA VDA) -
Grazie Assessore per le risposte che
ci ha dato. Nulla da dire in più sul piano tecnico, la criticità
più grande resta quella fuori dai nostri confini regionali, quella
di Ivrea. In chiusura però io posso fare una considerazione che
invece è meramente politica. Questo progetto di elettrificazione,
ancorché presente in legge, è un po' frutto dell'alleanza del mondo
autonomista con la sinistra, in particolare la parte anche più
radicale della sinistra, anche se adesso non è più presente, la
quale rivendica giustamente il suo ruolo nell'aver attuato questo
progetto con l'allora assessore Minelli e deputata Tripodi. Una
visione con una parte che ha la sua radice nell'ambientalismo più
ideologico, spesse volte, dal nostro punto di vista, anche
parecchio ottuso e incapace spesso di fare delle considerazioni più
puntuali sulle cose.
Se il progetto andrà in porto, bene, ovviamente; se avrà degli
effetti benefici su quello che sarà poi il trasporto, a questo
punto ce lo auguriamo, visti i grandi investimenti che sono stati
fatti. Se ciò non avverrà e ci saranno ancora problemi di vario
tipo sui ritardi eccetera, ovviamente anche a lei la responsabilità
politica, perché noi fin dall'inizio abbiamo espresso le criticità
che poi si sono verificate e abbiamo visto; soprattutto, abbiamo
parlato di alternative tecnologiche che ormai sono attuali e lo
saranno anche nei prossimi anni. Mi riferisco
in primis
forse alle batterie: non ho seguito io la questione dei treni
Hitachi Blues che dovrebbero arrivare a fine anno, ma anche quella
è una novità interessante, perché sono una sorta di trimodali con
una parte di batteria che va ancora a tagliare le emissioni.
Questa è la considerazione nostra. Le alternative tecnologiche
ormai ci sono e ci saranno sempre di più, lo avevamo detto fin
dall'inizio, quindi vediamo quello che succederà, poi a ognuno le
sue responsabilità.
Presidente -
Vista l'ora, chiudiamo i lavori che
riprenderanno alle ore 15:00.
---
La seduta termina alle ore 12:54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK