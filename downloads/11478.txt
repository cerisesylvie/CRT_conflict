Consiglio Regionale della Valle d'Aosta - Oggetto del Consiglio n. 2531 del 25 settembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2531 del 25 settembre 1991 - Resoconto
OGGETTO N. 2531/IX Iniziative per affrontare la domanda di
alloggi e la tensione abitativa
(Interpellanza)
.Errore.
L'origine riferimento non è stata trovata.
Presidente
Do lettura dell'interpellanza
presentata dal Consigliere Bich ed iscritta al punto 19 dell'ordine
del giorno.
Interpellanza Presa conoscenza da notizie pubblicate su "La
Stampa" in queste settimane:
- che il mercato immobiliare delle unità di civile abitazione in
Aosta presenta delle pesanti anomalie per il vistoso incremento dei
prezzi che ormai superano i 3.000.000 il metro quadro per i nuovi
fabbricati;
- che i mutui elargiti dalla Regione per l'edilizia economica
nonostante l'ultimo aumento rappresentano una condizione sempre più
carente per l'acquisto di un alloggio;
- che l'esecuzione dei programmi di edilizia economica e
popolare procedono con estrema lentezza (Quartiere Cogne) e, che da
anni nessun'altra iniziativa è stata presa dal Comune di Aosta per
impiegare i cospicui finanziamenti statali per la costruzione di
alloggi;
il sottoscritto Consigliere regionale
interpella
l'Assessore competente per conoscere:
1) l'esatta entità dei finanziamenti accumulati e non utilizzati
per l'edilizia sovvenzionata e convenzionata;
2) di quali strumenti urbanistici intende dotarsi per
individuare in tempi brevi un piano di edilizia economica e
popolare per Aosta e circondario;
3) quali interventi finanziari si intendono porre in atto per
riequilibrare la domanda di edilizia agevolata;
4) se non ritiene il caso di invitare i comuni, ove più
massiccia si presenta la domanda di abitazioni, a ripristinare la
normativa di supporto alla tensione abitativa (programmazione degli
sfratti, offerta di alloggi a equo-canone, eccetera).
Presidente
Ha chiesto la parola il Vicepresidente Bich;
ne ha facoltà.
Bich (Ind)
Questa interpellanza tiene conto di una
realtà molto disaggregata e sfilacciata, che si manifesta
soprattutto nell'ambito della città di Aosta e dei Comuni
viciniori, e costituisce la presa d'atto di una situazione di grave
carenza abitativa e quindi della conseguente emergenza abitativa
che va sempre più riacutizzandosi e non viene assolutamente
facilitata dalle nuove iniziative, ancorché lodevoli, assunte
dall'Amministrazione regionale, sia con gli ultimi provvedimenti
approvati in Consiglio (modifica dei plafond relativi ai mutui
casa), sia con gli interventi di edilizia convenzionata ed
agevolata. L'emergenza abitativa sussiste ed è acuta.
Inoltre, prendendo atto delle cifre fornite dall'osservatorio
regionale sui prezzi delle abitazioni, si deve constatare che si è
passati ormai a prezzi di mercato molto elevati per le nuove
abitazioni o per gli edifici ristrutturati, che nelle piana di
Aosta superano complessivamente i tre milioni al metro quadro, che
rispetto al valore fondiario della fine degli anni '80
rappresentano un incremento di circa il 60 o 70 per cento.
Dobbiamo constatare, viceversa, che gli aumenti previsti in sede
finanziaria per l'elargizione di mutui-casa sono passati a 100
milioni, con un aumento del 25 per cento, che non riesce neppure a
coprire quella parte ormai indispensabile di risparmio che consente
di acquisire un alloggio ai nuclei familiari con fascia di reddito
fino a 50 milioni. Pertanto, anche in questo segmento della
richiesta abitativa si riscontrano una grave carenza ed una grave
tensione.
Con una certa sorpresa dobbiamo poi prendere atto - non è
un'accusa che io muovo all'Amministrazione regionale, trattandosi
di una competenza prettamente comunale - che l'esecuzione dei
programmi di edilizia economico-popolare procedono con estrema
lentezza. Nella città di Aosta, la localizzazione nell'ambito del
Quartiere Cogne di un aumento delle unità abitative procede molto a
rilento, specie nell'ultimo periodo, tant'è che siamo ancora al
completamento del secondo lotto e non è ancora partito il terzo,
per cui siamo ancora nella fase del cambio dell'alloggio per le
famiglie la cui abitazione è attualmente oggetto di
ristrutturazione.
La scelta, fatta in passato, di rinunciare - perché allora non
se ne manifestava la necessità - ai parametri ed alla normativa
relativa alla tensione abitativa e quindi alle condizioni di
emergenza previste dal CER (Comitato Edilizia Residenziale), che
prevede una serie di possibilità ed interventi nella gradualità
degli sfratti, nel costruire case anche per chi chieda abitazioni
ad equo canone, non è stata reintegrata
Per tutte queste ragioni chiedo, come d'altronde è scritto anche
nell'interpellanza, qual è l'entità dei finanziamenti accumulati
finora per l'edilizia agevolata in generale, quali sono gli
strumenti urbanistici di cui ci vogliamo dotare per poter
intervenire.... Sappiamo benissimo che gli strumenti urbanistici
devono essere captati dai Comuni e deliberati dai Consigli
comunali, ma ritengo che l'Amministrazione regionale possa essere
elemento di raccordo e di coordinamento anche per le
amministrazioni comunali, quantomeno per individuare delle aree del
PEP (Piani di edilizia economica e popolare intercomunale). Finora
non si è mai riusciti a raggiungere tale obiettivo, ma penso che
l'autorità che possa mettere d'accordo gli enti comunali su questo
argomento sia la Regione. Ebbene, vorrei sapere se è possibile
innescare almeno un processo di questo tipo.
Vorrei poi sapere quali interventi finanziari si intendono
mettere in atto per riequilibrare sia in sede finanziaria, ma anche
in altre sedi, la domanda di abitazioni, che in questo momento è
estremamente pressante e è avanzata da diverse centinaia di nuclei
familiari.
Grazie.
Presidente
Ha chiesto la parola l'Assessore dei
lavori pubblici, Martin; ne ha facoltà.
Martin (ADP)
Al problema sollevato dal Consigliere
Bich, che è di grande attualità, è difficile poter dare una
risposta esauriente in occasione di una interpellanza. Penso che
tra non molto avremo modo di ritornare più ampiamente su questo
tema, perché stiamo predisponendo la legge di riforma dell'Istituto
autonomo delle case popolari ed in quell'occasione avremo la
possibilità di entrare più nel merito del problema.
Anche nei recenti incontri tra il Comune di Aosta, che è quello
in cui è maggiormente sentito il problema, e la Giunta regionale,
tra le altre cose si è dibattuto il tema dell'emergenza casa e si è
discusso sul come poterlo superare.
Vorrei dire innanzitutto che questi incontri sono certamente
utili, perché possono facilitare il superamento dei vincoli che il
Consigliere Bich citava nel secondo punto della sua interpellanza e
che non sono certamente di competenza della Regione, ma dei Comuni,
perché gli strumenti urbanistici sono forse la competenza più
importante dei Comuni per la difesa del loro territorio. E' chiaro
quindi che deve essere il Comune ad adottare per primo strumenti
urbanistici che consentano di ristrutturare delle case da mettere
sul mercato. Gli incontri, però, servono a sensibilizzare le
amministrazioni locali competenti, per cercare di risolvere insieme
questo problema.
Tuttavia, al di là di questi incontri, certamente positivi, io
penso che si possa e si debba risolvere il problema casa, anche
perché non è un problema finanziario: i soldi per costruire
perlomeno un certo numero di abitazioni per rispondere fin da
subito all'emergenza, ci sono, come è documentato dai dati che fra
poco citerò. Mancano invece le aree disponibili, specie nel Comune
di Aosta, e probabilmente anche una certa cultura che non è ancora
stata recepita appieno soprattutto nei comuni della cintura di
Aosta. Per fortuna, pian piano, questa situazione sta
modificandosi.
In questi ultimi tempi abbiamo avuto degli incontri con il
Comune di Aosta. Lunedì scorso si è riunita anche l'apposita
Commissione regionale che esamina questi problemi e della quale
fanno parte i Consiglieri Mostacchi e Bajocco. Mi pare che dalle
discussioni siano emersi dei suggerimenti piuttosto importanti,
che, se attuati, darebbero certamente una mano alla soluzione del
problema.
Veniamo ora ai dati chiesti dal Consigliere Bich. Per l'edilizia
sovvenzionata c'è, per il biennio 1988/89, un finanziamento di un
miliardo e mezzo non ancora utilizzato, mentre per il biennio
1990/91 - le cifre sono recenti, perché i finanziamenti sono stati
assegnati solo da poco tempo - sono disponibili sette miliardi e
721 milioni. Già da queste prime cifre si può arguire che abbiamo a
disposizione una massa di denaro piuttosto consistente, che
permetterebbe di costruire qualcosa fin da subito. Nel tempo sono
state fatte alcune economie che ci consentono di poter recuperare
anche un altro miliardo.
Per quanto concerne invece l'edilizia agevolata, il totale dei
contributi può favorire investimenti per circa 18,7 miliardi. Il
Consigliere Bich sa certamente che questi contributi sono in conto
interessi e quindi le somme a disposizione possono favorire un
investimento globale di circa 18,7 miliardi.
Queste sono le somme che abbiamo a disposizione per gli ultimi
tre bienni: 1986-87, 1988-89, 1990-91.
Dicevo prima, però, che il vero problema è quello del
reperimento delle aree su cui poter costruire qualcosa. Proprio
nella riunione di lunedì scorso abbiamo avuto la sensazione che il
Comune di Aosta stia finalmente affrontando il problema in modo
serio. Sono state indicate due aree ed ora bisogna verificare se
sulle stesse sia possibile costruire qualcosa. La prima è l'area di
Via Sinaia, dove si potrebbero costruire dieci o dodici
appartamenti, e la seconda è quella regionale di Via Chambéry, dove
si potrebbero costruire quaranta alloggi. Questa potrebbe essere
una prima risposta.
L'elemento veramente positivo emerso dalla riunione dell'altro
giorno è che il Comune di Aosta, recuperando anche vecchi ritardi,
sta predisponendo una prima variante nel quadro della revisione
generale del piano regolatore della città. Seguendo le indicazioni
dello schema strutturale approvato l'11 settembre scorso, in tale
variante, a detta degli Assessori alla casa ed all'urbanistica
presenti alla riunione, verranno individuate le zone di
trasformazione strutturale, nell'ambito delle quali sono previsti
anche interventi di edilizia economica e popolare.
Gli Assessori presenti alla riunione hanno manifestato la loro
determinazione a presentare al Consiglio comunale di Aosta,
possibilmente assieme alla prima variante di cui vi dicevo, la
localizzazione di tutti i possibili insediamenti di edilizia
residenziale pubblica, secondo un piano globale che escluda, come
purtroppo più volte è successo, delle localizzazioni improvvisate
ed episodiche, che hanno anche dato luogo a numerose polemiche e
non hanno di certo favorito una razionale organizzazione
urbanistica.
Sempre in quella riunione è emersa anche la possibilità - io
sono fermamente convinto dell'utilità di questa strada, che
potrebbe facilitare il pieno recupero del centro storico, che è il
vero problema di Aosta, dove purtroppo non ci sono più molte aree
libere, mentre il centro storico continua a degradare sempre più e
nel quale potrebbero essere ricavati numerosi appartamenti - di
verificare se sia possibile o meno destinare le quote di edilizia
agevolata all'acquisto di immobili per la successiva
ristrutturazione.
Questo potrebbe essere fatto tramite il Comune o le cooperative,
oppure coinvolgendo, cosa che non è mai stata fatta, le imprese,
che certamente potrebbero essere interessate all'iniziativa con
apposite convenzioni che ci aiuterebbero a superare i moltissimi
problemi del centro storico, come ad esempio la multiproprietà, e
ad attuare gli interventi di recupero, consentendoci di mettere sul
mercato della casa degli appartamenti anche allo scopo di abbassare
i costi, che ad Aosta diventano sempre più proibitivi e che, come
ricordava il Consigliere Bich, anche con il recente aumento,
approvato in questo Consiglio, della legge sulla prima casa, non
hanno risolto il problema di chi oggi deve acquistare o costruire
un'abitazione. In effetti, ad un aumento del contributo regionale,
ha purtroppo fatto seguito un aumento del costo delle costruzioni e
quindi il più delle volte l'aumento a carico della Regione è stato
vanificato, perché non è certamente andato a vantaggio di chi aveva
contratto il mutuo.
Forse non ho risposto in maniera "cronologica" ai questi del
Consigliere Bich, ma credo di avergli comunque fornito qualche
risposta. Ribadisco ulteriormente che il vero problema non è tanto
di carattere finanziario, perché i finanziamenti ci sono e sono
anche abbastanza cospicui per un primo intervento, c'è la volontà
politica dell'Amministrazione di integrarli, qualora ciò fosse
necessario, ma soprattutto occorre, a mio avviso, coinvolgere
pienamente il Comune di Aosta ed anche i Comuni limitrofi per
cercare di individuare le aree necessarie per realizzare nuove
costruzioni o meglio per cercare di recuperare l'ingente patrimonio
edilizio esistente, che il più delle volte non è assolutamente
sfruttato.
Presidente
Ha chiesto la parola il Vicepresidente
Bich; ne ha facoltà.
Bich (Ind)
Ringrazio molto l'Assessore per la sua
risposta, che, pur essendo stata puntuale ed avendo coinvolto molti
aspetti del problema casa, non poteva che restare al di sopra delle
linee, perché, come è stato giustamente sottolineato, questa
problematica coinvolge talmente le amministrazioni comunali che le
stesse devono sentirsi necessariamente impegnate in prima istanza a
provvedere al problema.
Mi consenta Assessore, ma la risposta tradisce però anche una
certa disinformazione sulle problematiche della casa, specie quelle
della città di Aosta, dettata forse da un'informazione un po'
ottimistica data dall'amministrazione comunale, stando almeno a ciò
che è apparso nei comunicati stampa di questi giorni, perché il
Comune di Aosta non ha assolutamente il piano globale per dare una
risposta all'emergenza casa.
Le localizzazioni indicate dai rappresentanti dell'esecutivo
aventi queste deleghe non rispondono assolutamente alla realtà, sia
per i tempi di esecuzione delle opere e di utilizzo dei fondi, sia
soprattutto per quella certa carenza nella normativa e nelle leggi
che non consente di effettuare quel ribaltamento nell'utilizzo dei
fondi per l'edilizia agevolata per l'acquisto di edifici da
ristrutturare e da destinare all'edilizia economico-popolare.
Su quell'argomento - ne abbiamo parlato tanto - non si possono
scavalcare le normative dello Stato senza integrarle con normative
nostre. Ecco perché ritengo che il bandolo della matassa sia,
almeno per questo settore, in mano nostra. Se non scavalchiamo
l'attuale regolamento CER (Comitato edilizia residenziale del
Ministero dei lavori pubblici), che indica dei plafond ben precisi,
anche per il riuso e la ristrutturazione, non possiamo utilizzare
quei fondi. Abbiamo però la competenza, anche legislativa, per
poter intervenire.
Per quanto riguarda il piano complessivo della città di Aosta,
mi consta che sono state indicate delle aree che, secondo me, non
possono che suscitare grave perplessità. Si parla di 200 alloggi al
Quartiere Dora, che però sono localizzati nella cascina Favre. Si
tratta di una scelta dissennata dal punto di vista urbanistico. In
passato quelle aree erano state lasciate deliberatamente agricole
ed ora le si inserisce in un piano di edilizia economico-popolare,
con la conseguenza che bisogna costruire tutte le infrastrutture,
modificare il piano regolatore...
(...interruzione...)
... nelle sue linee programmatiche e le cui precedenti
destinazioni, per dichiarazioni fatte da altri illustri membri
dell'esecutivo, sembra che si siano involate verso altri obiettivi.
Pertanto la parte dei 200 alloggi al Quartiere Dora la vedo fin
d'ora molto fumosa e forse inaccessibile, sia in tempi brevi sia in
tempi lunghi.
Veniamo ora alla parte del riuso Lostan-Martinet, che concerne
edifici di pregio e di proprietà regionale nel centro storico di
Aosta. A prescindere dal fatto che parte di questi edifici non è
ancora disponibile, perché sono abitati da alcune famiglie, ma,
anche in questo caso, pensiamoci un po' prima di voler seriamente
localizzare dell'edilizia di questo tipo in questo modo.
Pensiamo anche un attimo ai tempi ed ai modi per il riutilizzo
di certi fazzoletti di terra, come per esempio quello di Via
Sinaia. In passato, quando non si sapeva che risposta dare
all'esigenza abitativa, si diceva: "C'è via Sinaia...", dove però
si possono costruire solo dieci alloggi. Per carità! Tutti siamo
stati subissati dall'emergenza di questo tipo, sappiamo tutti
quanto sia premente, quanto sia straziante per l'amministratore non
poter dare delle risposte, ma via Sinaia non risolve nessun
problema, se non in misura limitatissima, perché è la classica
goccia nel mare delle necessità.
C'è invece un piano di zona già approvato - e su questo io avrei
desiderato una risposta precisa da parte dell'Assessore - di
edilizia agevolata in via Chambéry. Metà di questo piano di zona è
già in esecuzione e si tratta dei 45 alloggi che si stanno
costruendo per le forze dell'ordine. Ci sono poi altri 45 alloggi
per i quali possono essere utilizzati i fondi disponibili. Questo è
un piano già approvato da quattro anni, per cui si tratta
semplicemente di assegnare i fondi ai soggetti attuatori, cioè alle
cooperative.
Si vuole forse fare questo? Ma l'amministrazione comunale di
Aosta non dice così, perché non si è ancora espressa sull'area di
via Chambéry; ma neppure noi ci siamo espressi in tal senso, eppure
quell'area è di proprietà regionale. Tra l'altro, si tratta del
completamento di un piano già approvato dal Consiglio, quindi ci
sarebbero anche gli strumenti urbanistici...
(...interruzione...)
... Ecco. Quindi questa situazione, al di là della risposta data
dall'Assessore, mi lascia molto dubbioso sull'utilità di fare
grosse enunciazioni ai giornali, quando poi, andando a vedere bene
sul territorio, si scoprono solo foglie secche, perché non vi sono
né strumenti urbanistici né strumenti d'altro genere per poter
intervenire, salvo un monte notevolissimo di fondi disponibili:
venti miliardi di lire.
Ma come possiamo noi rispondere a chi chiede la casa e sa che
abbiamo venti miliardi accumulati e non siamo in grado di dare
neanche un alloggio all'anno? Non solo, ma laddove sembrava che ci
fosse il grande polmone di espansione dell'edilizia
economico-popolare, il Quartiere Cogne, siamo ancora alla fase
burocratica per l'approvazione del terzo lotto, che avrebbe dovuto
essere appaltato due anni fa.
Sono questi, secondo me, i ritardi di cui dobbiamo prendere atto
e che dobbiamo cercare di colmare agendo con sollecitudine.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK