Consiglio Regionale della Valle d'Aosta - Oggetto del Consiglio n. 2930 del 21 gennaio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Invalidi civili
Precedente
Successivo
Resoconto integrale del dibattito dell'aula
Oggetto del Consiglio n. 2930 del 21 gennaio 1998 - Resoconto
SEDUTA ANTIMERIDIANA DEL 21 GENNAIO 1998
OGGETTO N. 2930/X Risultati dell'attività dell'Osservatorio
regionale sulle invalidità. (Interrogazione)
Interrogazione Premesso che la legge regionale 7 luglio 1995,
nr. 22 istituiva l'Osservatorio regionale sulle invalidità il quale
doveva attendere ai seguenti compiti:
a) verifica del quadro quali-quantitativo del fenomeno
dell'invalidità civile;
b) elaborazione di previsioni tendenziali;
c) controlli a campione di beneficiari di provvidenze tendenti
ad evidenziare eventuali anomalie;
d) proposte di provvedimenti legislativi nel settore
dell'invalidità civile;
Tenuto conto che il Presidente della Giunta provvedeva alla
nomina dei componenti di tale Osservatorio regionale mediante
decreto 16/XI/95, nr. 1130;
ciò premesso il sottoscritto Consigliere regionale
Interroga
la Giunta regionale per conoscere, a distanza d'un biennio di
tale istituzionalizzazione, i risultati dell'attività espletata da
tale istituto con riferimenti ai compiti soprarichiamati.
F.to: Dujany
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) L'Osservatorio regionale sulle invalidità, come il
Consigliere Dujany sa, è stato previsto dalla legge regionale 7
luglio 1995 n. 22 ed è composto dal Dirigente dell'Assessorato dei
servizi sociali, dal Dirigente dell'Assessorato delle finanze, dal
Dirigente dell'Ufficio regionale del lavoro, dal Dr. Pedellis come
esperto in materia di previdenza e dal Dr. Conca come esperto di
medicina legale. Trattasi pertanto di una struttura tecnica a
supporto dell'Assessorato regionale della sanità e in linea più
generale dell'Amministrazione regionale.
Pertanto do lettura di una relazione che mi è stata predisposta
dal Dirigente che presiede l'Osservatorio:
L'attività espletata dall'Osservatorio regionale sull'invalidità
a distanza di un biennio da tale istituzionalizzazione risulta la
seguente:
Verifica del quadro quali-quantitativo del fenomeno
dell'invalidità civile ed elaborazione di previsioni
tendenziali.
L'Osservatorio ha fornito alcuni dati sugli invalidi civili con
riferimento al 20 giugno 1995, data della conferenza-dibattito
organizzata dall'Assessorato con alcune associazioni. Risulta che
gli invalidi civili in pagamento alla data del ?95 sono 2.637 così
suddivisi: assegni di frequenza 21, pensioni 287, pensioni più
accompagnamento 302, assegni 359, solo indennità di accompagnamento
1.668 di cui da 0 a 65: 150 e oltre 65 anni: 1.518. Il totale degli
invalidi civili a quella data, comprendente cioè anche quelli non
in pagamento, risulta di 11.278, di cui 2.637 risultano in
pagamento. Coloro che hanno una percentuale di invalidità del 35
percento in poi sono 10.000 e più per una spesa annua che supera i
27 miliardi di lire.
L'Osservatorio inoltre ha rilevato due problemi fondamentali. Il
primo riguarda la Commissione per l'assunzione degli invalidi
civili, al riguardo l'Osservatorio ha constatato che un candidato
può essere selezionato per una determinata qualifica, ma in realtà
la Commissione non può sapere se come invalido tale soggetto sia in
grado di svolgere quel tipo di mansione. Pertanto l'Osservatorio ha
ritenuto che debba essere applicata la legge n. 104/92 e la legge
n. 482/68 che riguarda il collocamento obbligatorio nella parte in
cui dispone la sottoposizione dell'invalido ad una visita per
accertare la capacità lavorativa residua.
Il secondo problema concerne la revisione da parte delle
commissioni degli invalidi in pagamento. Facendo riferimento alla
situazione degli invalidi civili, l'Osservatorio ha analizzato un
prospetto redatto dall'Ufficio del lavoro e della massima
occupazione contenente i dati relativi ai lavoratori iscritti nelle
liste di collocamento obbligatorie aggiornate alla data del 25
gennaio 1996 suddivise per fasce d'età, per titoli di studio, per
percentuale di invalidità da cui risultano anche gli invalidi
iscritti, ma non disponibili al lavoro. L'Osservatorio inoltre ha
esaminato un prospetto relativo al personale invalido in forza al
30 giugno 1995 e una rilevazione statistica sulle conferme dello
stato invalidante constatando che per coloro che sono avviati a
selezione nella Pubblica Amministrazione tali conferme vengono
richieste indipendentemente dalla percentuale di invalidità, mentre
per il settore privato la richiesta è effettuata solo per coloro
che hanno una percentuale di invalidità fra il 46 e 49
percento.
L'Osservatorio ha rilevato che, rispetto alle visite di
revisione, previste dall'articolo 3 comma 4 della legge regionale
n. 22/95, l'introduzione della tabella di valutazione delle
invalidità, prevista dal decreto ministeriale n. 52/92 potrebbe
portare a valutazioni differenti rispetto a quelle precedenti
all'entrata in vigore del decreto stesso. I dati forniti sulla
situazione delle commissioni alla data del 15 novembre 1996 sono -
queste sono aggiornabili evidentemente alla data di oggi -: domande
per invalidità civile giacenti: 820, accertamenti richiesti
dall'Ufficio del personale per assunzioni effettuate ai sensi della
482: 165, ricorsi presentati: 18, domande di certificazione ai
sensi della legge 104: 25, domande presentate a cui manca la
documentazione: 44, domande da definire con documentazione già
prodotta: 30. Le commissioni di norma si riuniscono 5 volte la
settimana ed esaminano 12-15 casi a seduta, per poter richiedere un
nuovo accertamento di invalidità per la stessa patologia devono
ricorrere 6 mesi dalla data della prima visita con l'obbligo di
produrre ulteriore documentazione. Al riguardo l'Osservatorio ha
proposto all'unanimità che tale periodo venga portato da 6 a 12
mesi.
L'Osservatorio ha sollevato il problema degli accertamenti degli
invalidi assunti ai sensi della legge n. 482/68, facendo presente
che le domande possono essere riviste sia dal punto di vista
amministrativo, mediante l'esame della documentazione, per
verificare l'eventuale presenza di truffa palese, sia dal punto di
vista medico solo al fine di accertare se, sulla base delle
patologie certificate al momento della dichiarazione di invalidità,
la persona era o meno assumibile ai sensi della predetta legge.
Proposta di provvedimenti legislativi nel settore
dell'invalidità civile. L'Osservatorio ha proposto la modifica del
comma 6 dell'articolo 4 della legge regionale n. 22/95, dove è
prevista la composizione delle commissioni. Ritiene che sarebbe
opportuno aggiungere che il Presidente dovrebbe essere
preferibilmente un medico specialista in medicina legale oppure che
tali medici non debbano essere obbligatoriamente dipendenti o
convenzionati con l'USL della Valle d'Aosta, ma solo dipendenti o
convenzionati di enti pubblici.
Preciso che la modifica di questa legge è in fase di
elaborazione e verrà quanto prima presentata in Giunta regionale
per il successivo iter, modifica ed emendamenti che comprendono
temi ben più vasti rispetto a quelli fatti presenti
dall'Osservatorio sui quali personalmente non concordo.
La necessità di modificare tale comma deriva dal fatto che, a
seguito delle dimissioni del Presidente delle commissioni mediche,
l'Osservatorio ha invitato l'Assessorato a chiedere la
disponibilità dei medici specialisti in medicina legale dipendenti
o convenzionati con l'USL della Valle d'Aosta che però hanno dato
una disponibilità parziale in quanto non possono occuparsi di tutte
le commissioni che attualmente sono 4 per gli invalidi civili, una
per le revisioni, una per i ciechi e una per la legge 104.
L'Osservatorio pertanto ha concordato sulle modificazioni su cui si
è detto.
Terzo punto, ovvero controlli di beneficiari di provvidenze
tendenti ad evidenziare eventuali anomalie: in relazione a tale
compito l'Osservatorio, organo consultivo, non può procedere
direttamente ai controlli e ha pertanto invitato gli uffici
competenti a provvedervi compatibilmente con il sovraccarico del
lavoro delle commissioni. Questo è quanto è stato relazionato dal
Presidente dell'Osservatorio.
Ho a disposizione dei dati più aggiornati che possono essere
visionati dal Consigliere Dujany, aggiungo per quanto mi riguarda
che l'impressione personale è che quest'Osservatorio abbia delle
funzioni molto limitate perché non può agire in prima persona, ma
deve delegare agli organi tecnici che sono le commissioni degli
invalidi civili. Commissioni che, come sapete, hanno avuto un
periodo di grossa crisi antecedentemente all'entrata in vigore
della legge 22 avendo all'epoca un arretrato rispetto alle domande
presentate che si avvicinava all'anno e mezzo; a tutt'oggi, dopo
mille peripezie, possiamo dire che l'arretrato è stato evaso.
Abbiamo però l'intenzione di istituire un'ulteriore commissione per
l'accertamento delle invalidità. Abbiamo buone speranze di poter
reistituire una quarta commissione perché pare che ci sia la
disponibilità di massima di un medico ad entrare a far parte di
questa commissione. Si tratta di un medico non valdostano perché,
come ho avuto più volte modo di dire, in Valle c'è una grossa
carenza di questi medici.
Abbiamo queste prospettive, se si realizzeranno, si potrà poi
mettere in atto un vero e proprio piano di revisione.
Questo è quanto posso riferire. Constato che come tanti altri
Osservatori anche questo rischia di diventare un'istituzione che ha
poche funzioni.
Presidente Ha chiesto la parola il Consigliere Dujany.
Dujany (Aut) Sono del tutto insoddisfatto della risposta fornita
dall'Assessore in quanto mi aspettavo che a distanza ormai di oltre
2 anni dalla legge regionale 7 luglio 1995, che andava ad istituire
l'Osservatorio generale sull'invalidità al quale assegnava
esplicitamente fra i vari compiti anche quello dei controlli a
campione di beneficiari di provvidenze tendenti ad evidenziare
eventuali anomalie, mi aspettavo che oggi l'Assessore arrivasse con
una verifica del fenomeno. Perché non vorrei arrivare a dire - e
per noi Autonomisti sarebbe enormemente grave - che una funzione
che finalmente abbiamo assorbito dallo Stato viene poi gestita per
quel che riguarda il controllo in modo meno coerente di quanto non
abbia fatto lo Stato finora. Con la legge finanziaria del ?96 lo
Stato ha infatti previsto tutta una serie di criteri per far
emergere il fenomeno dei falsi invalidi e ci risulta che tale
fenomeno abbia nel contesto nazionale una sua precisa
individuazione: si va da un 70 percento di falsi invalidi nella
Regione Toscana e nell'Avellinese fino ad una percentuale più
limitata del 20-30 percento in altre parti.
Non vorremmo che il Governo regionale utilizzasse lo strumento
dell'Osservatorio per evitare qualunque accertamento sul fenomeno
dei falsi invalidi che è un fenomeno reale, presente sul quale mi
sarei aspettato una risposta diversa.
Prendo atto che, nonostante la Regione abbia legiferato,
nonostante abbia individuato un preciso organo nell'Osservatorio
regionale che doveva effettuare proprio questo lavoro di controllo
sul fenomeno dei falsi invalidi, prendo atto che ora l'Assessore mi
dice che quest'organismo, che è stato creato con queste finalità
precise, non può operare.
Allora mi aspetto nel concreto che nei prossimi giorni
l'Assessore revochi quest'Istituto inutile, provveda quanto meno a
presentare una proposta di legge che va in questa direzione e che
si parta finalmente per effettuare un controllo perché non vorrei
dover riconoscere oggi, dopo che la Regione giustamente nella legge
finanziaria del ?96 aveva chiesto di non subire i controlli
previsti a livello nazionale per meglio poter controllare al suo
interno questo fenomeno, che lo Stato agisce più efficientemente di
quanto non faccia il nostro Istituto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK