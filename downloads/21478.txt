Consiglio Regionale della Valle d'Aosta - Oggetto del Consiglio n. 1263 del 6 aprile 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1263 del 6 aprile 2005 - Resoconto
OGGETTO N. 1263/XII - Ratifica della deliberazione n. 543, in
data 28 febbraio 2005, adottata dalla Giunta regionale in via
d'urgenza.
Il Consiglio
- visto il parere della III Commissione consiliare
permanente;
- con l'emendamento della Commissione stessa;
Delibera
di ratificare, ad ogni effetto, la sottoindicata
deliberazione adottata dalla Giunta regionale in via d'urgenza e
salvo ratifica da parte del Consiglio:
Oggetto n. 543 in data 28 febbraio 2005:
Integrazione
del piano regionale di gestione dei rifiuti approvato con
deliberazione del Consiglio regionale n. 3188/XI, del 15.4.2003.
Approvazione di tre programmi operativi per lo smaltimento degli
apparecchi contenenti PCB e PCT, per la riduzione della produzione
dei rifiuti e per la riduzione dei rifiuti biodegradabili da
smaltire in discarica.
Président - Je rappelle que la IIIe Commission, à l'unanimité,
avec la présentation d'un amendement, a donné son avis
favorable.
La parole au Conseiller La Torre.
La Torre (FA) - Credo che questo sia un argomento molto delicato
e importante e ritengo che di questo argomento, all'interno di
quest'aula, se ne parli poco. La gestione dei rifiuti è sicuramente
uno dei punti qualificanti per una moderna amministrazione che sia
attenta ai bisogni dei cittadini, perché è proprio nella gestione
di questi servizi che si può fare la differenza in termini di
capacità amministrativa.
Ritengo quindi che questa deliberazione sia significativa, nel
senso che va nella direzione che dico, di dare una risposta ad un
problema specifico; però credo che in qualche modo si debba
cogliere l'opportunità che offre la deliberazione per fare un
discorso più ampio in merito all'argomento della gestione dei
rifiuti. Non esistono solo rifiuti speciali, sebbene i rifiuti
speciali ci preoccupino in maniera speciale, ma esiste la questione
in Valle dei rifiuti che è del tutto irrisolta!
Non voglio polarizzare l'attenzione del Consiglio aprendo un
dibattito in questa sede sulla questione dei rifiuti, però ritengo
sia importante che in questa sede si enunci almeno la volontà di
portare all'attenzione del Consiglio la problematica nel suo
complesso, perché va bene dare una risposta mirata sulla specialità
e sulla necessità di trovare una collocazione di smaltimento di
questi rifiuti, ma non possiamo fingere che si affrontano, qui, dei
problemi importanti come la sanità e, nel contempo, dimenticarci
che alle porte di Aosta abbiamo una situazione che ormai sta
diventando indecente e indecorosa per una Regione che si professa
"Regione turistica"!
Allora, prima di fare un discorso più approfondito, mi
aspetterei che nella presentazione di questa deliberazione si
dicesse che la stessa va ad inquadrarsi in una volontà da parte di
questa Amministrazione più precisa, mi piacerebbe sentire un
intervento da parte di qualcuno che mi dice che oggi diamo una
risposta importante, utile, indispensabile richiesta dalla CE per i
rifiuti speciali, ma c'è una volontà precisa da parte di questa
Amministrazione di affrontare il problema dello smaltimento dei
rifiuti nel loro complesso, perché è indecente e impensabile che
nel 2005 ci sia, alle porte di Aosta, una situazione dei rifiuti
come quella che c'è! E sfido chiunque su questo tema ad aprire un
dibattito in quest'aula, davanti alle televisioni, in una piazza
dei Comuni che ritiene opportuna, perché è indecente e impensabile!
Ci vantiamo di voler essere una Regione che guarda al turismo e non
diamo le risposte minime non solo alla sanità - perché è anche un
problema sanitario -... vorrei solo ricordare a tutti i sindaci i
problemi di sanità che ci sono attorno alla discarica, quindi
vorrei richiamarli al loro dovere come sindaci di tutelare la
sanità dei loro Comuni, ma vorrei ricordare che c'è un problema
anche solo di immagine. C'è poi un problema pratico, ormai quella
discarica è satura e vorrei anche dirvi che ha delle perdite di
gas; non mi stupirei che uno di questi giorni ci fossero dei
problemi legati alla sicurezza perché è noto che quella discarica è
al limite!
C'è un problema di decoro, c'è un problema di sicurezza, c'è un
problema di sanità, ci sono una serie di problemi. Pregherei almeno
per soddisfazione, per vedere che c'è un progetto, che questa
deliberazione si vada ad inserire giustamente all'interno di una
visione che dia delle risposte in prospettiva al problema dello
smaltimento dei rifiuti in Valle d'Aosta.
Président - La parole au Conseiller Riccarand.
Riccarand (Arc-VA) - Anch'io, prima di intervenire nel merito di
questo provvedimento, ritengo che sarebbe opportuno avere
un'esposizione da parte dell'Assessore, in modo che tutto il
Consiglio possa esprimersi.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Voglio ricordare come nell'aprile 2003 il
Consiglio regionale deliberava a larga maggioranza uno strumento
che era lo strumento applicativo di tutta una serie di
disposizioni, prima la direttiva comunitaria e poi il decreto
legislativo "Ronchi", e che si chiamava "piano regionale dei
rifiuti". Con tale strumento si andava a disegnare tutti gli
scenari, secondo un percorso coerente alla normativa comunitaria
che disciplinava la raccolta e lo smaltimento dei rifiuti.
Se prendiamo a riferimento la normativa comunitaria, dovremmo
tranquillizzare il collega La Torre, perché la CE presuppone la
fine delle discariche, in quanto strutture che possono ricevere
solo quello che alla fine non si può fare a meno di stoccare,
incluso il prodotto che esce dalla termovalorizzazione, processo
ampiamente auspicato dalla stessa CE e dal decreto ministeriale.
Quello che diceva il collega La Torre mi vede anche d'accordo,
capisco il cittadino che arriva ad Aosta, città turistica, e infila
il biglietto dell'autostrada con qualche perplessità perché non sa
cosa c'è lì attorno, ma stamani il collega Riccarand mi ha chiesto
con un'interpellanza di fare il IV lotto che è proprio lì, cioè
adesso il biglietto dell'autostrada lo infili lì e la discarica ce
l'hai un po' sopra; con il IV lotto ce l'avrai anche sotto per cui
uno sarà accompagnato dalla discarica. Non è che il problema si
risolve dalla sera alla mattina, perché anche quando decidessimo di
fare un termovalorizzatore, da qui alla sua realizzazione
passerebbero 7 anni con investimenti che vanno da 35 a 70 milioni
di euro. Il problema nel piano regionale dei rifiuti non è che non
sia trattato, tanto che si parla di ultimare il IV lotto e noi
stiamo cercando di contenerlo il più possibile, per addossarlo il
meno possibile al casello dell'autostrada: ecco perché cerchiamo di
occupare tutti quegli spazi che il II e il III lotto in esaurimento
ci consentono di fare attraverso la riprofilatura delle scarpate,
l'innalzamento che va a compensare il processo di stabilizzazione e
quindi di interramento delle discariche.
Con quello che stiamo facendo adesso e con quello che dovremo
ultimare avremo un tempo residuale della discarica di 12 anni, ma
nel frattempo non si sta a guardare perché abbiamo già attivato -
peraltro come era previsto nel piano - una fase intermedia che
prevede che la Regione possa fare - come sta facendo - degli
accordi anche con le Regioni vicine, per portare i rifiuti alla
termovalorizzazione. Adesso la Regione Lombardia ha autorizzato la
seconda linea di incenerimento con l'inceneritore della Lomellina e
stiamo trattando per portarle i rifiuti, ma su questo bisogna
essere molto chiari, perché prendere il rifiuto, portarlo là e
farlo incenerire, per poi riportarsi le scorie, non è un'operazione
gratuita! Si tratta di trasporti che non possono essere fatti come
si trasportano dei mobili, ma si tratta di usare mezzi specifici,
dove il rifiuto deve essere neutralizzato, le ceneri che si portano
devono essere stabilizzate e portate in discarica; si riporta
indietro il 25% di quello che si porta via, quindi il risultato del
processo di termovalorizzazione dei rifiuti che si portano fuori lo
dobbiamo stoccare in discarica.
Circa le perdite del gas... è una cosa molto delicata, il gas è
metano, ma è una perdita fisiologica, siccome all'interno della
discarica c'è un sistema di captazione dei gas che funziona per
pressione, alle variazioni di pressione atmosferica si formano
delle depressioni, per cui c'è la pressione interna che è superiore
a quella esterna, tanto che la puzza della discarica si sente in
vicinanza del cambiamento di tempo, e la pressione fa uscire il
gas. Sono d'accordo, si tratta di gas che non sono il massimo per
la respirazione, però questa è la realtà. Quella è una discarica
che è lì da 20 anni, sarebbe non male che nel dibattito si
prendesse in considerazione la possibilità di attivare dei processi
di recupero di quel materiale stoccato e reso inerme, magari
attraverso la termovalorizzazione, e recuperare degli spazi che
potrebbero essere utili allo sviluppo della città di Aosta, ma
tutto questo presuppone una volontà politica di sopportare dei
costi e di fare delle scelte definitive, a meno che non ci sia
qualcuno che ci dia l'opportunità di avere un altro buco come
questo, perché quello ha esaurito la sua vita.
Come nasce questo atto amministrativo? Nasce da due circostanze.
Intanto capite che un piano che viene approvato nel mese di aprile
del 2003 così corposo, ha una fase preparatoria complessa, il piano
è stato concluso con il mese di dicembre 2002, a gennaio 2003 esce
una direttiva comunitaria con la quale si pone l'obbligo di
trattare i policlorodifenili e i policloroterfenili, evidentemente
il trattamento di questi rifiuti non poteva essere previsto nel
piano dei rifiuti che si era chiuso alla fine del 2002.
Succede, nel frattempo, qualcosa che crea un'impellenza, cioè la
CE mette in mora l'Italia per la questione dei rifiuti, perché a
seguito di un'indagine fatta dal Corpo forestale dello Stato salta
fuori che c'è sul territorio regionale una grande quantità di
discariche più o meno abusive: questa è la nota ufficiale della CE
con la quale si fa l'atto di contestazione al ministro e si dice:
"Sulla base delle informazioni in possesso della commissione si
deve concludere che il fenomeno delle discariche abusive o
incontrollate si estende anche sul territorio delle altre Regioni a
statuto speciale non coperte dal rapporto del Corpo forestale dello
Stato".
Questa nota dice anche che nelle Regioni a statuto
ordinario vi sono discariche abusive a tutto andare, ve le
risparmio, peraltro poi certi eventi di cronaca recenti lo hanno
ben messo in evidenza. Continua la nota:
"La commissione è a
conoscenza della situazione di pericolo per l'ambiente
ufficialmente riconosciuto dall'autorità competente, causato da tre
discariche situate a Castel Firmiano in Provincia di
Bolzano..."
(fra l'altro citata come modello di riferimento
anche qui). Per quanto riguarda le Regioni Friuli-Venezia-Giulia e
Sardegna, le relazioni adottate dalla commissione parlamentare di
inchiesta sul ciclo dei rifiuti e sulle attività illecite adesso
commesse in data 7 febbraio e 28 febbraio mettono in evidenza
numerosi casi di smaltimento illecito di rifiuti, in particolare
per mezzo di discariche abusive in queste Regioni. A titolo
indicativo si può evidenziare inoltre che un articolo apparso sul
giornale "Unione Sarda" dell'11 marzo 2003 denunciava l'esistenza
di varie decine di discariche abusive nel territorio del Comune di
Olbia. Infine si dice:
"Soltanto la Regione autonoma Valle
d'Aosta, nell'aggiornamento al piano di gestione dei rifiuti datato
novembre 2002, ha dato informazione dell'avvenuto completamento
delle attività di chiusura e bonifica di tutte le discariche
abusive che esistevano in questa Regione".
Cosa abbiamo fatto? In un'ottica di collaborazione con le altre
Regioni, abbiamo partecipato a questa azione complessiva dello
Stato italiano di risposta e, da qui, 2 di questi 3 atti
amministrativi a cosa sono finalizzati? L'uno non fa nient'altro
che raccogliere in maniera più sintetica e determinata tutto quello
che è già contenuto nel piano regionale dei rifiuti per quanto
riguarda le azioni intraprese o da intraprendere per una riduzione
complessiva dei rifiuti.
Lasciando da parte il primo atto amministrativo che si riferisce
ai policlorodifenili e i policloroterfenili, che è un fatto
soprattutto tecnico, il secondo atto va ad estrapolare dal piano
tutte quelle misure che sono la raccolta differenziata, gli accordi
di programma con le categorie... Il terzo atto amministrativo è il
vero atto che chiamerei "innovativo", perché riprende la direttiva
comunitaria del 13 gennaio 2003 che si riferiva alla frazione
organica dei rifiuti urbani. Ribadisco come il piano sia stato
approvato nel novembre 2002, di conseguenza questo aspetto non
poteva essere disciplinato. Adesso andiamo ad integrare il piano
regionale dei rifiuti, indicando con questo atto amministrativo
quelle azioni da intraprendere coerentemente con la normativa
comunitaria che è stata attuata con il decreto legislativo n.
36/2003 che si riferisce alla frazione organica contenuta nei
rifiuti urbani: questo è l'atto innovativo perché il rifiuto
organico dovrà essere ridotto nella sua componente per quanto
riguarda il suo stoccaggio in discarica. Questo significa che la
qualità merceologica del rifiuto urbano prodotto in Regione si ha
in 161,4 kg/anno pro capite, quantitativo attualmente smaltito in
discarica. Qui c'è una cronologia secondo la quale questa frazione
deve essere via via ridotta per tappe, peraltro a partire dal 2007
questo rifiuto non potrà essere più stoccato se non viene prima
pretrattato; quindi, entro 5 anni dalla data di entrata in vigore
del decreto legislativo n. 36/2003, i rifiuti urbani biodegradabili
devono essere inferiori a 173 kg/anno, noi siamo a 164, quindi
siamo al di sotto di questa soglia. Entro 8 anni dalla data di
entrata in vigore, quindi entro il 2011, questi devono essere di
115 kg/anno e alla fine entro i 15 anni dovranno essere di 81
kg/anno; in più entro il 2007 questi rifiuti potranno essere
stoccati solo se avranno il potere calorico che è inferiore a certe
kg/calorie. Il vero atto innovativo è quest'ultimo, che prevede
tutta una serie di azioni, peraltro molte sono già previste nel
piano organico come la raccolta porta a porta, agevolare il
compostaggio domestico dove ci sono dei centri che hanno questa
possibilità, per fare in modo che la componente organica sia via
via ridotta e portata all'interno di questi quantitativi previsti
dalla CE. Oggi sarebbero ammessi 173 kg/anno per abitante, noi
siamo a 164, quindi il dato fa ben pensare.
Abbiamo da fare ancora due scelte che riguardano il trattamento
dei rifiuti prima del loro stoccaggio in discarica: il primo
riguarda il pre-trattamento dei rifiuti, però a questo punto
dobbiamo capire, perché una preselezione dei rifiuti è un
investimento che va da 2 a 4 milioni di euro, quindi è finalizzata
alla destinazione finale del rifiuto, se il rifiuto viene portato
alla termovalorizzazione fuori, tanto vale fare una convenzione con
quelli di fuori perché se lo pretrattino loro, ma potrebbe essere
conveniente rispetto a un investimento che va da 2 a 4 milioni di
euro.
L'altra cosa che dobbiamo fare è l'impianto di compostaggio, se
non vogliamo destinare il tutto ad altre soluzioni come potrebbe
essere la termovalorizzazione. L'impianto di compostaggio, a questo
punto, dovrebbe anche raccogliere i fanghi della depurazione, le
componenti verdi che vanno dagli sfalci alle potature. Ora non
facciamoci delle illusioni, il compost non è un fertilizzante, il
compost è uno stabilizzante, cioè è un elemento che facilita la
presenza di humus sul suolo perché può consentire una migliore
permanenza di micro-organismi, ma di per sé è un prodotto
inerte.
Ben venga il dibattito in Consiglio sui rifiuti, questo è un
argomento che non può essere trattato senza un'adesione convinta
anche da parte dei Comuni, quindi capire come sviluppare partendo
dalla soluzione finale, perché tutto il ciclo si definisce nel
momento in cui abbiamo le idee chiare su cosa facciamo
definitivamente del rifiuto: questo è il capitolo aperto, sul quale
la politica deve prendere una decisione che dovrebbe essere
coraggiosa.
Président - La parole au Conseiller Riccarand.
Riccarand (Arc-VA) - Le iniziative proposte da questo
provvedimento costituiscono dei piccoli aggiustamenti rispetto al
piano, piccoli aggiustamenti che non sono assolutamente in grado di
garantire un'effettiva politica di riduzione nel conferimento dei
rifiuti. In questo provvedimento ci sono delle affermazioni di
principio che sono valide e le condividiamo, ma la proposta
concreta è del tutto carente, ci sembra più un adempimento di
carattere burocratico rispetto a certe indicazioni della CE che
un'innovazione sul piano dei contenuti.
Voglio prima di arrivare a una valutazione complessiva del
documento, dare una risposta alla domanda di come risolviamo questo
problema. A nostro avviso, il problema dei rifiuti non lo
risolviamo con l'incenerimento soprattutto in Valle; se qualcuno ha
in mente questa soluzione, se la deve togliere dalla testa perché
un inceneritore, qui, non si farà mai! È completamente fuori scala
rispetto alle nostre dimensioni, perché le dimensioni del nostro
bacino non sono tali da giustificare la creazione di un
inceneritore con i costi che ha: questo dal punto di vista
tecnico-finanziario... basta andare a vedere gli inceneritori che
esistono a Brescia e in altre realtà. Non è solo non fattibile dal
punto di vista dei costi e benefici, ma un inceneritore in Valle
d'Aosta sarebbe una cosa negativa proprio dal punto di vista
dell'immagine, dal punto di vista della sua agricoltura. Forse non
lo sapete, ma la presenza di un inceneritore è incompatibile con la
classificazione di produzione tipica per norma di legge, quindi
immaginate cosa vuol dire una cosa del genere per la nostra
produzione agricola!
La soluzione - si dice - è portar fuori i rifiuti in Lomellina,
in Piemonte, non si sa dove... intanto anche questa è una scelta
molto difficile, perché è incompatibile con le norme di legge, che
prevedono che ogni Regione si gestisca i propri rifiuti, quindi c'è
una normativa precisa in questo senso, ma - come ha già detto
giustamente l'Assessore - se si imboccasse questa strada, c'è un
problema di costi che è sicuramente superiore di una gestione a
livello locale, perché già adesso conferire un inceneritore dove
esistono costa di più di conferire alla nostra discarica.
Allora qual è la soluzione? La soluzione non è l'inceneritore,
la soluzione è la raccolta differenziata spinta al recupero, ma non
al 27% come siamo noi adesso e neanche al 35% che è la quota minima
indicata dalla normativa "Ronchi", ma il 70-80% che si sta facendo
in interi comprensori. Il Consorzio "Treviso II" che raggruppa 24
Comuni del Trevigiano, 220 mila abitanti, è al 72% di media di
raccolta differenziata; questo significa che la quota che va in
discarica è residuale ed è inferiore ai quantitativi delle ceneri
che deriverebbero da un inceneritore. Questa è la soluzione
praticabile subito in Valle, nel giro di 2 anni possiamo arrivare
al 70-80% di raccolta differenziata, perché abbiamo tutte le
condizioni per fare questa cosa a partire dall'organico, per cui
potremmo attraverso il recupero, in parte domestico e in parte a
livello di comunità montana, eliminare completamente il verde che
va in discarica. Secondo noi la soluzione è questa e ne siamo
convinti sulla base della realtà pratica. Nel Canavese, nel giro di
pochi mesi, Ivrea è arrivata al 65% di raccolta differenziata ed è
una realtà simile alla città di Aosta.
È chiaro che questo provvedimento non imbocca quella strada, si
rimane nell'ambiguità; ci sono alcuni provvedimenti che possiamo
condividere perché là dove si parla di "misure amministrative per
aumentare il riciclaggio negli uffici pubblici, Palazzo regionale,
USL, amministrazioni pubbliche", siamo d'accordo, così come siamo
d'accordo sulla parte del provvedimento che riguarda il recupero
dei rifiuti inerti: qui si propone di creare 4 comprensori con
centri di riciclaggio negli inerti e si propone di stabilire che ci
sia almeno un 30% di inerti riciclati che deve essere utilizzato
nell'esecuzione di opere pubbliche. Ora, in realtà non si tratta di
cose nuove perché sono cose previste già dalla nostra normativa,
però se finalmente si dà applicazione noi siamo d'accordo su
questo.
Per quanto riguarda i rifiuti urbani biodegradabili, qui si
dice: "bisogna fare l'impianto di compostaggio"; l'impianto di
compostaggio è previsto dal piano, però lo stesso Assessore diceva
che dovevano ancora decidere se farlo o non farlo, se va
bene...
(interruzione dell'Assessore Cerise, fuori microfono)
... decidiamolo, la nostra proposta c'è, se voi ne avete
un'altra ditela!
Noi abbiamo dei dubbi sull'impianto di compostaggio regionale,
secondo noi andrebbero fatti degli impianti di compostaggio più
piccoli a livello di comunità montana o di comprensori perché
sarebbero garanzia di migliore qualità di riutilizzo del materiale,
però il problema è che lì è scritto sulla carta, ma non si è fatto
niente! Il compostaggio domestico, è vero che qui è accennato, si
dice che bisogna agevolarlo anche sul piano tariffario, ma questa è
una grossa possibilità, lo si fa già in molte parti della Valle
d'Aosta il compostaggio domestico, quindi sicuramente una politica
tariffaria di incentivazione che riduce i costi per chi fa il
compostaggio domestico sarebbe una grossa spinta a ridurre la
materia biodegradabile, che altrimenti va a finire in discarica o
comunque dovrebbe andare in questo impianto.
Riteniamo queste proposte molto limitate e, in certi casi, anche
molto timide, comunque condivisibili. La cosa però che più ci
interessa di questo documento è un punto che riguarda le misure
tariffarie per quanto riguarda la incentivazione per la riduzione
dei rifiuti urbani. Su questo c'è stato un dibattito in
commissione, perché la proposta della Giunta prevede che ci sia un
provvedimento su questo aspetto; si dice infatti:
"la Regione
emanerà disposizioni regolamentari finalizzate a favorire
ulteriormente anche a livello domestico le iniziative di riduzione
della produzione".
In commissione si è trovato un accordo per
eliminare questa espressione
"regolamentari"
in modo da
lasciare
"la Regione emanerà disposizioni i finalizzate a
favorire ulteriormente anche a livello domestico le iniziative di
riduzione della produzione".
La differenza non è di poco conto,
perché in III Commissione stiamo discutendo una proposta di legge
presentata dal nostro gruppo che ha una finalità precisa: quella di
introdurre una tariffa regionale per far pagare il conferimento dei
rifiuti, che sia una cosa diversa dalla TARSU che si applica
adesso, quindi dalla tassa comunale sui rifiuti che è calcolata
sulla base dei metri quadrati, ed è una cosa diversa anche dalla
tariffa "Ronchi", che fa pagare in base al conferimento effettivo
dei rifiuti, pertanto proponiamo che la Regione recepisca
l'impostazione della tariffa "Ronchi" prima che diventi
obbligatoria, interpretandola e legiferandole secondo le nostre
esigenze, facendo la stessa operazione che ha fatto la Provincia di
Bolzano da alcuni anni, che ha introdotto la tariffa
provinciale.
Noi voteremo a favore di questo provvedimento, anche perché
riteniamo che il fatto di aver accolto la proposta di eliminare
questa espressione
"regolamentare"
indichi la disponibilità
a una riflessione rispetto alla proposta che abbiamo fatto,
proposta che è decisiva rispetto al fatto se si vuole o meno
arrivare ad intensificare la raccolta differenziata in Valle. Qui
bisogna essere chiari: se avete in mente di costruire un
inceneritore, non c'è bisogno di aumentare la raccolta
differenziata, perché va tutto nell'inceneritore; se, invece, non
si vuole fare l'inceneritore, bisogna sbrigarsi ad andare avanti
con questa politica e per questo bisogna avere una politica
tariffaria che è diversa dall'attuale, che premia chi fa la
differenziazione effettiva, ed è quello che si può fare.
Interpretiamo questa disponibilità a tale modifica come una
disponibilità ad una riflessione rispetto alla proposta che abbiamo
avanzato e che sarà presto discussa in commissione, quindi sotto
questo aspetto esprimiamo un giudizio favorevole a detto
atteggiamento e voteremo questo provvedimento nell'ambito di questo
contesto e di queste riflessioni che ho fatto.
Presidente - Se nessun altro collega chiede di intervenire,
neppure per dichiarazione di voto, pongo in votazione la
deliberazione di cui al punto 23 con l'emendamento presentato dalla
III Commissione:
Consiglieri presenti, votanti e favorevoli: 27
Il Consiglio approva all'unanimità.
Si dà atto che la deliberazione è ratificata con la seguente
modifica: nell'allegato 2), al secondo capoverso del paragrafo
MISURE TARIFFARIE di pagina 17, dopo le parole "la Regione emanerà
disposizioni", la parola "regolamentari" è soppressa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK