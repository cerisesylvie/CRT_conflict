Consiglio Regionale della Valle d'Aosta - Oggetto del Consiglio n. 3756 del 20 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3756 del 20 giugno 2024 - Resoconto
OGGETTO N. 3756/XVI - Interpellanza: "Stato dell'arte del
progetto di realizzazione di piazzole accessibili alle persone con
disabilità presso la riserva di pesca nel Comune di
Valpelline".
Bertin (Presidente) -
Punto n. 31. Consigliere Restano ne
ha facoltà.
Restano (GM) -
Un anno e due mesi fa, abbiamo discusso in
Consiglio un'interpellanza dal titolo: "Confronto con il Consorzio
regionale pesca in merito al futuro della riserva speciale di pesca
nel Comune di Valpelline e azioni di rilancio della riserva
medesima"; come ho detto era il 20 aprile 2023, un anno e due mesi
fa.
Al terzo punto delle domande si chiedeva: "Considerata la
collocazione della riserva e la conformazione territoriale, si è
pensato di creare alcune piazzole accessibili ai disabili" e
l'Assessore, a tale richiesta, rispondeva che per quanto riguarda
l'accessibilità alle persone disabili, e quindi alla possibilità di
effettuare delle piazzole per disabili per le auto di portatori di
handicap, "Sicuramente stiamo effettuando degli approfondimenti con
altri Assessorati perché, come sa, non è materia di esclusiva
competenza del nostro Assessorato. La mia intenzione è quella di
provare a capire se vi sia la possibilità, se vi siano i fondi e
soprattutto le possibilità di farlo in quell'area e come agire, ma
sicuramente da parte nostra vi è la piena disponibilità a discutere
con il Consorzio pesca, il quale ci ha già sottolineato
l'importanza di questa riserva e sulla quale sicuramente, come
Assessorato, continueremo a lavorare in questa direzione".
In seguito della risposta nella replica, ebbi modo di fornire e
dare la disponibilità - anche quella dell'Amministrazione comunale
- per suggerimenti ed eventuali informazioni riguardo alle
possibili soluzioni, essendo conoscitori del territorio.
Evidenziando questa disponibilità, oggi chiediamo all'Assessore
competente: se vi siano stati i confronti con il Consorzio pesca in
merito al futuro dell'unica riserva speciale di pesca presente
nella nostra regione; quali azioni siano state poste in essere o
s'intendano porre in essere da parte dell'Assessorato competente
per rilanciare la riserva in questione e, in caso di risposta
positiva, in cosa consistano; considerata la collocazione della
riserva e la conformazione territoriale, cosa si è pensato di fare,
riprendendo quello che era già stato chiesto la volta prima.
Oggi quindi l'Assessore, se è possibile, ci dica se il Consorzio
pesca condivide il progetto e la proposta, se sono stati fatti gli
approfondimenti annunciati e quali siano gli intendimenti del
Governo regionale in merito e come s'intenda procedere.
Presidente -
Risponde l'assessore Carrel.
Carrel (PA) -
Grazie, collega Restano, per tornare su un
tema che ci ha visti già discutere, come lei ben ha ricordato.
La legge regionale 34/1976 dal titolo "Nuovi provvedimenti in
materia di pesca e nel funzionamento del Consorzio regionale per la
tutela, l'incremento e l'esercizio della pesca in Valle d'Aosta",
demanda al Consorzio regionale pesca della Valle d'Aosta, tra le
altre cose, la valorizzazione della pesca quale attrattiva
turistica, istituendo, in zone idonee, opportune riserve
consorziali.
A seguito dell'interpellanza del 20 aprile 2023, si è provveduto
a richiedere al Consorzio regionale della pesca della Valle d'Aosta
notizie in merito allo stato dell'arte del progetto di
realizzazione delle piazzole accessibili alle persone con
difficoltà motoria, presso la riserva di pesca di Valpelline.
Secondo quanto riferito dallo stesso Consorzio, il contattato
Sindaco di Valpelline - che a suo tempo aveva dato piena
disponibilità per la realizzazione dell'intervento, destinando la
quota necessaria con impegno di spesa - ha deciso quest'anno di
allocare diversamente le risorse impegnate precedentemente,
appellandosi al ritardo delle autorizzazioni all'immissione di
materiale ittico e all'incertezza sulla data di apertura della
riserva di pesca nel Comune di Valpelline, tema che abbiamo già
trattato negli ultimi mesi proprio con il collega Restano.
Il Consorzio regionale pesca della Valle d'Aosta ha fatto sapere
che in ogni caso condivide questo progetto e che, se necessario, si
rende disponibile a condividerne anche le spese.
Si fa presente che alcuni tratti delle riserve, per la loro
conformazione orografica, possono essere più facilmente di altri
sistemati ed attrezzati per agevolare l'attività di pesca alle
persone con difficoltà motoria. La riserva di pesca di Valpelline
sembrerebbe avere tali caratteristiche.
Presidente -
Per la replica, consigliere Restano.
Restano (GM) -
Grazie Assessore per una risposta che
definirei interlocutoria. Perché dico questo? Perché, ovviamente,
non siamo venuti alla risoluzione del problema.
La caratteristica della riserva speciale di pesca di Valpelline
sta nel fatto che è stata una "Prima" - lo dico tutte le volte - e
sarebbe stata una prima anche la riserva per persone con
disabilità. Ora rischiamo di diventare gli ultimi, perché a forza
di dar suggerimenti pubblici, qualcuno ci balza sopra e ci precede,
quindi la Valle d'Aosta ha urgenza di realizzare una riserva di
questo tipo.
Naturalmente, prima di scrivere quest'interpellanza, mi sono
consultato con il Sindaco ed ero a conoscenza di quanto lei mi ha
detto, però, vede, le faccio un paragone: parliamo sovente di piste
ciclabili, parliamo di Palaghiaccio e parleremo oggi di campo di
atletica... se noi facciamo un conto e verifichiamo qual è
l'indotto che porta questa riserva in termini economici,
riscontriamo che è sicuramente superiore a tante altre strutture
sportive - che hanno una funzione un poco diversa, solo per questo
non portano quest'indotto - però ci sono delle buone ragioni per
poter ipotizzare e pensare che questa riserva, come altre, possa
essere definita una struttura d'interesse regionale, se vogliamo
utilizzarla e paragonarla ad altri tipi di strutture; quindi non è
meramente un adempimento che va richiesto al Comune, se noi
interpretiamo la politica come la possibilità di creare delle
opportunità turistiche, commerciali e sportive, ritengo che sia
compito del Governo regionale, unitamente al Consorzio pesca,
studiare un percorso di valorizzazione della riserva, quindi
trovare - la butto lì - nell'ambito delle risorse che erano
disponibili in assestamento - lo dico così - quei "quattro
spiccioli", per realizzare questi lavori, oppure guardando anche
oltre, ipotizzare un percorso insieme al Consorzio di miglioramento
fondiario del Comune interessato per fare un piccolo bonifico dei
terreni (laddove è possibile) e creare questi percorsi.
Otterremmo due valorizzazioni, forse tre, perché potremmo anche
ipotizzare un tracciato pedonale per chi ama dilettarsi con il
running.
Ci sono varie possibilità sul terreno che non necessariamente
devono implicare uno sforzo economico da parte di un piccolo
Comune.
Ribadisco la disponibilità a un sopralluogo - so che ci sono dei
proprietari dei terreni già disponibili - per non utilizzare solo
il terreno della CVA, perché sapete tutti che c'è un piccolo bacino
che si presterebbe a svolgere la funzione di luogo per la pesca per
i disabili, quindi, se avete la volontà e la disponibilità di
tempo, possiamo organizzare un incontro con il Sindaco, fare un
sopralluogo e vedere qual è la soluzione migliore, per dare una
risposta, oramai non più per questa stagione estiva, ma se si
riuscirà ad aprire la riserva anche il prossimo anno, per la
prossima stagione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK