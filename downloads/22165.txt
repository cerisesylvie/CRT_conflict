Consiglio Regionale della Valle d'Aosta - Oggetto del Consiglio n. 1834 del 9 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1834 del 9 marzo 2006 - Resoconto
OGGETTO N. 1834/XII - Disegno di legge: "Nuove disposizioni
concernenti la società finanziaria regionale Finaosta S.p.a..
Abrogazione della legge regionale 28 giugno 1982, n. 16".
CAPO I
DISPOSIZIONI GENERALI
Articolo 1
(Oggetto)
1. La presente legge detta nuove disposizioni concernenti la
società finanziaria regionale FINAOSTA S.p.A., istituita ai sensi
della legge regionale 28 giugno 1982, n. 16.
Articolo 2
(Natura della società e statuto)
1. FINAOSTA S.p.A. agisce, in considerazione delle finalità
perseguite, in qualità di ente strumentale della Regione.
2. Possono essere soci di FINAOSTA S.p.A., oltre alla
Regione, gli enti pubblici territoriali e non territoriali, le
banche e gli intermediari finanziari, le società finanziarie e
creditizie controllate da banche e da intermediari finanziari, le
società di assicurazione, i consorzi di imprese legalmente
costituiti e le società di servizi controllate da associazioni di
categorie produttive.
3. Alla Regione è riservata la proprietà del 75 per cento
delle azioni di FINAOSTA S.p.A..
4. Le modificazioni dello Statuto di FINAOSTA S.p.A., già
adottato ai sensi della l.r. 16/1982, sono approvate con
deliberazione del Consiglio regionale.
Articolo 3
(Oggetto sociale)
1. FINAOSTA S.p.A. ha lo scopo di concorrere, nel quadro di
una politica di programmazione regionale, a promuovere e a compiere
tutte quelle attività o a porre in essere tutti quegli interventi
che, direttamente o indirettamente, favoriscano lo sviluppo
socio-economico del territorio regionale, in armonia con le
direttive della Regione.
2. Lo scopo di cui al comma 1 è perseguito, principalmente,
con forme di intervento tendenti a favorire la nascita, lo
sviluppo, l'ammodernamento, il consolidamento economico e la mutua
collaborazione di imprese, pubbliche e private, e di enti pubblici
con organizzazione operativa e prevalente attività nel territorio
regionale.
3. Ai fini della presente legge, l'attività di un'impresa si
considera prevalentemente svolta nel territorio regionale quando
qui siano localizzati per intero o in parte predominante gli
investimenti fissi e l'occupazione e, ove richiesto, la direzione
tecnica e quella amministrativa.
4. FINAOSTA S.p.A. può intervenire anche a favore di imprese
con organizzazione operativa e prevalente attività al di fuori del
territorio regionale, purché tali interventi siano funzionali allo
sviluppo di iniziative economiche nell'ambito del territorio
regionale o al conseguimento di obiettivi che presentino interesse
per il contesto economico regionale.
5. FINAOSTA S.p.A. può intervenire, inoltre, a favore di
imprese con organizzazione operativa e prevalente attività nel
territorio regionale che attuino iniziative al di fuori dello
stesso, purché funzionali allo sviluppo di iniziative economiche
nell'ambito del territorio regionale o al conseguimento di
obiettivi che presentino interesse per il contesto economico
regionale.
CAPO II
INTERVENTI DI FINAOSTA S.p.A. E RAPPORTI CON LA
REGIONE
Articolo 4
(Gestioni finanziarie)
1. FINAOSTA S.p.A. opera con mezzi finanziari propri, nelle
forme di cui all'articolo 5, ovvero per conto della Regione o di
altri enti pubblici, con fondi specifici forniti dalla Regione
stessa o dagli altri enti.
2. Si definisce ordinaria la gestione relativa ad interventi
che la società pone in essere con mezzi finanziari propri. La
gestione relativa ad interventi effettuati per conto della Regione,
ai sensi dell'articolo 6, o di altri enti, si definisce speciale.
FINAOSTA S.p.A. può, inoltre, gestire fondi di rotazione alimentati
dalla Regione, da FINAOSTA stessa o da altri enti pubblici.
Articolo 5
(Interventi della gestione ordinaria)
1. Nell'ambito della gestione ordinaria, FINAOSTA S.p.A.
può:
a) assumere partecipazioni, tendenzialmente temporanee, in
società di capitali, anche straniere, già costituite o da
costituire, finalizzate alla realizzazione di programmi o al
conseguimento di obiettivi di interesse per il contesto economico
regionale;
b) concedere finanziamenti sotto qualsiasi forma;
c) fornire consulenza alle imprese in materia di struttura
finanziaria e societaria e di strategia industriale;
d) assumere incarichi di studio, di consulenza, di assistenza
e di gestione, affidati dalla Regione.
Articolo 6
(Interventi della gestione speciale)
1. Nell'ambito della gestione speciale, FINAOSTA S.p.A. può
effettuare i seguenti tipi di intervento:
a) interventi previsti dall'articolo 5, quando ciò sia reso
necessario da particolari esigenze di carattere
economico-sociale;
b) concorso finanziario alla creazione, al potenziamento e al
mantenimento di aree attrezzate per l'insediamento di attività
produttive, di infrastrutture e servizi di interesse
generale;
c) progettazione, costruzione, acquisto, gestione e locazione
di immobili.
2. Gli interventi di cui al comma 1 conseguono ad appositi
incarichi conferiti dalla Regione o dagli altri enti senza alcun
rischio per FINAOSTA S.p.A., salvi quelli connessi alla diligenza
del mandatario nello svolgimento dell'incarico affidato.
3. Le modalità di compensazione degli oneri sostenuti da
FINAOSTA S.p.A. per l'effettuazione degli interventi di cui al
comma 1 sono fissate in appositi disciplinari approvati dalla
Regione o dagli altri enti.
Articolo 7
(Modalità di intervento)
1. Per il perseguimento degli scopi sociali, FINAOSTA S.p.A.
può compiere qualsiasi operazione finanziaria, mobiliare ed
immobiliare, con assunzione di impegni e rilascio di garanzie di
ogni natura, anche fideiussorie, ad esclusione dell'attività
bancaria e di raccolta del risparmio ai sensi del decreto
legislativo 1° settembre 1993, n. 385 (Testo unico delle leggi in
materia bancaria e creditizia), e successive modificazioni.
2. Per tutte le forme di intervento previste, FINAOSTA S.p.A.
deve preventivamente assicurarsi la facoltà di eseguire, a propria
discrezione, controlli gestionali e revisioni amministrative presso
le imprese finanziariamente assistite.
3. Relativamente alle partecipazioni, FINAOSTA S.p.A. deve
garantirsi con idonee misure l'inserimento di persone di sua
fiducia negli organi sociali delle società interessate.
4. Ciascuna delle partecipazioni di cui all'articolo 5, comma
1, lettera a), non può superare la misura del 35 per cento del
capitale sociale, ovvero del patrimonio netto della società
interessata se inferiore al capitale sociale, tenuto anche conto
delle quote o azioni indirettamente detenute da FINAOSTA S.p.A.
mediante altre società dalla stessa partecipate.
5. Il limite di cui al comma 4 può essere superato per le
partecipazioni a valere sulla gestione speciale, nonché per la
gestione ordinaria nel caso di partecipazioni in società
finanziarie e creditizie, in società che svolgono attività di
factoring, locazione finanziaria, gestione di fondi di
investimento, servizi alle imprese, gestione di impianti a fune e
in società aventi come scopo sociale la realizzazione di strutture
destinate a favorire la nascita di nuove iniziative
imprenditoriali.
6. FINAOSTA S.p.A. non può impiegare una somma superiore al
15 per cento del suo patrimonio di vigilanza nelle partecipazioni e
negli interventi di cui all'articolo 5, comma 1, lettere a) e b),
in una sola impresa o gruppo di imprese.
7. Ai fini dell'applicazione dei divieti previsti ai commi 4
e 6, nella determinazione dell'entità degli interventi, non si
tiene conto delle somme impegnate a carico dello speciale fondo
previsto all'articolo 6.
Articolo 8
(Applicazione degli articoli 87 e 88 del Trattato CE)
1. Gli interventi di FINAOSTA S.p.A., in gestione ordinaria o
speciale, sono effettuati nel rispetto degli articoli 87 e 88 del
Trattato istitutivo della Comunità europea.
Articolo 9
(Recesso dalle partecipazioni)
1. Lo smobilizzo delle partecipazioni assunte nell'ambito
della gestione ordinaria ai sensi dell'articolo 5, comma 1, lettera
a), con esclusione di quelle di cui all'articolo 7, comma 5, e di
quelle finalizzate al conseguimento di obiettivi di interesse per
il contesto economico regionale, deve avvenire tenendo conto dei
programmi e dei progetti oggetto di intervento e del grado di
sviluppo delle società alle quali le partecipazioni si
riferiscono.
Articolo 10
(Partecipazione al capitale sociale)
1. Ogni aumento di capitale deve essere attuato in modo che
la partecipazione di soggetti diversi dalla Regione sia contenuta,
complessivamente, nella misura massima del 25 per cento del
capitale sociale.
Articolo 11
(Fondi speciali)
1. Per l'attuazione degli interventi di cui all'articolo 6,
la Regione utilizza il fondo di dotazione costituito ai sensi
dell'articolo 9 della l.r. 16/1982.
2. Gli incrementi che in qualsiasi modo si verifichino sul
fondo di dotazione di cui al comma 1 sono riportati, al termine di
ciascun esercizio, in aumento del fondo stesso.
3. Il rendiconto del fondo di dotazione, aggiornato al 31
dicembre di ogni anno, è allegato, per ciascun esercizio
finanziario, al conto consuntivo della Regione.
Articolo 12
(Emissione di obbligazioni)
1. FINAOSTA S.p.A. può emettere obbligazioni nei limiti e
secondo le modalità prescritte dalla normativa statale
vigente.
Articolo 13
(Rapporti con la Regione)
1. Il bilancio d'esercizio di FINAOSTA S.p.A., corredato
delle relazioni degli amministratori sulla gestione, delle
relazioni degli organi di controllo e del verbale di approvazione,
è presentato al Presidente della Regione entro 30 giorni
dall'approvazione e dallo stesso comunicato al Consiglio
regionale.
2. FINAOSTA S.p.A. ha, inoltre, l'obbligo di trasmettere
rendiconti periodici, secondo modalità stabilite dalla Giunta
regionale, degli interventi eseguiti per conto della
Regione.
CAPO III
ORGANI DI FINAOSTA S.p.A.
Articolo 14
(Consiglio di amministrazione)
1. FINAOSTA S.p.A. è amministrata da un consiglio di
amministrazione composto da un minimo di nove ad un massimo di
undici membri aventi i requisiti di onorabilità e di indipendenza
prescritti dalla normativa vigente in materia bancaria e
creditizia.
2. Ai sensi dell'articolo 2449 del codice civile, alla
Regione è riservata la nomina, da parte della Giunta regionale, del
Presidente del consiglio di amministrazione e di due terzi dei
Consiglieri, con arrotondamento per eccesso, di cui uno da
scegliersi tra i dirigenti regionali con funzioni di raccordo tra
la Regione e la società, uno da scegliersi, d'intesa tra la Giunta
regionale e la giunta della Camera valdostana delle imprese e delle
professioni-Chambre valdôtaine des entreprises et des activités
libérales, tra i componenti del consiglio della stessa e uno da
scegliersi all'interno di una terna di nomi indicati da
Confindustria Valle d'Aosta e scelti tra i legali rappresentanti
dei soci effettivi ad essa aderenti.
3. La nomina degli altri membri del consiglio di
amministrazione spetta all'assemblea degli azionisti. I componenti
del consiglio di amministrazione durano in carica tre esercizi e
sono rieleggibili.
4. I membri del consiglio di amministrazione sono scelti
secondo criteri di professionalità e competenza fra persone che
abbiano maturato una esperienza complessiva di almeno un triennio
attraverso l'esercizio di:
a) attività di amministrazione o di controllo ovvero compiti
direttivi presso imprese;
b) attività professionali in materia attinente al settore
creditizio, finanziario, mobiliare, assicurativo o, comunque,
funzionali all'attività dell'intermediario finanziario;
c) attività di insegnamento universitario in materie
giuridiche o economiche;
d) funzioni amministrative o dirigenziali presso enti
pubblici o pubbliche amministrazioni aventi attinenza con il
settore creditizio, finanziario, mobiliare o assicurativo ovvero
presso enti pubblici o pubbliche amministrazioni che non hanno
attinenza con i predetti settori purché le funzioni comportino la
gestione di risorse economico-finanziarie.
5. Il Presidente del consiglio di amministrazione deve essere
scelto tra persone in possesso di un diploma di laurea di durata
almeno quadriennale in scienze economiche, scienze giuridiche,
scienze politiche e delle relazioni internazionali, scienze
dell'amministrazione, scienze statistiche o ingegneria gestionale o
lauree equipollenti e, inoltre, di almeno uno dei requisiti di
professionalità di cui al comma 4, ferma restando un'esperienza
complessiva di almeno cinque anni.
6. Se nel corso dell'esercizio vengono a mancare uno o più
amministratori, si provvede alla loro sostituzione con le modalità
previste dal presente articolo Gli amministratori così nominati
scadono insieme a quelli in carica all'atto della loro nomina.
L'intero consiglio di amministrazione cessa nel caso in cui venga a
mancare la maggioranza dei suoi componenti.
7. Non possono essere membri del consiglio di
amministrazione, e se nominati decadono, coloro che abbiano lite
pendente con FINAOSTA S.p.A.; l'incompatibilità sussiste anche
quando detta condizione si verifichi nei riguardi del coniuge, di
un parente o affine entro il secondo grado.
8. Non possono essere membri del consiglio di
amministrazione, e se nominati decadono, coloro che siano in
rapporti di coniugio, parentela o affinità entro il secondo grado
con dipendenti di FINAOSTA S.p.A..
9. I compensi spettanti al Presidente e agli altri membri del
consiglio di amministrazione sono stabiliti dall'assemblea degli
azionisti.
Articolo 15
(Collegio sindacale)
1. Il collegio sindacale è composto da tre membri effettivi e
due supplenti, i quali durano in carica tre esercizi.
2. Ai sensi dell'articolo 2449 del codice civile, alla
Regione è riservata la nomina, da parte della Giunta regionale, del
Presidente del collegio sindacale, di un sindaco effettivo e di uno
supplente.
3. La nomina degli altri membri del collegio è effettuata
dall'assemblea degli azionisti.
4. L'assemblea degli azionisti determina gli emolumenti ed i
gettoni di presenza da corrispondere ai sindaci effettivi.
5. Il Presidente e i membri del collegio sindacale devono
essere iscritti nel registro dei revisori contabili o negli albi
professionali individuati con decreto del Ministro della giustizia
e, nei loro confronti, non deve sussistere alcuna delle cause di
ineleggibilità e decadenza previste dall'articolo 2399 del codice
civile.
6. Il controllo contabile sulla società è esercitato da una
società di revisione iscritta nel registro istituito presso il
Ministero della giustizia o, nell'ipotesi di cui all'articolo
2409bis, comma 3, del codice civile, dal collegio
sindacale.
Articolo 16
(Consiglio di gestione)
1. L'amministrazione di FINAOSTA S.p.A. può essere
esercitata, ai sensi dell'articolo 2409octies e seguenti del codice
civile ed in alternativa a quanto previsto dall'articolo 14, da un
consiglio di gestione.
2. Il consiglio di gestione è nominato dall'assemblea degli
azionisti ed è composto da un minimo di nove ad un massimo di
undici membri aventi i requisiti di onorabilità e di indipendenza
prescritti dalla normativa vigente in materia bancaria e creditizia
e i requisiti di professionalità di cui all'articolo 14, commi 4 e
5.
3. Ai sensi dell'articolo 2449 del codice civile, alla
Regione è riservata la nomina, da parte della Giunta regionale, del
Presidente del consiglio di gestione e di due terzi dei
Consiglieri, con arrotondamento per eccesso, di cui uno da
scegliersi, d'intesa tra la Giunta regionale e la giunta della
Camera valdostana delle imprese e delle professioni-Chambre
valdôtaine des entreprises et des activités libérales, tra i
componenti del consiglio della stessa e uno da scegliersi
all'interno di una terna di nomi indicati da Confindustria Valle
d'Aosta e scelti tra i legali rappresentanti dei soci effettivi ad
essa aderenti.
4. La nomina degli altri componenti del consiglio di gestione
spetta all'assemblea degli azionisti. I componenti del consiglio di
gestione durano in carica tre esercizi e sono rieleggibili.
5. Al consiglio di gestione si applicano le disposizioni di
cui all'articolo 14, commi 7, 8 e 9.
6. Se nel corso dell'esercizio vengono a mancare uno o più
componenti del consiglio di gestione, l'assemblea degli azionisti
provvede alla loro sostituzione con le modalità di cui al presente
articolo.
Articolo 17
(Consiglio di sorveglianza e controllo contabile)
1. Ove ricorra l'ipotesi di cui all'articolo 16, il controllo
su FINAOSTA S.p.A. è esercitato, ai sensi dell'articolo 2409octies
e seguenti del codice civile, da un consiglio di sorveglianza
composto da un minimo di tre ad un massimo di sette membri i quali
durano in carica tre esercizi.
2. Ai sensi dell'articolo 2449 del codice civile, alla
Regione è riservata la nomina, da parte della Giunta regionale, del
Presidente del consiglio di sorveglianza e di un componente. Se il
consiglio di sorveglianza è composto da più di tre membri, la
Giunta regionale nomina i due terzi dei componenti, con
arrotondamento per eccesso. La nomina degli altri componenti spetta
all'assemblea degli azionisti.
3. L'assemblea degli azionisti determina gli emolumenti ed i
gettoni di presenza da corrispondere ai membri del consiglio di
sorveglianza.
4. Il Presidente del consiglio di sorveglianza deve essere
iscritto nel registro dei revisori contabili istituito presso il
Ministero della giustizia; gli altri membri devono essere iscritti
nel registro dei revisori contabili istituito presso il Ministero
della giustizia oppure possedere i requisiti di professionalità di
cui all'articolo 14, comma 4, per i membri del consiglio di
amministrazione.
5. Nei confronti dei componenti del consiglio di sorveglianza
non deve sussistere alcuna delle cause di ineleggibilità e
decadenza previste dall'articolo 2409duodecies del codice
civile.
6. Il controllo contabile sulla società è esercitato da una
società di revisione iscritta nel registro istituito presso il
Ministero della giustizia.
CAPO IV
DISPOSIZIONI TRANSITORIE E FINALI
Articolo 18
(Abrogazioni)
1. Sono abrogate le seguenti leggi regionali:
a) 28 giugno 1982, n. 16;
b) 19 giugno 1984, n. 24;
c) 2 gennaio 1989, n. 1;
d) 4 settembre 1991, n. 39;
e) 30 marzo 1994, n. 8;
f) 16 agosto 1994, n. 46;
g) 9 marzo 1995, n. 8;
h) 12 novembre 2001, n. 30.
2. Sono, inoltre, abrogate le seguenti disposizioni:
a) il comma 5 dell'articolo 4 della legge regionale 17
dicembre 1997, n. 41;
b) l'articolo 31 della legge regionale 3 gennaio 2000, n.
1.
Articolo 19
(Disposizione di coordinamento)
1. Ogni riferimento alla l.r. 16/1982 contenuto nella
legislazione regionale deve intendersi effettuato alla presente
legge.
Articolo 20
(Disposizione transitoria)
1. Gli organi di FINAOSTA S.p.a. in essere alla data di
entrata in vigore della presente legge restano in carica fino alla
scadenza naturale e, comunque, sino all'insediamento dei nuovi
organi, nominati con le modalità di cui alla presente
legge.
Président - Nous reprenons les travaux avec l'examen du
texte.
Je rappelle que la IIe Commission a donné son avis favorable à
majorité sur le nouveau texte avec un nouveau titre, donc nous
votons sur le nouveau texte prédisposé par la IIe Commission.
Je soumets au vote l'article 1er:
Conseillers présents: 24
Votants: 20
Pour: 20
Abstentions: 4 (Frassy, Lattanzi, Squarzino Secondina,
Venturella)
Le Conseil approuve.
Président - A l'article 2 il y a l'amendement n° 1 du groupe "La
Casa delle Libertà", dont je donne lecture:
Emendamento
Articolo 2 comma 3 sostituire con: "Alla Regione è riservata
la proprietà della maggioranza assoluta delle azioni di Finaosta
spa".
La parole au Conseiller Frassy.
Frassy (CdL) - Questo emendamento modifica l'impostazione
contenuta nel comma 3 originario dell'articolo 2.
L'articolo 2, al comma 3, dice che alla Regione è riservata la
proprietà del 75% delle azioni di "Finaosta". Ora, questo comma 3 è
innovativo rispetto alla precedente statuizione della legge oggetto
di modifica, cioè della legge n. 16/1982, perché quella legge non
stabiliva una percentuale definita della proprietà azionaria
dell'Amministrazione regionale, ma diceva solo che alla Regione
competeva la proprietà della maggioranza delle azioni, e la
maggioranza delle azioni voleva dire che era sufficiente avere il
51%.
Non capiamo allora quale sia il ragionamento che viene
effettuato per affermare oggi, e quando dico "oggi", dico in un
contesto temporale in cui le privatizzazioni sono un concetto ormai
acquisito, perché di privatizzazioni ne parlò persino il "Governo
Prodi" ormai 5-10 anni fa, e se guardiamo all'inizio della scorsa
legislatura, le privatizzazioni sono state concordate in chiave
europea e poi da lì sono state messe in applicazione dai singoli
Stati nazionali; di conseguenza, mentre a livello nazionale si
tende a ridurre la presenza dell'azionista pubblico, nella Regione
Valle d'Aosta, ancora una volta, si tende ad aumentare il peso
dell'azionista pubblico. Considerando che in "Finaosta" fra i vari
soci vi sono le banche, riteniamo che le banche in un contesto di
finanziaria regionale possano e debbano avere un peso
significativo, Assessore Marguerettaz. A più riprese abbiamo
sostenuto che uno dei problemi di questa Regione - mi riferisco ad
esempio all'Università - è quello di avere una legge che consente
delle "partnership" che alla fine non si concretizzano. Allora ci
chiediamo qual è il motivo politico o funzionale che vi fa dire, a
distanza di oltre 15 anni, che bisogna aumentare la rappresentanza
del capitale pubblico in "Finaosta".
L'emendamento che proponiamo ribadisce il concetto che fino a
ieri ha fatto funzionare "Finaosta"; capiamo che questo tipo di
società finanziaria ha l'esigenza di avere la maggioranza assoluta
delle azioni in capo all'azionista pubblico, ma non capiamo quale
sia il significato politico di volergli conferire il 75%! E non lo
capiamo a maggior ragione alla luce delle dichiarazioni che ha
fatto il neo Assessore La Torre, il quale dice: "la prima
condizione è meno Regione e più impresa", quando poi il primo atto
concreto di questa Giunta sia quello invece di aumentare il peso
della Regione!
L'Assessore La Torre non è presente, forse avrà una serie di
impegni di tipo politico o personale, anche se devo evidenziare che
su un dibattito come sarà quello di questo pomeriggio che riguarda
una materia particolarmente importante, nella quale l'Assessorato
delle attività produttive ha un peso preponderante nella gestione,
mi sembra discutibile che uno degli Assessori maggiormente
coinvolti nella materia ritenga di non portare il suo contributo a
questo dibattito! E il fatto è ancora più grave nel momento in cui
questo dibattito sta prendendo delle strade che sono diametralmente
opposte alle dichiarazioni fatte all'atto dell'insediamento del
nuovo responsabile alle attività economico-produttive!
Non so, o posso immaginare quale sarà l'esito della votazione su
questo emendamento, però sarebbe opportuno che quella chiarezza e
quella trasparenza che avete rivendicato come maggioranza nel
programma della nuova azione di governo che voi avete votato 15
giorni fa, vengano enunciate. Con questo comma 3 dell'articolo 2,
che chiediamo di sostituire, andate ad aumentare il peso della cosa
pubblica sull'economia... allora qualcuno ci spieghi che questo è
un passaggio necessario per fare "un qualcosa" che in questo
momento ci sfugge! Se ci convincerete di questa necessità, saremo
pronti a ritirare l'emendamento.
Président - La parole au Conseiller Lavoyer.
Lavoyer (FA) - Non per fare della polemica, collega Frassy, ma a
me risulta che l'Assessore La Torre l'abbia informato, le abbia
chiesto anche scusa, le ha chiesto se poteva aspettare, solo per la
precisazione...
(interruzione del Consigliere Frassy, fuori
microfono)
... visto che la correttezza in quest'aula non esiste più,
volevo solo precisare questo.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Adesso per iniziare perlomeno i lavori
pomeridiani con un po' di tranquillità e - se vogliamo - non fare
speculazioni personali, ma ragionare sulla sostanza, darei una
spiegazione molto lineare rispetto a questo disposto di legge.
Come vede, all'articolo 2, 1° comma, c'è una dizione particolare
dove si dice che "Finaosta s.p.a." agisce in considerazione delle
finalità perseguite in qualità di ente strumentale della Regione;
quindi se "Finaosta" è un ente strumentale della Regione è ovvio
che non si adegua a quel principio di privatizzazione che lei ha
enunciato, è una società diversa rispetto a una società
industriale, è una società strumentale della Regione, quindi da
questo punto di vista si voleva rafforzare lo "status quo". Perché
dico lo "status quo"? Perché anche lì non si faccia una
speculazione sbagliata: non stiamo occupando alcuno spazio, perché
ad oggi la Regione ha il 77,5%, quindi rispetto al disposto del
disegno di legge ci poniamo in una situazione minore rispetto alla
situazione di fatto.
Il combinato ragionamento fra il fatto che questa società è un
ente strumentale, se non fosse così non potrebbe essere
destinataria di tutta una serie di interventi di natura
regionale... non potremmo interloquire preferibilmente con
"Finaosta", perché se venisse a mancare questo nesso di
strumentalità, dovremmo avviare delle gare e delle procedure per
identificare il nostro interlocutore. Il fatto di sancire che
questa è una società strumentale della Regione, permette
un'attività diretta, così come tutte le società strumentali che
vengono utilizzate dagli enti pubblici; in più, la situazione è
assolutamente superiore al 75%, infatti oggi abbiamo il 77,55%:
questa è la spiegazione.
Vi chiediamo di ritirare l'emendamento.
Président - La parole au Conseiller Frassy.
Frassy (CdL) - Due precisazioni. La prima penso che sia dovuta,
perché vorrei solo ricordare al collega Lavoyer che ho evidenziato
nel mio ragionamento che l'Assessore La Torre aveva comunicato di
avere degli impedimenti, non so se di natura personale o politica,
che lo portavano ad essere assente dal dibattito, ma questo non è
un problema nostro, colleghi di "Fédération", perché l'impegno
politico sta in capo alla Giunta. Vi siete assunti delle
responsabilità, riteniamo che sia corretto che al momento in cui
vengono in aula delle leggi importanti - sfido chiunque a sostenere
che questa legge non lo sia! - sarebbe opportuno che venissero
concordati nell'ambito della maggioranza e dell'Esecutivo le
presenze necessarie, perché non mi sembra di dire un'eresia se dico
che questa legge ha un forte interesse per chi si occupa delle
attività produttive! Dopodiché, lo ha ricordato il collega Lavoyer
- ma se vuole fare una richiesta il collega Lavoyer, noi la votiamo
- attendere, ma... "attendere" cosa vuol dire? Sospendere i lavori
del Consiglio in attesa che rientri l'Assessore alle attività
produttive? Il nostro gruppo è disponibile; se il Capogruppo di
"Fédération" ritiene di formalizzare questa richiesta, siamo i
primi a sostenerla!
Ciò detto, Assessore Marguerettaz, lei è una persona squisita
nel suo eloquio, è una persona professionalmente preparata,
politicamente le piace barare però, altrimenti non si spiega il suo
ragionamento, perché quando in legge scrivo "maggioranza assoluta",
do la possibilità all'Amministrazione regionale di oscillare dal
51% al 100%, ma impedisco all'Amministrazione regionale di scendere
sotto il 51%! Quando in legge scrivo "75%", l'Amministrazione
regionale oscilla dal 75 in su eventualmente, ma così come voi
l'avete scritta la norma, è tassativa: 75%, e non uno in più o non
uno in meno...
(interruzione dell'Assessore Marguerettaz, fuori
microfono)
... come no? Lo avete scritto voi: alla Regione è riservata la
proprietà del 75%, punto! Ma come no! Ce lo spieghi, cosa vuol dire
"no", se c'è scritto in legge che è riservato al 75, il 75 deve
essere riservato...
Marguerettaz (UV) - ... il 25 è disponibile...
Frassy (CdL) - ... il 25, ma il 75 è indisponibile, questa è una
norma rigida, nel senso che noi, dal 75, non ci muoviamo; perciò se
domani, per una ragione qualsiasi, una banca decidesse di mettere
denaro fresco per non so quali motivi, "Finaosta" non lo può fare
perché la forbice disponibile è il 25... come no... Assessore non
può dire di no! La forbice disponibile prima era del 49%; allora
domando ai colleghi che sostengono meno pubblico e più mercato, se
questo è un modo per concretizzare questo slogan, e mi sembra che
anche nelle file di quello che era il partito di maggioranza
assoluta ci fossero delle sensibilità a questo tipo di
ragionamento!
Cosa vuol dire "ente strumentale"? Ente strumentale vuol dire
solo una cosa, Assessore Marguerettaz: vuol dire che
l'Amministrazione regionale detiene il controllo di questo ente,
che poi nella fattispecie più che un ente strumentale è una s.p.a.,
perciò ha già dal punto di vista giuridico una figura più definita,
perché è un ente economico. Nel diritto amministrativo - e qui,
forse, lei potrebbe dire qualcosa di più rispetto al discorso
politico - la definizione che mettete in legge di "ente
strumentale" è quanto meno ambigua, perché gli enti strumentali in
base alle definizioni del diritto amministrativo normalmente non
hanno la forma della società di capitali, in un'accezione estesa
possono rientrarvi - ripeto, possono rientrarvi -, però già dal
punto di vista della chiarezza normativa diciamo che avete
utilizzato un concetto quanto meno improprio; comunque sia, il
concetto politico che voi utilizzate in "ente strumentale" è
garantito dalla maggioranza assoluta.
Allora, Assessore, prendiamo atto che lei non è stato in grado
di darci una risposta e, di conseguenza, deduciamo che alzare al
75% le quote di possesso azionario dell'ente Regione ha un solo
significato e va letto insieme all'aumento del "CdA", perché se noi
andiamo a fare due conti: l'aumento dei membri del "CdA" insieme
all'aumento delle quote di proprietà, questo porta ad una
conclusione unica, ovvero che aumenta la possibilità di distribuire
poltrone... se questo è uno dei fini di questa legge, l'avete
sicuramente colto! Se, invece, il fine era quello di dare nuovo
impulso al settore economico, forse la strada da intraprendere era
un'altra!
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Da quel punto di vista credo che non
vogliamo fare una discussione colta, Frassy, ma nel momento in cui
c'è la partecipazione di un soggetto pubblico, lei sa che la
riserva di legge di competenza della rappresentanza del "CdA" è
slegata da qualsiasi maggioranza; posso avere un'azione e avere una
riserva di legge di 3, 4, 5...
(interruzione del Consigliere Frassy, fuori
microfono)
... lei ha associato due cose che non sono associabili: la
riserva di legge - è nello statuto del "CdA" - è slegata da
qualsiasi percentuale, quindi uno può avere il 50% o il 75%, il
numero dei consiglieri non cambia, quindi lei associa "pere con
mele", è sbagliato! Dopodiché, quando si parla, ed è il Governo
regionale che parla, parla per tutti, quindi anche lì la
speculazione sulle assenze e sulle presenze, credo che non sia
opportuna... quando c'è una condivisione, è una condivisione che
rappresenta tutto il Governo, ma da quel punto di vista il
Presidente ha sentito l'Assessore La Torre ed è in arrivo.
Se voi non ritirate l'emendamento, votiamo contro.
Presidente - Pongo in votazione l'emendamento n. 1 del gruppo
"La Casa delle Libertà":
Consiglieri presenti: 31
Votanti: 19
Favorevoli: 3
Contrari: 16
Astenuti: 12 (Bortot, Comé, Ferraris, Fiou, Lanièce, Lavoyer,
Nicco, Perrin, Salzone, Squarzino Secondina, Stacchetti,
Venturella)
Il Consiglio non approva.
Presidente - Pongo in votazione l'articolo 2:
Consiglieri presenti: 31
Votanti: 28
Favorevoli: 25
Contrari: 3
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 3 vi sono gli emendamenti nn. 2, 3, 4,
5 e 6 del gruppo "La Casa delle Libertà" e gli emendamenti nn. 1 e
2 del gruppo "Arcobaleno", di cui do rispettivamente lettura:
Emendamento
Articolo 3, comma 1, abrogare: "in armonia con le direttive
della Regione".
Emendamento
Articolo 3, comma 2, dopo "enti pubblici con" sostituire con
"sede legale e unità operative nel territorio regionale".
Emendamento
Articolo 3, comma 3: Abrogare.
Emendamento
Articolo 3, comma 4, sostituire con: "Finaosta spa può
intervenire anche a favore di imprese con organizzazione operativa
e prevalente attività al di fuori del territorio regionale, purché
tali interventi siano specificatamente indicati nel Piano Annuale
di Programmazione Economica di cui all'articolo 13 comma
3".
Emendamento
Articolo 3, comma 5: Abrogare.
Emendamento
Articolo 3, comma 1
Inserire dopo "territorio regionale" l'inciso "con la sola
esclusione delle assicurazioni".
Emendamento
Articolo 3, comma 2
Aggiungere a conclusione del comma la seguente frase: "Non
rientra negli interventi l'introduzione, per opera di Finaosta
S.p.A., di una nuova società di assicurazione".
La parola al Consigliere Frassy, sull'emendamento n. 2 del
gruppo "La Casa delle Libertà".
Frassy (CdL) - L'emendamento che chiede di abrogare la parte
conclusiva del comma 1 dell'articolo 3 è un emendamento che toglie
quei "fronzoli" che riteniamo inutili e pleonastici; sicuramente
non è un emendamento politico, ma evidenzia come nella
scritturazione di questa legge ci si sia persi molte volte dietro
delle ripetizioni e, invece, si siano perse delle opportunità per
essere incisivi sulle azioni.
Il comma 1 dell'articolo 3, titolato "Oggetto sociale", dice che
"Finaosta" agisce nel quadro della politica di programmazione
regionale, di conseguenza riteniamo che la programmazione regionale
la faccia la Regione; dopodiché si dice che deve promuovere e
compiere attività e azioni che favoriscono lo sviluppo economico
del territorio regionale, in armonia con le direttive della
Regione. Noi, su questo aspetto, chiediamo l'abrogazione, ma...
perché? In primo luogo, perché nella migliore delle ipotesi non
aggiunge nulla, perché se c'è un quadro di politica di
programmazione regionale, mi sembra scontato che questo quadro
porti alla conclusione di essere in armonia con l'indicazione
dell'amministrazione pubblica; perciò nell'ipotesi migliore sarebbe
un'espressione pleonastica che non aggiunge nulla. Nell'ipotesi
peggiore, invece, il fatto di sottolineare che debba essere in
armonia con le direttive della Regione porta a sbarrare la strada a
quelle eventuali situazioni che, per un motivo qualsiasi, pur
essendo in linea con il quadro della programmazione regionale,
possano essere ad esempio concorrenziali con settori nei quali
l'Amministrazione regionale è presente attraverso il meccanismo
delle s.p.a. a partecipazione prevalente di capitale pubblico.
Allora potrebbe non essere piacevole andare ad investire in
iniziative imprenditoriali che potrebbero, un domani, essere in
concorrenza con quello che è il gigante dell'informatica
valdostana, "INVA", perché l'Amministrazione regionale potrebbe non
aver piacere a questo tipo di conclusione!
Ci sta bene allora che ci sia un quadro di programmazione,
andiamo ad individuare i settori, ma da lì a dire che dentro quei
settori le scelte devono avere un ulteriore vincolo che sia quello
dell'armonia con le direttive regionali, ci sembra di tornare ai
tempi della programmazione quinquennale moscovita, di comunista
memoria, per cui l'economia si muoveva se stava bene ai compagni di
Bortot! La storia ha dimostrato che quel tipo di impostazione,
viziata da un presupposto ideologico, era contro la logica del
mercato, perché mercato e ideologia non sempre riescono a
convivere!
Amici di "Fédération" e "Stella Alpina" - o, forse, "compagni"
-, qui ci troviamo di fronte a quella che può sembrare una
questione lessicale, ma che diventa un macigno di tipo ideologico.
Ma dov'è la ventata di novità che avete portato in questa nuova
maggioranza? Qui ci troviamo a votare una norma che, definire "di
stampo sovietico e dirigista in campo economico" forse non rende
l'idea rispetto ai pericoli che stanno nel comma 1... perciò
chiediamo che venga abrogato questo passaggio.
Assessore Marguerettaz, lei che aveva dimostrato in altri
contesti di avere una sensibilità al libero mercato, non sappiamo
se non ha valutato il rischio di una norma del genere, perché lei
mi dirà: "ma noi siamo liberali, questa norma la interpretiamo a
modo nostro, di conseguenza la interpretiamo con spirito liberale,
non se ne preoccupi"! Io non me ne preoccupo, però i Consiglieri e
gli Assessori passano e le norme restano; ci abbiamo messo 15 anni
per modificare la legge di "Finaosta"... non vorremmo che... dopo
di lei... il diluvio!
Pertanto, nel convincimento che sia meglio fare le leggi con
cognizione di causa, noi facendo appello alla sua impostazione
liberale, la invitiamo a valutare in maniera attenta questo
emendamento, che consente di uscire dall'equivoco interpretativo e
non va a disarticolare il disegno legislativo.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Siamo contrari all'emendamento:
"ente
strumentale"
non può che agire in armonia con le disposizioni
della Regione.
Presidente - Pongo in votazione l'emendamento n. 2 del gruppo
"La Casa delle Libertà":
Consiglieri presenti: 25
Votanti: 22
Favorevoli: 2
Contrari: 20
Astenuti: 3 (Bortot, Squarzino Secondina, Venturella)
Il Consiglio non approva.
Presidente - La parola alla Consigliera Squarzino Secondina,
sull'emendamento n. 1 del gruppo "Arcobaleno".
Squarzino (Arc-VA) - Qui riprendiamo un'osservazione che era
pervenuta in commissione dai rappresentanti degli agenti di
assicurazione, perché l'Assessore ha detto in commissione che non
erano emerse novità interessanti circa questa esclusione, per cui
si poteva anche toglierla, ma non ha fornito alcun elemento per cui
andava tolta l'esclusione dell'assicurazione; pertanto riproponiamo
questo emendamento in cui chiediamo che venga messa di nuovo
l'esclusione delle assicurazioni nel 1° comma del 3° articolo.
Spiego anche il secondo emendamento: sapendo già che il primo
non passerà, in subordine diciamo: voi volete comunque che la
"Finaosta" si occupi anche di assicurazioni, però la "Finaosta" non
deve, nei suoi interventi occuparsi direttamente di assicurazione.
Ricordo che lei diceva, spiegando, che gli interventi di "Finaosta"
sono per rendere più bella la sede di un'assicurazione che vuole
fare degli investimenti ad Aosta. Noi diciamo che un'assicurazione
può essere al massimo considerata come un'impresa qualunque, che
vuole ingrandire i suoi locali, ma la "Finaosta" non può e non deve
attivare, aprire, lei, una nuova società di assicurazione,
altrimenti fa concorrenza all'interno di un settore economico molto
importante.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Anch'io associo le due repliche al 1° e al
2° emendamento proposti dal gruppo "Arcobaleno".
Rispetto al 1° emendamento riteniamo che questa previsione di
esclusione proposta nell'emendamento sia rivolta a far perdere
delle opportunità che in questo momento devono essere colte, quindi
siamo contrari, come siamo contrari al 2°, perché le modalità di
intervento sono sancite nell'articolo 7, quindi sia i finanziamenti
che le partecipazioni sono inquadrate all'interno del disposto
legislativo e "Finaosta" non può, se non nella misura del 35%,
aderire ad alcuna iniziativa, quindi non può neanche nell'ambito
del capitale sociale essere un soggetto proponente e un socio di
riferimento.
Presidente - La parola al Consigliere Frassy.
Frassy (CdL) - Solo per dichiarare che esprimiamo un giudizio
positivo sui 2 emendamenti presentati dal gruppo "Arcobaleno".
Pensavamo che questi emendamenti venissero presentati dalla
maggioranza, perché ci era sembrato di cogliere una certa
condivisione rispetto a questa problematica, sollevata fin dai
lavori in commissione con un'articolata e documentata esposizione
dell'associazione che raggruppa gli operatori di assicurazione; non
è solo per una questione protezionistica, di tipo lobbistico, che
appoggiamo questi emendamenti, ma perché questi emendamenti
andrebbero a ripristinare la situazione di "Finaosta" sino ad oggi;
perciò, ancora una volta, devo dire che fra le petizioni di
principio e le azioni legislative c'è un'evidente contraddizione.
Non si spiega diversamente l'esclusione della preclusione al mondo
assicurativo, se non con la volontà politica di invadere altri
campi del privato, e attenzione, perché questi campi del privato
non sono campi di poco conto nell'aspettativa delle ricadute
economiche della riforma della previdenza: previdenza integrativa,
previdenza complementare, dove la volontà politica di questa
maggioranza è quella di cogliere l'opportunità per contrastare il
libero mercato.
Non sappiamo quali siano le motivazioni politiche che abbiano
animato il gruppo "Arcobaleno" dal presentare questo emendamento,
ma sicuramente noi lo voteremo, perché serve ad arginare lo
straripamento dell'ente pubblico nel mercato privato.
Si dà atto che dalle ore 16,13, presiede il Vicepresidente
Lanièce e che dalle ore 17,20 riassume la presidenza il Presidente
Perron.
Presidente - Pongo in votazione l'emendamento n. 1 del gruppo
"Arcobaleno":
Consiglieri presenti: 27
Votanti: 22
Favorevoli: 5
Contrari: 17
Astenuti: 5 (Ferraris, Fiou, Nicco, Rini, Salzone)
Il Consiglio non approva.
Presidente - La parola al Consigliere Frassy, sull'emendamento
n. 3 del gruppo "La Casa delle Libertà".
Frassy (CdL) - L'emendamento che presentiamo reintroduce, anche
in questo caso, dei concetti che erano già contenuti nella legge
che oggi andiamo a riformare, nel senso che il nuovo testo prevede
che vengano considerate le attività imprenditoriali con
organizzazione operativa e prevalente attività nel territorio
regionale. L'emendamento che, invece, noi inseriamo, ripristina il
concetto di sede legale ed è un concetto che non è neutro rispetto
al sistema legislativo finanziario valdostano, perché sappiamo che
in virtù della sede legale c'è un ritorno di flussi finanziari,
quello dei 9/10; di conseguenza, riteniamo che sia importante
tornare a riapplicare quel tipo di concetto.
So quale sarà l'obiezione dell'Assessore: "non possiamo, la
concorrenza, il libero mercato, la CE", ... io dico solo che qui
stiamo affrontando il problema di una s.p.a. che avrà un capitale
prevalentemente pubblico, ma nei fatti questa società opera come
s.p.a., e visto che avete fatto di tutto e di più rispetto ai
vincoli europei, a partire dall'agricoltura per finire agli
impianti a fune, ci sembra curioso che in questo caso abbiate
"abdicato" a quel plusvalore che è quello della possibilità di dare
prevalenza a quelle situazioni che consentono i recupero dei
9/10.
Il nostro emendamento non stravolge nulla, va a ripristinare un
concetto che fino ad oggi ha funzionato, perché nessuno è andato ad
impugnare in sede comunitaria questa impostazione ed ha funzionato
per 15 anni; riteniamo che sia un emendamento a vantaggio del
budget della Regione Valle d'Aosta, di conseguenza auspichiamo che
venga accolto dall'aula.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Ha ragione il collega Frassy, non mi
ripeterò. Questa norma ha una fonte ispiratrice - che sono le norme
europee - già nella vecchia formulazione all'articolo 2, diventato
articolo 3 nella nuova formulazione; vi era una norma di
salvaguardia che cercava di ottemperare al disposto europeo e
introduceva una sorta di deroga costante che doveva essere
supportata dal parere della Giunta regionale.
Le do anche una risposta dal punto di vista sostanziale, nel
senso che l'evoluzione delle norme finanziarie ha modificato quello
che lei ha esposto, che non è più corrispondente alla realtà, nel
senso che i 9/10 vengono percepiti nel momento in cui abbiamo
un'attività che si svolge "in loco" e che produce dei versamenti di
imposta "in loco", per cui ormai stiamo andando verso dei criteri
ispiratori che portano i 9/10 non più in virtù della sede legale,
ma in virtù dell'attività e dei versamenti fatti nel comprensorio.
Se dovessimo avere delle aziende che, pur avendo una sede legale,
hanno attività fuori dalla Regione e versamenti presso istituti
bancari fuori Regione, non percepiremmo i 9/10. Alcune, già
nell'ambito della dichiarazione... lei, essendo anche esperto in
materia, sa che c'è il "codice Regione", quindi per quanto attiene
i versamenti delle ritenute dei dipendenti per l'IRAP c'è il
"codice Regione", per cui sede legale o meno si percepisce in virtù
del "codice Regione". Pertanto il combinato di queste 2 norme, da
un lato, ci mette in regola con le disposizioni europee; dall'altra
parte, non fa nessun tipo di danno, anzi il fatto di poter attrarre
delle attività produttive di norma produrrà il gettito di imposte
che indipendentemente dalla sede legale, se vengono versate in
Valle d'Aosta, torneranno alle casse regionali.
Presidente - Pongo in votazione l'emendamento n. 3 del gruppo
"La Casa delle Libertà":
Consiglieri presenti: 25
Votanti: 20
Favorevoli: 2
Contrari: 18
Astenuti: 5 (Bortot, Ferraris, Fiou, Nicco, Squarzino
Secondina)
Il Consiglio non approva.
Presidente - Pongo in votazione l'emendamento n. 2 del gruppo
"Arcobaleno":
Consiglieri presenti: 28
Votanti: 23
Favorevoli: 5
Contrari: 18
Astenuti: 5 (Ferraris, Fiou, Lavoyer, Nicco, Salzone)
Il Consiglio non approva.
Presidente - La parola al Consigliere Frassy, sull'emendamento
n. 4 del gruppo "La Casa delle Libertà".
Frassy (CdL) - Chiediamo l'abrogazione di questo comma, perché
lo riteniamo eccessivamente dirigistico e, fra l'altro, anche mal
formulato.
Vorrei ricordare ai colleghi che nel comma 3 dell'articolo 3 si
dice che:
"Ai fini della presente legge, l'attività di impresa
si considera prevalentemente svolta nel territorio regionale quando
qui siano localizzati per intero o in parte predominante gli
investimenti fissi e l'occupazione e, ove richiesto, la direzione
tecnica e quella amministrativa"
. Ci piacerebbe capire cosa
vuol dire
"ove richiesto"
, e da "chi" sia richiesto. Il
comma, così come è scritto, si presta a più di un punto
interrogativo; di conseguenza, ne proponiamo l'abrogazione.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Valgono le stesse considerazioni fatte
poc'anzi, nel senso che l'attenzione nei confronti dei 9/10 che ha
espresso poco fa, si traduce con la richiesta di poter avere sia
un'attività occupazionale, sia investimenti, sia un'attività
amministrativa rivolta all'espletamento di tutti gli oneri
tributari, pagamenti compresi.
Presidente - Pongo in votazione l'emendamento n. 4 del gruppo
"La Casa delle Libertà":
Consiglieri presenti: 28
Votanti: 22
Favorevoli: 2
Contrari: 20
Astenuti: 6 (Bortot, Ferraris, Fiou, Nicco, Squarzino Secondina,
Venturella)
Il Consiglio non approva.
Presidente - La parola al Consigliere Frassy, sull'emendamento
n. 5 del gruppo "La Casa delle Libertà".
Frassy (CdL) - Con questo emendamento, che in parte era legato
con l'emendamento n. 3, comunque sia ha una sua filosofia, a
prescindere dal fatto che sia stata bocciata dall'aula la proposta
di emendamento n. 3 che reintroduceva il concetto di "sede legale"
e "unità operativa nel territorio regionale", riteniamo che possa
essere utile precisare quando è opportuno e utile che "Finaosta"
intervenga a favore di imprese con organizzazione operativa e
prevalente attività fuori dal territorio regionale, perché la
possibilità di effettuare interventi di questo tipo, a maggior
ragione essendo stata bocciata la proposta di emendamento nostro al
n. 3, è consentita, nel senso che "Finaosta" non ha vincolo alcuno
e può sicuramente intervenire anche a favore di queste imprese.
Allora sarebbe opportuno che questo tipo di interventi, che vanno
al di fuori del contesto prettamente regionale, fossero oggetto di
un ragionamento di pianificazione e programmazione economica di
tipo regionale. Concetto che, fra l'altro, sta alla base del comma
1 dell'articolo 3, nel senso che si fa riferimento che l'azione di
"Finaosta" si svolge nel quadro di una politica di programmazione
regionale. Il problema di fondo è che nessuno sa chi è che dipinga
questo quadro, né dove venga scritta questa programmazione
regionale, perché in effetti non esiste uno strumento di
programmazione.
Introdurremo poi come emendamento successivo un meccanismo che
renda visibile e discutibile questa programmazione e demandiamo la
possibilità di operare su aziende che hanno sede legale e operativa
fuori dalla Regione, ma con ricadute a beneficio della Regione, a
condizione che questi interventi siano specificati nel piano di cui
chiediamo successivamente l'istituzione.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Siamo contrari.
Presidente - Pongo in votazione l'emendamento n. 5 del gruppo
"La Casa delle Libertà":
Consiglieri presenti: 28
Votanti: 23
Favorevoli: 2
Contrari: 21
Astenuti: 5 (Bortot, Ferraris, Fiou, Squarzino Secondina,
Venturella)
Il Consiglio non approva.
Presidente - La parola al Consigliere Frassy, sull'emendamento
n. 6 del gruppo "La Casa delle Libertà".
Frassy (CdL) - Vedete, colleghi di maggioranza, voi vi
apprestate a votare una norma di legge importante, ma è una norma
che ha dei principi e sono quelli che la Giunta ha scritto nei suoi
primi articoli. Fra i primi articoli vi è l'articolo 3, sul quale
parecchi emendamenti il nostro gruppo ha presentato.
L'articolo 3 non è un articolo di poca importanza, essendo
quello che motiva lo stesso campo di azione di "Finaosta", e il
concetto ormai noto e già espresso durante l'illustrazione dei
precedenti emendamenti è quello della programmazione. Lo dicevo
prima, mi tocca ripetermi adesso... ma chi la fa questa
programmazione, dove la fate? Il comma 5 dice che si può
intervenire a favore di imprese con organizzazione operativa e
prevalente attività nel territorio regionale che attuino iniziative
al di fuori dello stesso, purché funzionali allo sviluppo di
iniziative economiche nell'ambito del territorio regionale: belle
parole! Il problema è che sono parole in libertà e sono parole in
libertà perché non dicono nulla, perché non hanno un contenitore o
un momento politico o amministrativo in cui possano essere
verificate; di conseguenza, chiediamo che venga stralciato.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Siamo contrari, ma bisognerebbe che il
collega Frassy contestualizzasse questa legge. Oggi abbiamo
continui riferimenti che sono di natura europea che fissano le
dimensioni, fissano i limiti, per cui non c'è una libertà assoluta.
Noi dobbiamo muoverci all'interno di un quadro sufficientemente
regolamentato, quindi questa necessità e questa voglia di
sburocratizzare che tanto invoca va anche in questo senso, per cui
abbiamo all'interno del nostro riferimento dei riferimenti europei
che ci guidano.
Presidente - Pongo in votazione l'emendamento n. 6 del gruppo
"La Casa delle Libertà":
Consiglieri presenti: 26
Votanti: 21
Favorevoli: 2
Contrari: 19
Astenuti: 5 (Bortot, Ferraris, Fiou, Squarzino Secondina,
Venturella)
Il Consiglio non approva.
Presidente - Pongo in votazione l'articolo 3:
Consiglieri presenti: 26
Votanti: 23
Favorevoli: 21
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - Pongo in votazione l'articolo 4:
Consiglieri presenti: 27
Votanti: 24
Favorevoli: 22
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 5 vi sono gli emendamenti nn. 7, 8, 9
e 10 del gruppo "La Casa delle Libertà" e l'emendamento n. 3 del
gruppo "Arcobaleno", di cui do rispettivamente lettura:
Emendamento
Articolo 5, comma 1, lett. a), abrogare "o da
costituire".
Emendamento
Articolo 5, comma 1, lett. a), sostituire "tendenzialmente
temporanee" con "temporanee per un periodo non superiore a cinque
anni".
Emendamento
Articolo 5, comma 1, lett. b), sostituire con: "Concedere
finanziamenti assistiti da garanzie reali o personali".
Emendamento
Articolo 5, comma 1, lett. d), aggiungere: "o da altri enti
pubblici".
Emendamento
Articolo 5
Sostituire la lettera b) del comma 1, con la seguente
espressione: "concedere finanziamenti alle imprese sotto qualsiasi
forma".
Presidente - La parola al Consigliere Frassy, sull'emendamento
n. 7 del gruppo "La Casa delle Libertà".
Frassy (CdL) - Questo articolo 5 è un altro articolo importante
nella filosofia operativa della nuova "Finaosta", anche andata a
disegnare con la legge che stiamo esaminando. Sono gli interventi
in gestione ordinaria, sono cioè gli interventi che vengono
effettuati in proprio da "Finaosta S.p.a." e voi dite, alla lettera
a), che "Finaosta", fra le tante cose che può andare a fare, "può
assumere partecipazioni in società di capitali". Non è
un'affermazione di poco conto quella che viene fatta, perché noi
andiamo ad ipotizzare che una società strumentale - ed è scritto,
oltre che essere stato ricordato correttamente dall'Assessore
Marguerettaz - si inserisce in quella che è un'attività
imprenditoriale che, per sua definizione, dovrebbe operare in un
contesto strettamente privatistico, perciò questa commistione del
pubblico e del privato non può essere non soggetta a limitazioni,
perlomeno in un concetto di economia sana.
Se può avere un senso ipotizzare che, a fronte di situazioni
imprenditoriali esistenti e in crisi, Assessore Marguerettaz,
"Finaosta" entri con il capitale per una partecipazione temporanea,
che è finalizzata immaginiamo ad un piano di salvataggio e di
risanamento, poi... "grazie e arrivederci!" si esce... la società è
stata rimessa sul mercato grazie a questo contributo di capitale
che ha la forma agevolata di non essere il prestito che deve essere
restituito con degli interessi. Entra "Finaosta" e magari ci entra
rinunciando in quel momento a recuperare delle quote di
finanziamenti che, a seguito di difficoltà, l'azienda non è
riuscita a restituire, viene risanata la posizione che
quell'azienda occupa sul mercato, quando la situazione è migliorata
e l'azienda ha riconquistato una posizione di mercato, in base a
questa logica "Finaosta" esce dal capitale di questa società che
torna ad essere una società con capitale privato, e recupera senza
l'aggravio degli interessi il capitale che aveva conferito. Questo
è un meccanismo originale che può essere sostenibile, m a quello
che non può essere sostenibile è che questo meccanismo venga
applicato anche nelle società da costituire. Allora lei mi spieghi
qual è la filosofia di avere delle partecipazioni tendenzialmente
temporanee - dice la legge - in società da costituire. Se il
"business" sta in piedi, il privato normalmente ci prova; ma se il
"business" ha bisogno del pubblico per partire, ma che "business"
è?
Vorremmo capire qual è la logica di ipotizzare che "Finaosta",
con i suoi soldi - che poi sono i soldi nostri! - possa dire a un
certo imprenditore: "guarda, non ti preoccupare perché l'iniziativa
la facciamo "in tandem", poi a un certo punto io esco". Qui si
pongono mille problemi: da un punto di vista formale sicuramente
non si pone il problema della concorrenza, ma da un punto di vista
sostanziale si pone, perché "Finaosta" risponde a delle logiche
politiche, non nascondiamocelo! E allora forse certi imprenditori
che sono più amici di altri rispetto a certi ragionamenti fatti
dalla politica regionale, potrebbero beneficiare di questa
ulteriore agevolazione in punto di capitale per mettere in piedi
delle nuove iniziative. Allora noi riteniamo che questo sia
profondamente immorale, che sia profondamente antistorico rispetto
al concetto della privatizzazione e chiediamo che il Consiglio, in
maniera responsabile, limiti la possibilità di assumere
partecipazioni temporanee a situazioni esistenti, sul presupposto
che deve essere un'eccezione motivata dal tentativo di salvare
delle aziende che sono in difficoltà per una congiuntura
particolare.
Con il nostro emendamento, di conseguenza, andiamo ad eliminare
la possibilità di costituire "ex novo" delle società con già
"Finaosta" dentro, e non società di tipo strumentale - perché
questo è un concetto diverso - e lei avrà poi la bontà nei
ragionamenti che vorrà fare sul nostro emendamento di non fare il
giochino di dire: "ma allora non possiamo più costituire società".
Ne siamo consapevoli: le società che l'Amministrazione regionale
vuol costituire con partecipazione di "Finaosta", sono società di
tipo strumentale, di conseguenza esulano dalla previsione della
lettera a), ovvero partecipazione tendenzialmente temporanea.
Allora sulla "partecipazione tendenzialmente temporanea" facciamo
appello a quei settori sensibili al libero mercato che sono
presenti in questo Consiglio, affinché con un ragionamento di
logica di mercato si dica che non ha senso che "Finaosta" partecipi
in maniera tendenzialmente temporanea a costituire delle società
con capitali privati, mettendoci dentro dei denari pubblici... non
ha assolutamente senso! Chiediamo pertanto che queste
partecipazioni siano limitate a società già costituite.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nel momento in cui si interviene - stiamo
parlando della gestione ordinaria - lei deve vedere la combinata
lettura dell'articolo 5 e dell'articolo 7, per cui il limite della
partecipazione è un limite all'interno del 35%. Sono delle
partecipazioni non di riferimento, ma di sostegno.
Oggi ho visto un comunicato stampa del gruppo "Arcobaleno" su un
intervento per la "Tecdis", ci sono dei gruppi che sono interessati
e, all'interno, dei "mix" che ci hanno proposto per delle
iniziative industriali hanno introdotto anche questo tipo di
attività, ovvero un'attività di "partnership" all'interno del
capitale sociale di un "competitor" straniero, giapponese, che ha
necessità di radicare un'attività "ex novo" nella nostra Regione;
quindi il ragionamento che ha fatto lei ci porterebbe a non poter
intervenire in questo dominio: ecco perché abbiamo introdotto anche
quelle da costituire.
Presidente - La parola al Consigliere Frassy, sull'emendamento
n. 7 del gruppo "La Casa delle Libertà".
Frassy (CdL) - Assessore, siamo esterrefatti, lei una volta
faceva delle grandi "cortine fumogene"... adesso perfino il
microfono contribuisce a questi effetti spettacolari! Assessore,
lei non ci convince; lei ha fatto un'affermazione di una gravità
economica inaudita! Abbiamo dedotto che il salvataggio di "Tecdis",
se avverrà, al di là degli 8 milioni di euro che fra Regione,
"Finaosta", "Aosta Factor", "CVA", già sono stati elargiti a
"Tecdis" in quanto sono posizioni in sofferenza...
(interruzione dell'Assessore Marguerettaz, fuori
microfono)
... è una risposta ad un'interpellanza nostra nella giornata di
ieri! Sto spiegando: se il salvataggio di "Tecdis" passa attraverso
una nuova società che viene messa in piedi con il 35% di capitali
regionali... è scandaloso! In buona sostanza non cambia nulla, o
meglio, quello che cambia con questa legge cambia in peggio, perché
ormai siamo nella direzione di avere le aziende regionali, che
verranno gestite ancora peggio! La "Casinò S.p.a." lo dimostra di
cosa è in grado di fare il socio pubblico quando gestisce le
aziende... questa è la verità che penso lei non possa
confutare!
Siamo esterrefatti se questa norma ha il senso di andare a
mettere capitale pubblico in aziende private e che per giunta non
si innestano su un "business" ipoteticamente interessante, ma si
innestano su un "business" che non esiste, che è il tentativo di
salvare quello che forse non è più salvabile. E se "Tecdis" non è
più salvabile, Assessore, una gran parte delle responsabilità le
avete voi, come maggioranza e come Giunta, perché "Finaosta" non
può essere ritenuta completamente esente da responsabilità, perché
questi finanziamenti che venivano fatti... su quali valutazioni, su
quali piani finanziari e industriali venivano effettuati? Venivano
effettuati su "input" politici, perché se andiamo a vedere il modo
in cui in certi tempi sono state fatte le assunzioni in "Tecdis"
siamo in grado di dirle chi entrava "per chi" entrava! Ha capito,
Assessore? Se questa è la filosofia della nuova "Finaosta", era
ancora meglio la vecchia "Finaosta"!
Presidente - Pongo in votazione l'emendamento n. 7 del gruppo
"La Casa delle Libertà":
Consiglieri presenti: 25
Votanti: 22
Favorevoli: 2
Contrari: 20
Astenuti: 3 (Bortot, Squarzino Secondina, Venturella)
Il Consiglio non approva.
Presidente - La parola al Consigliere Frassy, sull'emendamento
n. 8 del gruppo "La Casa delle Libertà".
Frassy (CdL) - Se voglio essere breve, devo dire che questo
emendamento è frutto dell'esperienza, e l'esperienza è quella
dell'applicazione di 15 anni della vecchia legge, che ci
apprestiamo a pensionare, la quale riportava il concetto della
"partecipazione tendenzialmente temporanea".
Sfido l'Assessore Marguerettaz ad individuare una partecipazione
temporanea che sia rimasta tale, nel senso che l'espressione
"tendenzialmente temporanea" alla fine si è concretizzata in una
partecipazione che è diventata "a vita"! Se temporanea deve essere,
diciamo che va individuato un periodo; noi lo abbiamo individuato
in un periodo non superiore a 5 anni, perché riteniamo che in 5
anni si possano mettere in piedi o raddrizzare delle situazioni
economiche, dopodiché "Finaosta" è giusto che disimpegni quelle
risorse per andare ad utilizzarle in situazioni che siano
meritevoli di attenzione; perciò, se la volontà è che queste
partecipazioni siano temporanee, mettiamoci un limite!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il collega Frassy potrà richiedere, anche
con l'ausilio di un'interrogazione, quali sono state le
partecipazioni che sono state dismesse negli anni, quindi riteniamo
che il "tendenzialmente" sia sufficientemente garantista, anche
perché rispetto alla vecchia formulazione abbiamo normato quelle
che sono da considerarsi "strategiche" e che non hanno questo
limite, per cui può darsi che il collega Frassy confonda quelle che
nel tempo sono rimaste, ma che sono da considerarsi strategiche,
quali: impianti a fune, energia elettrica, attività finanziarie...
rispetto alle altre.
Presidente - Pongo in votazione l'emendamento n. 8 del gruppo
"La Casa delle Libertà":
Consiglieri presenti: 25
Votanti: 21
Favorevoli: 2
Contrari: 19
Astenuti: 4 (Bortot, Fiou, Squarzino Secondina, Venturella)
Il Consiglio non approva.
Presidente - La parola alla Consigliera Squarzino Secondina,
sull'emendamento n. 3 del gruppo "Arcobaleno".
Squarzino (Arc-VA) - Sarò brevissima.
Volevamo ripristinare la precedente dizione, là dove si
individuavano "finanziamenti sotto qualsiasi natura giuridica
essenzialmente a favore di imprese". Siamo negli interventi della
gestione ordinaria: qui, a noi sembra che vada chiarito bene che il
destinatario principale degli interventi di "Finaosta" sono le
imprese, che in gestione ordinaria può tranquillamente decidere in
base alla progettazione, ai programmi, ai piani di sviluppo,
proprio perché intendiamo valorizzare la funzione che, rispetto
alle imprese, può svolgere "Finaosta".
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Di questo emendamento avevamo già parlato
quando si è parlato con "Confindustria" e avevamo chiarito che il
raggio di azione, già in passato, aveva visto delle iniziative
importanti che non erano rivolte esclusivamente alle imprese. Si
veda il caso "ARPA", il caso "APS", che hanno delle necessità
finanziarie e, nell'ambito degli interventi di "Finaosta", potevano
trovare un buon interlocutore.
Presidente - Pongo in votazione l'emendamento n. 3 del gruppo
"Arcobaleno":
Consiglieri presenti: 25
Votanti: 19
Favorevoli: 3
Contrari: 16
Astenuti: 6 (Ferraris, Fiou, Frassy, Lavoyer, Salzone,
Tibaldi)
Il Consiglio non approva.
Presidente - La parola al Consigliere Frassy, sull'emendamento
n. 9 del gruppo "La Casa delle Libertà".
Frassy (CdL) - Sarò breve, perché mi auguro che l'Esecutivo
abbia considerato la bontà del nostro emendamento, perché sul
concedere finanziamenti siamo tutti d'accordo; sul concederli sotto
qualsiasi forma... vorremmo capire cosa sottintende "qualsiasi
forma", perché se guardiamo l'esperienza dei finanziamenti concessi
da "Finaosta" e delle sofferenze che "Finaosta" ha accumulato,
forse è meglio che più che sotto qualsiasi forma, precisiamo altri
aspetti. E gli aspetti che chiediamo di precisare nel nostro
emendamento, che va a riformulare la lettera b), è concedere
finanziamenti assistiti da garanzie reali o personali.
Il problema di "Finaosta" è che in certe situazioni quei
finanziamenti non era garantiti; non abbiamo mai capito come mai
"Finaosta" nei confronti del piccolo artigiano spesso chiede
ipoteche a fronte di situazioni che sono radicate in Valle d'Aosta,
e ad imprenditori che arrivano - da non si sa bene dove - conceda
finanziamenti sulla parola. Pensiamo che sia un atto di
responsabilità politica e amministrativa scrivere in legge che i
finanziamenti devono essere assistiti da garanzie reali o
personali.
In questo Consiglio ci sono diversi professionisti e
imprenditori: mi domando se nelle loro esperienze imprenditoriali o
professionali hanno avuto la fortuna di avere finanziamenti
significativi sul presupposto che presentavano bene. Forse piccoli
finanziamenti, ma quando andiamo a normare la gestione ordinaria e
svolgiamo il nostro ruolo di amministratori regionali, penso che
sia doveroso precisare in legge che i finanziamenti possono essere
concessi, ma devono essere concessi con delle garanzie e le
garanzie non possono che essere o di tipo reale o di tipo
personale.
Ritengo che non ci sia da aggiungere altro su questo tipo di
emendamento che presentiamo, perché se un emendamento di questa
natura non dovesse essere approvato, iniziamo ad avere dei forti
dubbi su qual è l'utilità che viene coltivata in questa Assemblea,
perché l'utilità di tutelare i capitali pubblici messi a
disposizione dell'imprenditoria penso che sia una considerazione
dalla quale non ci si possa esimere.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Brevemente, anch'io. Da un lato, in alcune
discussioni è emerso che "Finaosta" è troppo rigida nell'ambito
della concessione dei crediti, dall'altro si cerca di introdurre un
ragionamento ultragarantista. Sono d'accordo con lei, collega
Frassy, ma rischierebbe di avere una rigidità inaudita, ovvero
questo ragionamento tradotto in pratica vorrebbe dire che
"Finaosta" può fare dei finanziamenti solo a chi non ne ha bisogno,
perché delle garanzie reali e personali che hanno un significato
sono delle garanzie reali, ipoteca o pegno, o garanzie personali,
fideiussioni. Ma per valere queste fideiussioni devono essere
pesanti, ovvero di soggetti che hanno dei patrimoni robusti. Quindi
verrebbe meno l'attività di stimolo nei confronti del sistema
produttivo, cosa che da più parti viene sollecitata, ovvero
finanziare non solo chi è robusto finanziariamente ma finanziare
chi ha progetti industriali sostenibili.
Riteniamo che sia non accoglibile l'emendamento.
Presidente - La parola al Consigliere Frassy, sull'emendamento
n. 9 del gruppo "La Casa delle Libertà".
Frassy (CdL) - Abbiamo colto la sua difficoltà nel contrastare
il nostro emendamento.
Il problema è che lei sta ragionando non in un'ottica di sana
amministrazione di processi di ausilio a una economia sana, ma il
suo ragionamento purtroppo sconfina nel vizio della politica di
tipo clientelare, di conseguenza si devono sempre tenere aperte
delle porte per affrontare al meglio situazioni che in certi
momenti è opportuno poter gestire al di fuori e al di sopra delle
regole.
Le dico che quanto lei va dicendo è oggi già praticabile con le
finanziarie private, con le banche. Ma qui gestiamo soldi pubblici
e con i soldi pubblici noi pretendiamo che ci siano dei criteri di
rigore, e questi criteri di rigore li rivendichiamo con maggior
forza oggi alla luce delle esperienze spesso disastrose con cui
"Finaosta" ha concesso dei finanziamenti! E non parliamo dei
piccoli finanziamenti, perché questo problema riguarda
prevalentemente il comparto industriale; abbiamo fatto bagni di
sangue nel comparto industriale con valutazioni avventate di
"Finaosta"! Abbiamo aziende che sono fallite tre volte e che per
tre volte hanno preso denari pubblici, un nome per tutti la
"Balzano" che lei conosce bene non solo come amministratore ma
anche come professionista, ma potrei farle altri nomi di quelle
scatole cinesi che risorgevano dalle ceneri dei fallimenti
precedenti!
Allora questo è un andazzo di mal costume politico, perché
"Finaosta" risponde alla logica politica di programmazione di
politica economica, e non può prestare i soldi su delle logiche
politiche clientelari. La norma aperta che avete introdotto con la
lett. b) questo consente, di conseguenza noi evidenziamo ancora una
volta che in questo Consiglio prevale la irresponsabilità
amministrativa.
Presidente - Pongo in votazione l'emendamento n. 9 del gruppo
"La Casa delle Libertà":
Consiglieri presenti: 27
Votanti: 17
Favorevoli: 2
Contrari: 15
Astenuti: 10 (Bortot, Comé, Ferraris, Fiou, Maquignaz, Rini,
Squarzino Secondina, Stacchetti, Venturella, Viérin Marco)
Il Consiglio non approva.
Presidente - La parola al Consigliere Frassy, sull'emendamento
n. 10 del gruppo "La Casa delle Libertà".
Frassy (CdL) - In gestione ordinaria scrivete, alla lett. d),
che "Finaosta" può assumere incarichi di studio, consulenza,
assistenza e gestione che siano affidati dalla Regione: ci
domandiamo per quale motivo non possano essere affidati anche da
altri enti pubblici; di conseguenza, proponiamo questa
integrazione.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nell'ambito della legge abbiamo indicato che
la società è un "ente strumentale" della Regione, quindi riteniamo
che il raggio di azione non debba estendersi agli altri enti
pubblici.
Presidente - Pongo in votazione l'emendamento n. 10 del gruppo
"La Casa delle Libertà":
Consiglieri presenti: 26
Votanti: 24
Favorevoli: 5
Contrari: 19
Astenuti: 2 (Ferraris, Fiou)
Il Consiglio non approva.
Presidente - Pongo in votazione l'articolo 5:
Consiglieri presenti: 28
Votanti: 25
Favorevoli: 23
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 6 vi è l'emendamento n. 11 del gruppo
"La Casa delle Libertà", di cui do lettura:
Emendamento
Articolo 6, comma 1, lett. c), abrogare
"costruzione".
La parola al Consigliere Frassy sull'emendamento n. 11.
Frassy (CdL) - In gestione speciale nella legge che andiamo ad
abrogare la costruzione non era prevista, in quanto era nella
gestione ordinaria.
Chiediamo che venga abrogata questa previsione, perché la
consideriamo un'ulteriore estensione dell'invasività della
"Finaosta", in quanto comunque soggetto strumentale e dunque
riconducibile all'Amministrazione regionale. Riteniamo che il
compito di costruire debba essere riservato ai soggetti privati e
imprenditoriali, riteniamo che "Finaosta" possa gestire e locare e,
se del caso, progettare, come dicono le altre previsioni della
lett. c), ma riteniamo che prevedere che "Finaosta" diventi anche
impresario edile, e dunque possa costruire, sia veramente
un'esagerazione!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il Consigliere Frassy ha percepito che
nell'ambito dell'attività ordinaria, ovvero sia nell'ambito
dell'attività che svolge la società nell'ambito delle sue funzioni
autonome, le normative di "Banca d'Italia" avrebbero impedito
questo tipo di attività, quindi coerentemente con il suo pensiero
non c'è un intervento che è volto ad entrare in concorrenza con le
attività di soggetti privati. Per quanto attiene, invece,
l'attività in gestione speciale, non si capisce perché precludere
per esigenze dell'Amministrazione regionale questo tipo di
attività.
Siamo quindi contrari.
Presidente - Pongo in votazione l'emendamento n. 11 del gruppo
"La Casa delle Libertà":
Consiglieri presenti: 27
Votanti: 25
Favorevoli: 5
Contrari: 20
Astenuti: 2 (Ferraris, Fiou)
Il Consiglio non approva.
Presidente - Pongo in votazione l'articolo 6:
Consiglieri presenti: 26
Votanti: 23
Favorevoli: 21
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 7 vi è l'emendamento n. 12 del gruppo
"La Casa delle Libertà" e l'emendamento n. 1 dell'Assessore
Marguerettaz, di cui do rispettivamente lettura:
Emendamento
Articolo 7, comma 5, dopo "nonché per la gestione ordinaria"
inserire: "- previa espressa previsione contenuta nel Piano Annuale
di Programmazione Economica -"
Emendamento
Dopo il comma 5 dell'articolo 7 è inserito il
seguente:
"5 bis. FINAOSTA S.p.a., nell'attuare eventuali interventi,
sotto qualunque forma, a beneficio di società di assicurazioni,
garantisce che tali interventi non alterino la concorrenza
nell'offerta dei prodotti assicurativi".
La parola al Consigliere Frassy, sull'emendamento n. 12 del
gruppo "La Casa delle Libertà".
Frassy (CdL) - Torniamo su un concetto che avevamo già
parzialmente affrontato, il limite del 35% che è previsto da
qualche articolo precedente, cioè la "partecipazione
tendenzialmente temporanea"; di conseguenza, Assessore, converrà
con me che sul "tendenzialmente temporaneo" è difficile prevedere
un limite finale. Poi c'era il tetto del 35% che poco più avanti
viene derogato su una serie di situazioni che non ci sembra diano
delle grandi certezze di tipo interpretativo, ma si prestano ad una
tendenziale discrezionalità com'è la partecipazione temporanea, che
è tendenziale.
Riteniamo che tutto sia possibile e soprattutto una deroga non
si nega mai, però vorremmo che questa deroga rientrasse in quel
concetto di programmazione di cui all'articolo 3, che è tutta la
filosofia sulla quale ruota l'attività di "Finaosta", perché se
devo derogare a qualcosa, lo devo fare non perché mi è più
simpatico quel signore di altri, ma lo devo fare nell'ambito di un
disegno logico, e possibilmente oggettivo, e possibilmente che
coltivi un interesse pubblico, perché se coltiva un interesse che
non è pubblico, forse quel tipo di deroga da un punto di vista
della correttezza dell'azione amministrativa è poco legittima!
Chiediamo allora che questa deroga possa essere concessa, a
condizione che sia contenuta in quello strumento programmatorio che
noi andiamo ad istituire all'articolo 13. A fronte di quella che
diventerebbe una chiarezza di percorso, riteniamo che sia legittima
la deroga al principio del "35".
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Parere contrario sul riferimento al piano
che - come lei sa - ha una discussione annuale, quindi potrebbe
impedire di cogliere delle opportunità.
Nel mio intervento, oltre a manifestare la contrarietà al 12°
emendamento del gruppo "La Casa delle Libertà", esporrei il 1°
emendamento presentato dal Governo e colgo qui l'occasione per
ringraziare gli intermediari delle assicurazioni per il confronto
che è stato avviato. Al fine di meglio precisare quali sono gli
intendimenti, viene inserito questo comma che garantisce sul fatto
che la possibilità di intervenire a favore delle società di
assicurazioni non vuole in alcun modo turbare la libera concorrenza
all'interno dei prodotti assicurativi, quindi nella sua
esplicitazione introduciamo una norma di salvaguardia, di garanzia
- se ce n'era bisogno - che qualsiasi intervento non precluderà la
possibilità a tutti i "competitors" di offrire prodotti
assicurativi.
Presidente - La parola al Consigliere Frassy.
Frassy (CdL) - Siamo sempre più in imbarazzo nel procedere alla
discussione di questa norma di legge. Noi, prima, avevamo proprio
fatto riferimento alle deroghe e avevamo detto che le deroghe hanno
senso se rientrano in un disegno che vada a beneficio
dell'interesse pubblico. Allora penso che il suo emendamento abbia
2 chiavi di lettura: il 1° è che nella migliore delle ipotesi è
inutile, perché ho dei dubbi che "Finaosta" possa operare negli
altri settori che non abbiano questa clausola di salvaguardia,
andando ad alterare la concorrenza. Ho dei dubbi che "Finaosta"
possa fare delle operazioni nel settore alberghiero, ad esempio,
andando a configgere con il concetto di libero mercato e di
concorrenza. Ho dei dubbi che "Finaosta" possa andare ad
interferire in altri settori, come quello commerciale, andando ad
alterare il regime della libera concorrenza. Immagino che questo
non sia possibile e che lei non lo voglia neppure, o...
sbaglio?
Non capisco allora per quale motivo il settore assicurativo
meriti quello che noi definiamo "l'emendamento Rini", e qui siamo
veramente alla caduta... caro Consigliere Cesal, sei Capogruppo di
un gruppo che ha perso la dignità delle istituzioni! Avete inserito
un emendamento a tutela di attività economiche, che qui sono
rappresentate e protette da un vostro Consigliere che non ha il
coraggio di fare la battaglia politica, non ha il coraggio di
sostenere la battaglia politica della sua categoria, e si presta a
queste "manovre di corridoio" che umiliano l'istituzione
valdostana! È vergognoso che questo Consiglio si presti, su una
legge importante che dovrebbe avere ad obiettivo l'economia di
questa Regione, a "manovre di corridoio"... è veramente vergognoso
e scandaloso!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Devo riconoscerle una grande bravura,
collega Frassy, perché lei riesce a cogliere quello che è
esclusivamente frutto di una fantasia, ma è talmente robusta la sua
interpretazione che rischia di essere convincente! Rischia di
essere convincente, se ci adattiamo ad una lettura superficiale,
perché lei sta facendo un paragone che non ha senso! "Finaosta" non
è - salvo in modo del tutto casuale e straordinario - soggetto che
ha la connotazione di cliente di servizi alberghieri o commerciali;
al contrario, nell'ambito della sua attività chiede costantemente
la copertura di polizze assicurative, sia per i mutui prima casa,
sia per tutta una serie di attività, anche di natura industriale.
"Finaosta" è quindi assolutamente soggetto che interfaccia
quotidianamente con il sistema assicurativo a sostegno delle
operazioni di finanziamento.
Semmai ci fosse stato un dubbio di costituire una società, come
viene definita, una società di scopo che ha l'obiettivo di
veicolare tutti i prodotti assicurativi che vengono richiesti da
"Finaosta" su quella società, con questo comma abbiamo dato
assolutamente trasparenza al pensiero. Gli interventi a favore del
sistema assicurativo sono interventi di natura imprenditoriale e
disponibili a tutti; quello che non viene e non verrà fatto è la
costituzione di una società che dovrà "drenare" tutte le occasioni
di lavoro che "Finaosta" potrà produrre.
Presidente - La parola al Consigliere Bortot.
Bortot (Arc-VA) - Devo dare ragione assolutamente al collega
Frassy, perché questa cosa è una vera indecenza.
Ho lavorato 4 anni come sub-agente nel ramo assicurativo, la
"RAS Assicurazioni"... non c'è una compagnia assicurativa che non
faccia capo ad una multinazionale e a fine anno non distribuiscano
pacchi di dividendi! È di oggi la notizia che è di nuovo in ballo
l'aumento della "RC Auto". Quando lavoravo alla "RAS
Assicurazioni", mi è venuta in mano una polizza di un cartello,
compreso "Unipol", perché non vorrei che il Consigliere Frassy mi
riprendesse, un cartello regionale di compagnie assicurative che
hanno delle polizze con l'Amministrazione regionale, in assoluta
mancanza di libera concorrenza! Ovvero, queste multinazionali hanno
costituito un "pool", si presentano con l'Amministrazione
regionale, ogni 10 anni rinnovano queste polizze e non so chi
discute per la Regione, ma di fatto è... "prendere o lasciare"!
Bisognerebbe anche che si presentasse un rendiconto.
Quindi che le agenzie locali delle compagnie assicurative o
addirittura le multinazionali a cui fanno capo queste agenzie, che
hanno la sede fuori dalla Valle d'Aosta, possano accedere a
contributi pubblici della nostra Regione, è un'indecenza, in
termini morali, economici o politici; per cui voteremo contro
questo emendamento.
Président - La parole au Conseiller Frassy.
Frassy (CdL) - Solo per chiedere, a nome nostro e del gruppo
"Arcobaleno", la votazione segreta sull'emendamento dell'Assessore,
affinché ci sia una maggiore libertà di valutazione su questo
"emendamento lobbistico" presentato dall'Assessore.
Presidente - Pongo in votazione l'emendamento n. 12 del gruppo
"La Casa delle Libertà":
Consiglieri presenti: 28
Votanti: 23
Favorevoli: 2
Contrari: 21
Astenuti: 5 (Bortot, Ferraris, Fiou, Squarzino Secondina,
Venturella)
Il Consiglio non approva.
Presidente - Pongo in votazione a scrutinio segreto
l'emendamento n. 1 dell'Assessore Marguerettaz:
Consiglieri presenti e votanti: 29
Favorevoli: 23
Contrari: 6
Il Consiglio approva.
Presidente - Pongo in votazione l'articolo 7 nel testo così
emendato:
Articolo 7
(Modalità di intervento)
1. Per il perseguimento degli scopi sociali, FINAOSTA S.p.A.
può compiere qualsiasi operazione finanziaria, mobiliare ed
immobiliare, con assunzione di impegni e rilascio di garanzie di
ogni natura, anche fideiussorie, ad esclusione dell'attività
bancaria e di raccolta del risparmio ai sensi del decreto
legislativo 1° settembre 1993, n. 385 (Testo unico delle leggi in
materia bancaria e creditizia), e successive modificazioni.
2. Per tutte le forme di intervento previste, FINAOSTA S.p.A.
deve preventivamente assicurarsi la facoltà di eseguire, a propria
discrezione, controlli gestionali e revisioni amministrative presso
le imprese finanziariamente assistite.
3. Relativamente alle partecipazioni, FINAOSTA S.p.A. deve
garantirsi con idonee misure l'inserimento di persone di sua
fiducia negli organi sociali delle società interessate.
4. Ciascuna delle partecipazioni di cui all'articolo 5, comma
1, lettera a), non può superare la misura del 35 per cento del
capitale sociale, ovvero del patrimonio netto della società
interessata se inferiore al capitale sociale, tenuto anche conto
delle quote o azioni indirettamente detenute da FINAOSTA S.p.A.
mediante altre società dalla stessa partecipate.
5. Il limite di cui al comma 4 può essere superato per le
partecipazioni a valere sulla gestione speciale, nonché per la
gestione ordinaria nel caso di partecipazioni in società
finanziarie e creditizie, in società che svolgono attività di
factoring, locazione finanziaria, gestione di fondi di
investimento, servizi alle imprese, gestione di impianti a fune e
in società aventi come scopo sociale la realizzazione di strutture
destinate a favorire la nascita di nuove iniziative
imprenditoriali.
6. FINAOSTA S.p.a., nell'attuare eventuali interventi, sotto
qualunque forma, a beneficio di società di assicurazioni,
garantisce che tali interventi non alterino la concorrenza
nell'offerta dei prodotti assicurativi.
7. FINAOSTA S.p.A. non può impiegare una somma superiore al
15 per cento del suo patrimonio di vigilanza nelle partecipazioni e
negli interventi di cui all'articolo 5, comma 1, lettere a) e b),
in una sola impresa o gruppo di imprese.
8. Ai fini dell'applicazione dei divieti previsti ai commi 4
e 6, nella determinazione dell'entità degli interventi, non si
tiene conto delle somme impegnate a carico dello speciale fondo
previsto all'articolo 6.
Consiglieri presenti: 29
Votanti: 26
Favorevoli: 24
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - Pongo in votazione l'articolo 8:
Consiglieri presenti: 29
Votanti e favorevoli: 24
Astenuti: 5 (Bortot, Frassy, Squarzino Secondina, Tibaldi,
Venturella)
Il Consiglio approva.
Presidente - Pongo in votazione l'articolo 9:
Consiglieri presenti: 29
Votanti: 26
Favorevoli: 24
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 10 vi è l'emendamento n. 13 del gruppo
"La Casa delle Libertà", di cui do lettura:
Emendamento
Articolo 10. Abrogare.
La parola al Consigliere Frassy sull'emendamento n. 13.
Frassy (CdL) - Chiediamo l'abrogazione di questo articolo per 2
motivi: il primo, riteniamo che sia un articolo inutile, in quanto
c'è già un vincolo sulla quota di capitale che deve essere detenuto
dal socio regionale, che è il 75%, perciò ci sembra evidente che in
successivi aumenti di capitale la quota privata, o perlomeno la
quota non in mano regionale, non possa superare il 25%. Da un punto
di vista di tecnica legislativa ci sembra, pertanto, una norma
inutile e dal nostro punto di vista anche non condivisibile, perché
avevamo già contestato il tetto del 75%.
Presidente - Pongo in votazione l'emendamento n. 13 del gruppo
"La Casa delle Libertà":
Consiglieri presenti: 28
Votanti: 24
Favorevoli: 2
Contrari: 22
Astenuti: 4 (Bortot, Ferraris, Squarzino Secondina,
Venturella)
Il Consiglio non approva.
Presidente - Pongo in votazione l'articolo 10:
Consiglieri presenti: 28
Votanti: 25
Favorevoli: 23
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - Pongo in votazione l'articolo 11:
Consiglieri presenti: 27
Votanti: 24
Favorevoli: 22
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - Pongo in votazione l'articolo 12:
Consiglieri presenti: 27
Votanti: 24
Favorevoli: 23
Contrari: 1
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 13 vi sono gli emendamenti nn. 14, 15,
16 e 17 del gruppo "La Casa delle Libertà" e l'emendamento n. 4 del
gruppo "Arcobaleno", di cui do rispettivamente lettura:
Emendamento
Articolo 13, aggiungere il seguente comma: "3. Il Consiglio
regionale approva contestualmente al Bilancio annuale di previsione
il Piano Annuale di Programmazione Economica, ove sono indicate le
linee di programmazione di cui all'articolo 3 e i piani finanziari
e di sviluppo industriale degli interventi in deroga all'articolo 7
comma 5".
Emendamento
All'articolo 13 aggiungere il seguente comma: "4. Finaosta,
in quanto ente strumentale della Regione, è soggetta al controllo
ispettivo dei consiglieri regionali che possono acquisire
direttamente dalla società per il tramite del Presidente del
Consiglio di Amministrazione o suoi delegati dati e notizie
relative alla gestione".
Emendamento
All'articolo 13 aggiungere il seguente comma: "Alla società è
fatto obbligo di fornire le risposte di cui al comma 4 entro 30
giorni. L'immotivata omessa risposta alle attività ispettive può
costituire motivo di giusta causa per la revoca del Presidente del
CdA".
Emendamento
All'articolo 13, comma 1, dopo "30 giorni dall'approvazione"
aggiungere: "contestualmente ad un prospetto riepilogativo dei
compensi, comprensivi degli eventuali benefits, spettanti agli
amministratori e ai sindaci".
Emendamento
Articolo 13
Al comma 2, aggiungere alla fine la seguente frase:
"Tali rendiconti vanno trasmessi anche al Presidente del
Consiglio".
La parola al Consigliere Frassy, sull'emendamento n. 17 del
gruppo "La Casa delle Libertà"; per rispettare la cronologia
dell'articolato, l'emendamento n. 17 viene discusso prima degli
emendamenti nn. 14, 15 e 16.
Frassy (CdL) - Penso che certe volte alcuni concetti
bisognerebbe avere la forza di tramutarli in atti concreti... La
trasparenza è un concetto che più volte viene richiamato dai banchi
di maggioranza e di minoranza, dai banchi di Giunta; più volte le
vicende, anche recenti, che stanno impegnando i lavori di
commissione - mi riferisco alla Gestione straordinaria del casinò -
hanno evidenziato come la trasparenza non sempre sia stata
praticata e la vicenda dei "benefits", dei "fuori busta", dei
compensi degli amministratori e dei dirigenti del casinò nel
periodo della Gestione straordinaria penso che abbiano fatto buona
evidenza di come il concetto di "trasparenza" trovi sempre una
certa difficoltà nell'essere praticato, anche se spesso viene
declamato e scritto nei programmi.
Ora noi chiediamo semplicemente che, così come per tutti i 35
Consiglieri, le situazioni reddituali e patrimoniali in base a una
norma di legge regionale devono essere resi pubblici; di
conseguenza, ognuno di noi sa che ogni anno deve compilare un
prospetto, consegnarlo all'ufficio preposto affinché venga
pubblicato.
Riteniamo che questo concetto di "trasparenza" a maggior ragione
debba essere richiesto a coloro che, senza un mandato elettorale,
di fatto si trovino a ricoprire dei posti fiduciari nell'ambito
dell'agone politico, perché è evidente che le nomine che vengono
fatte in una società come "Finaosta" sono nomine di tipo politico.
Il "caso Cirea" lo ha dimostrato, lo avete dichiarato - rispondendo
ad una nostra interrogazione di ieri - che era una valutazione di
opportunità politica, che in attesa di definire meglio certi quadri
si facesse ricorso ad una nomina di servizio attingendo
dall'interno di "Finaosta", di conseguenza sommando la carica di
Direttore generale a quella di Presidente di "Finaosta".
Cosa chiediamo con questo emendamento? Chiediamo, visto che la
norma di legge precedente e la norma di legge attuale già impongono
che il bilancio di "Finaosta", insieme alle relazioni del "CdA" e
del Collegio sindacale, venga trasmesso alla Presidenza della
Regione e poi, da questa, venga trasmesso al Consiglio regionale,
chiediamo che questo quadro sia completato da un prospetto
riepilogativo dei compensi comprensivi degli eventuali "benefits"
spettanti ad amministratori e sindaci. Ci sembra che sia una
richiesta di trasparenza e di buon gusto, che va in una direzione
già praticata da altre amministrazioni. Ricorderete come tutti i
cosiddetti "managers" delle grandi società a partecipazione statale
annualmente vedono pubblicati i loro emolumenti con i loro
"benefits" sui maggiori giornali, perché questa è la regola del
gioco. Se qualcuno ritiene di non partecipare a questa regola del
gioco, benissimo, ma non può partecipare ed aspirare alla nomina in
questi "CdA"!
Mi auguro che su questo il Consiglio non si divida, ma possa in
maniera seria dire: "certo, così come noi amministratori siamo i
primi a rendere pubbliche le nostre situazioni
economico-patrimoniali, altrettanto pretendiamo nei confronti di
persone che godono di nomina fiduciaria politica e che gestiscono
importanti risorse, in un'ottica programmatoria regionale.
Presidente - La parola alla Consigliera Squarzino Secondina.
Squarzino (Arc-VA) - Condividiamo l'emendamento dei colleghi di
"Forza Italia", perché aiuta a mettere chiarezza su una serie di
questioni che poi, se non sono esplicitamente comunicate nelle sedi
ufficiali, diventano oggetto di interpellanze, interrogazioni,
richieste, telefonate, e tutto entra in un qualcosa di
"misterioso". Invece è molto chiaro: ciascuno di noi svolge un
ruolo, ha riconosciuto un emolumento per il ruolo che svolge, ha
una serie di "benefits", però le cose vanno indicate molto
chiaramente!
Se uno svolge un lavoro importante con serietà, con correttezza,
è giusto che sia riconosciuto, ma bisogna comunicarlo!
Votiamo a favore dell'emendamento.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Su questo argomento riteniamo che la norma
che è stata introdotta sia sufficientemente trasparente, perché gli
emolumenti sono parte del bilancio. Nell'ambito del bilancio ci
sono tutti i costi, ci sono tutti i dettagli, quindi sono
informazioni che sono contenute nel bilancio. Io non ho nulla in
contrario, dal punto di vista della forma questo è ridondante, per
cui devo dire la verità che...
(interruzione del Consigliere Frassy, fuori
microfono)
... sto dicendo che questo argomento è un argomento che non è
una necessità di oscurantismo, perché tutti i dati che voi
richiedete sono correttamente esposti nel bilancio. Nelle voci
apposite c'è la distinzione del compenso degli amministratori, del
Collegio sindacale, nella nota integrativa c'è tutto, quindi è
sufficiente guardare all'interno del bilancio. Sono dati a
disposizione.
Presidente - La parola al Consigliere Frassy.
Frassy (CdL) - Forse prenderò un po' di tempo per questo
intervento, in quanto ritengo che a questo punto sia necessario
dare lettura della nota integrativa, perché così forse riusciremo a
convincere l'Assessore che questi dati non ci sono! Dice la nota
integrativa nel primo capitolo:
"Struttura e contenuto del bilancio.
Il bilancio al 30 giugno 2005, predisposto per l'approvazione
dell'assemblea degli azionisti, è stato compilato nel rispetto
delle vigenti norme civilistiche ed è costituito dallo stato
patrimoniale, dal conto economico e dalla presente nota
integrativa, ed è corredato dalla relazione sull'andamento della
gestione. Il bilancio riassume l'attività svolta dalla società,
come: gestione ordinaria relativa alle operazioni poste in essere
con il patrimonio netto della società, gestione speciale relativa
alle operazioni effettuate ai sensi delle leggi regionali...,
gestione di 10 fondi di rotazione di accumulo previsti da
specifiche leggi regionali... Le operazioni - finanziamento a vario
titolo, partecipazioni qualificate, titoli, erogazioni - relative a
tutte le gestioni, eccetto quelle ordinarie sono attivate con fondi
di rotazione della Regione autonoma Valle d'Aosta in base al
rapporto di mandato senza rappresentanza ricevuto
dall'Amministrazione regionale stessa. I dati patrimoniali ed
economici sono costituiti dall'aggregazione delle situazioni
patrimoniali ed economiche della gestione ordinaria e della
gestione dei fondi di rotazione, il risultato economico rappresenta
invece l'evidenza del risultato della gestione ordinaria e, in
quanto risultato relativo alla gestione dei fondi di proprietà
regionale, viene economicamente neutralizzato con un
incremento-decremento del debito di retrocessione iscritto in
seguito al mandato, senza rappresentanza ricevuta
dall'Amministrazione regionale per la loro gestione. La nota
integrativa ha la funzione di fornire l'illustrazione comparata per
l'esercizio precedente, l'analisi e. in taluni casi,
un'integrazione dei dati di bilancio e contiene informazioni
richieste dalle disposizioni del decreto legislativo n. 87/1992,
integrato dalle istruzioni contenute nel provvedimento della "Banca
d'Italia" del 31 luglio 1992; inoltre vengono fornite tutte le
informazioni complementari ritenute necessarie a dare una
rappresentazione veritiera e corretta, anche se non richiesta da
leggi specifiche, pertanto vengono forniti i seguenti allegati:
stato patrimoniale riclassificato, conto economico riclassificato,
rendiconto finanziario, prospetto delle variazioni nei conti di
patrimonio netto".
Io posso andare avanti, Assessore, però le dico che, andando a
leggersi tutti i capitoli che costituiscono la nota integrativa,
non c'è assolutamente riferimento alcuno a quanto noi chiediamo
nell'emendamento testé in discussione! Allora la inviterei,
Assessore, a verificare, visto che anche lei ha il bilancio nella
sua disponibilità materiale... se vuole sospendiamo il Consiglio e
ci aggiorniamo, altrimenti vado avanti nella lettura, però volevo
fare un intervento più politico piuttosto che leggere la nota
integrativa di "Finaosta", ma se lei ritiene io continuo...
continuo? Mi aiuti, Assessore...
(interruzione dell'Assessore Marguerettaz, fuori
microfono)
... ma non è la nota integrativa! Informazioni sul conto
economico, sì, va bene, è l'allegato della nota integrativa...
Marguerettaz (fuori microfono) - ... emolumenti degli organi
sociali.
Frassy (CdL) - E allora? Me lo legge, Assessore? Emolumenti agli
organi sociali... cosa vuol dire? È omnicomprensivo! Dove sono i
"benefits", dove sono le distinzioni fra Presidente e "CdA"? Ma noi
facciamo una dichiarazione emolumenti del Consiglio regionale o
facciamo una dichiarazione dove mettiamo in piazza il nostro
patrimonio individuale? Assessore, non capisco per quale motivo in
questo Consiglio ci si ostini a negare l'evidenza! Lei dice: "è
pleonastico"... noi diciamo che "se è pleonastico, non c'è
problema"!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Continuo a rimanere della mia idea;
tuttavia, se questo è da ricondurre ad una necessità di
trasparenza, perché le informazioni è vero che sono aggregate, ma
sono riconducibili al Collegio sindacale e al "CdA", se ritenete
che questo dia delle informazioni aggiuntive, non ho nulla in
contrario, quindi sono favorevole all'introduzione.
Presidente - Pongo in votazione l'emendamento n. 17 del gruppo
"La Casa delle Libertà":
Consiglieri presenti, votanti e favorevoli: 27
Il Consiglio approva all'unanimità.
Presidente - La parola alla Consigliera Squarzino Secondina,
sull'emendamento n. 4 del gruppo "Arcobaleno".
Squarzino (Arc-VA) - Sempre nell'ottica della trasparenza, visto
che arriva in Consiglio regionale il bilancio "Finaosta" una volta
all'anno, e visto che invece "Finaosta S.p.a.", dice il comma 2
dell'articolo 13 ha l'obbligo di trasmettere rendiconti periodici -
secondo modalità stabilite dalla Giunta regionale - degli
interventi eseguiti per conto della Regione, chiediamo che questi
rendiconti periodici vengano trasmessi anche al Presidente del
Consiglio, in modo che i Consiglieri possano essere informati su
questi rendiconti periodici, nell'ottica della trasparenza e della
conoscenza da parte del Consiglio di come i vari progetti che la
Regione ha affidato a "Finaosta" e sui quali "Finaosta" deve
rendere conto.
"Finaosta" non è solo "une affaire" della Giunta, ma si occupa
di questioni importanti che riguardano tutto il territorio
regionale e su cui anche i colleghi di opposizione hanno diritto di
avere informazioni, proprio per capire come si stanno evolvendo
eventuali progetti che sono stati affidati a "Finaosta".
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - La norma introduce una logica, ovvero una
rendicontazione nei confronti di coloro che danno un mandato. Il
mandato viene conferito dalla Giunta e c'è la risposta nei
confronti di questo mandato, tanto che le modalità di risposta sono
stabilite dalla Giunta. Se ritenete che questo porti un contributo,
io non ho nulla in contrario, ma normalmente le cose hanno una
logica: c'è un mandato, c'è la risposta, fermo restando tutta
l'attività ispettiva che può fare il Consiglio, ma se ritenete che
questo possa essere un qualcosa che vi garantisce di più, per me va
bene.
Presidente - Pongo in votazione l'emendamento n. 4 del gruppo
"Arcobaleno":
Consiglieri presenti, votanti e favorevoli: 25
Il Consiglio approva all'unanimità.
Presidente - La parola al Consigliere Frassy, sull'emendamento
n. 14 del gruppo "La Casa delle Libertà".
Frassy (CdL) - Questo emendamento lo riteniamo molto importante,
anzi, "centrale", rispetto alla filosofia che anima o che dovrebbe
animare "Finaosta": quella della programmazione regionale.
Riteniamo che questo emendamento sia ancora più centrale rispetto a
un principio che nessuna forza politica qui ha mai smentito: quello
della centralità del Consiglio regionale, soprattutto nel campo
della programmazione.
Nel campo della programmazione il Consiglio ha competenze
globali che non possono essere surrogate dalla Giunta, tant'è che
tutti i piani annuali o pluriannuali passano dal Consiglio. Qui ci
troviamo di fronte a un paradosso, cioè noi riteniamo che le linee
della programmazione regionale nel settore socioeconomico - a meno
che qualcuno non mi voglia dire che sono scritte nel bilancio di
previsione, però sarebbe un giocare a non affrontare i problemi,
perché se questa fosse la logica qualsiasi piano successivo non
avrebbe senso adottarlo in quanto già contenuto nel bilancio di
previsione - dicevo... riteniamo che la programmazione regionale
debba avere una sua visibilità, che questo elemento programmatorio
debba poter essere discusso nell'aula consiliare ed essere
conoscibile a tutti. Di conseguenza ipotizziamo di istituire,
contestualmente al bilancio annuale che approviamo, la stesura di
un piano annuale di programmazione economica, ove vengano indicate
le linee di programmazione in base alle quali dovrebbe agire
"Finaosta" e ove vengano indicati per quelle situazioni di deroga
al 35% delle partecipazioni tendenzialmente temporanee i piani
finanziari e di sviluppo industriali di questi interventi in deroga
al 35%.
Considerate, colleghi di maggioranza, che oggi su delle
questioni molto meno importanti rispetto a queste abbiamo varato
l'istituzione di documenti pluriannuali di orientamento e mi
riferisco all'articolo 4 del disegno di legge n. 103 inerente
l'attività e le relazioni europee e internazionali della Regione
Valle d'Aosta. Se avete sentito l'esigenza di presentare in
Consiglio un piano sull'attività a livello europeo, mi domando come
facciamo a non sentire l'esigenza di poter capire quale sia la
programmazione in base alla quale opera "Finaosta"! Perciò
riteniamo che questa norma, che chiediamo di inserire con questo
comma aggiuntivo, serva a dare trasparenza, certezza e chiarezza
all'azione di "Finaosta", nel rispetto di quella programmazione che
finalmente andrebbe ad acquisire corpo, visibilità e
concretezza.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Parere contrario.
Presidente - La parola al Consigliere Frassy.
Frassy (CdL) - Mi sarebbe piaciuto, Assessore... poi è una sua
possibilità quella di non dare delle risposte politiche a delle
considerazioni politiche, magari non condivisibili, ma
argomentate... qual è la sede nella quale viene svolta la
programmazione citata all'articolo 3! Quando scrivete una legge
come questa e dite, all'articolo 3, che "Finaosta" ha lo scopo di
concorrere nel quadro di una politica di programmazione regionale,
Assessore, lei dovrebbe avere il buon gusto - nell'ambito della
correttezza e della dialettica politica - di spiegare a quale
livello, in quali stanze, a quale piano, con quali modalità viene
definita la politica di programmazione regionale, perché ad oggi
non riusciamo a cogliere questa programmazione! Devo dire che,
anche da osservatori di strada, quindi spogliandoci del nostro
compito e ruolo istituzionale, penso che sfugga a molti comuni
cittadini capire dove sia la programmazione!
In certi interventi che "Finaosta" ha fatto in passato - come di
recente -, riteniamo che più che di programmazione si parli di
"improvvisazione", perché non ci sono delle logiche alle quali
poter ricondurre certi interventi! Si tratta di interventi che
spesso nascono sull'onda dell'emergenza di crisi economiche, che
peraltro non scoppiano all'improvviso, ma sono crisi economiche che
vengono sottovalutate, crisi che sono il frutto di quella
situazione di mercato "drogato" da interventi fatti spesso dalla
stessa "Finaosta" che non riesce a capire fino a che punto debbano
essere spesi denari pubblici in certe operazioni! E probabilmente -
riteniamo - per cercare di occultare le responsabilità, queste sì,
gestionali, di chi ha responsabilità operativa in "Finaosta",
continuano a tamponare fino a quando la situazione sfugge di
mano... penso che la questione di "Tecdis" sia significativa
rispetto a quanto vado dicendo. Allora, se riuscissimo ad avere un
momento di programmazione evidente, saremmo in sintonia con quel
concetto di "ente strumentale" che lei ha sottolineato e andremmo a
togliere una discrezionalità significativa di certe azioni che, nel
passato recente, sono state compiute da "Finaosta" in maniera
discutibile, perché a vedere i rapporti fra risorse economiche e
finanziarie investite e risultati economici, ci rendiamo conto che
questa programmazione non esisteva!
Prendiamo atto che lei, politicamente, ci dice che il nostro
piano non le piace, noi diciamo: "fate piani su tutto, su una
s.p.a. che ha utili per 6 milioni e che ha una situazione
patrimoniale di oltre 1,5 miliardi di euro... ci sembrerebbe
"appena normale" ipotizzare che questa programmazione sia
accessibile a tutti, sia accessibile ai colleghi di maggioranza e
di minoranza, cioè sia un dato pubblico comprensibile anche dagli
operatori economici che agiscono sul nostro territorio"! Questo,
sempre in omaggio a quei criteri di trasparenza che sono stati da
lei e dalla sua Giunta e dalla sua maggioranza più volte evocati.
Non le piace il piano, ne prendiamo atto! Ci spieghi cortesemente
come viene fatta la programmazione, perché nel silenzio della sua
risposta precedente siamo autorizzati a dedurre che la
programmazione l'avete scritta all'articolo 3, ma non viene
assolutamente praticata!
Presidente - Pongo in votazione l'emendamento n. 14 del gruppo
"La Casa delle Libertà":
Consiglieri presenti: 28
Votanti: 22
Favorevoli: 1
Contrari: 21
Astenuti: 6 (Bortot, Ferraris, Fiou, Sandri, Squarzino
Secondina, Venturella)
Il Consiglio non approva.
Presidente - La parola al Consigliere Frassy, sull'emendamento
n. 15 del gruppo "La Casa delle Libertà".
Frassy (CdL) - Questo penso che sia un problema annoso, e noto
soprattutto al Presidente del Consiglio e ai colleghi di minoranza:
la difficoltà di svolgere la nostra azione ispettiva nei confronti
di quelle aziende, partecipate e controllate come è il caso di
"Finaosta", perché, benché vi siano dei meccanismi di tipo
regolamentare che teoricamente consentono questo tipo di accesso,
spesso ci troviamo nella difficoltà di conseguire in tempi
ragionevoli la nostra funzione ispettiva.
Posto che "Finaosta" è un ente strumentale, posto che in base al
Regolamento del Consiglio - articolo 116 - è soggetta al controllo
ispettivo dei Consiglieri, riteniamo che sarebbe opportuno evitare
quel giro che obbliga a dilatare i tempi, che è quello di far
riferimento spesso all'Assessore, il quale si deve interessare nei
confronti degli organi amministrativi della società e ricevere
dagli stessi i dati richiesti, per poi ritrasmetterli al
Consigliere che ha fatto l'istanza. Ipotizziamo perciò di
abbreviare questo giro vizioso e tortuoso, consentendo l'accesso
diretto tramite una persona qualificata, che è il Presidente del
"CdA" e di suoi delegati. Ovviamente non pretendiamo di accedere ai
quadri dirigenziali, ma riteniamo che questo possa essere un
elemento di snellimento di una prassi burocratica amministrativa
che va nel rispetto di quel principio di accesso ai dati.
Colgo l'occasione per illustrare l'emendamento successivo,
legato a questo tipo di ragionamento. L'emendamento successivo pone
un obbligo a carico del Presidente del "CdA" o suoi delegati, di
dare risposte ai Consiglieri che chiedono dati, nel senso che
l'immotivata o omessa risposta all'attività ispettiva può
costituire anche un motivo di giusta revoca del Presidente del
"CdA": questo è un deterrente che viene posto, per evitare che
venga vanificata la norma di cui al comma precedente da me prima
illustrato. Voglio evidenziare che il diritto in capo ai
Consiglieri è riconosciuto dalle norme regolamentari, perciò qui
non si tratta neppure di considerare l'azione dell'Assessore come
un vaglio che possa censurare l'accesso ai dati nelle funzioni
ispettive dei Consiglieri; è solo un tramite che va ad allungare i
tempi e va a distrarre l'Assessore da altre incombenze
politicamente e amministrativamente più rilevanti.
Con questi 2 emendamenti cerchiamo di semplificare questo iter
complesso.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Parere contrario su entrambi gli
emendamenti, perché riteniamo che l'articolo 116 del Regolamento
sia più che sufficiente. Rischieremmo di trovarci un "CdA"
disorientato fra 35 interlocutori che non hanno alcun tipo di
organizzazione l'un l'altro; d'altra parte, non è che uno sa cosa
fa l'altro, per cui un minimo di regia da parte delle strutture
competenti credo sia fondamentale.
Presidente - Pongo in votazione l'emendamento n. 15 del gruppo
"La Casa delle Libertà":
Consiglieri presenti: 25
Votanti: 24
Favorevoli: 4
Contrari: 20
Astenuti: 1 (Fiou)
Il Consiglio non approva.
Presidente - Pongo in votazione l'emendamento n. 16 del gruppo
"La Casa delle Libertà":
Consiglieri presenti: 25
Votanti: 22
Favorevoli: 2
Contrari: 20
Astenuti: 3 (Bortot, Fiou, Squarzino Secondina)
Il Consiglio non approva.
Presidente - Pongo in votazione l'articolo 13 nel testo così
emendato:
Articolo 13
(Rapporti con la Regione)
1. Il bilancio d'esercizio di FINAOSTA S.p.A., corredato
delle relazioni degli amministratori sulla gestione, delle
relazioni degli organi di controllo e del verbale di approvazione,
è presentato al Presidente della Regione entro 30 giorni
dall'approvazione contestualmente ad un prospetto riepilogativo dei
compensi, comprensivi degli eventuali benefits, spettanti agli
amministratori e ai sindaci e dallo stesso comunicato al Consiglio
regionale.
2. FINAOSTA S.p.A. ha, inoltre, l'obbligo di trasmettere
rendiconti periodici, secondo modalità stabilite dalla Giunta
regionale, degli interventi eseguiti per conto della Regione. Tali
rendiconti vanno trasmessi anche al Presidente del
Consiglio.
Consiglieri presenti: 25
Votanti: 23
Favorevoli: 21
Contrari: 2
Astenuti: 2 (Bortot, Squarzino Secondina)
Il Consiglio approva.
Presidente - All'articolo 14 vi sono gli emendamenti nn. 18, 19,
20, 21, 22, 23, 24, 25 e 26 del gruppo "La Casa delle Libertà" e
gli emendamenti nn. 5, 6, 7 e 8 del gruppo "Arcobaleno", di cui do
rispettivamente lettura:
Emendamento
Articolo 14, comma 1, sostituire con: "Finaosta spa è
amministrata da un Consiglio di amministrazione composto da un
massimo di nove membri aventi i requisiti di onorabilità e di
indipendenza prescritti dalla normativa vigente in materia bancaria
e creditizia".
Emendamento
Articolo 14 comma 2 sostituire "di due terzi dei consiglieri,
con arrotondamento per eccesso" con "un numero di Consiglieri
proporzionato per eccesso alla quota di capitale detenuta".
Emendamento
Articolo 14, comma 2, sostituire "da scegliersi, d'intesa tra
la Giunta regionale e la" con "indicato dalla".
Emendamento
Articolo 14, comma 3, aggiungere: "per non più di tre mandati
consecutivi".
Emendamento
Articolo 14, comma 4, lett. b), sostituire con: "attività
professionali in campo economico o giuridico, nonché in materia
attinente il settore creditizio o finanziario, mobiliare".
Emendamento
Articolo 14, comma 4, lett. b), dopo "attività professionali"
aggiungere "in campo economico o giuridico, nonché".
Emendamento
Articolo 14, comma 7, dopo "Finaosta spa" aggiungere "o con
altri azionisti".
Emendamento
Articolo 14, comma 7, sostituire "l'incompatibilità sussiste
anche quando detta condizione si verifichi nei riguardi del
coniuge, di un parente o affine entro il secondo grado" con
"l'incompatibilità sussiste anche quando detta condizione interessi
il coniuge, un parente o affine entro il secondo grado".
Emendamento
Articolo 14, comma 8, aggiungere "o con consiglieri
regionali".
Emendamento
Articolo 14
Alla fine del comma 2, sostituire tutta la parte finale da
"... e uno da scegliersi..." con: ", uno indicato dalla
Confindustria Valle d'Aosta e uno indicato dalle organizzazioni
sindacali più rappresentative presenti in Valle".
Emendamento
Articolo 14
Alla fine del comma 2, aggiungere: ", e uno da scegliersi
all'interno di una terna di nomi indicata dalle organizzazioni
sindacali più rappresentative presenti in Valle."
Emendamento
Articolo 14
Al comma 3, inserire, dopo "assemblea degli azionisti"
l'espressione: "con la designazione di almeno un consigliere da
parte degli azionisti privati".
Emendamento
Articolo 14
Al comma 4, sostituire la prima frase con la seguente: "I
membri del consiglio di amministrazione sono scelti secondo criteri
di professionalità e competenza fra persone che, in possesso di un
diploma di laurea almeno quadriennale, abbiano maturato una
esperienza complessiva di almeno un triennio attraverso l'esercizio
di:".
La parola al Consigliere Frassy, sull'emendamento n. 18 del
gruppo "La Casa delle Libertà".
Frassy (CdL) - Penso di poter essere telegrafico su questo
emendamento, perché penso sia chiarissimo nella sua formulazione
letterale, ed è stato già oggetto di ragionamento nella discussione
generale. L'emendamento mantiene a 9 come numero massimo i
componenti del "CdA", che qui vengono invece dilatati fino a 11
componenti. Non abbiamo da aggiungere altro, salvo che questo
ampliamento del "CdA" è indecente, è una delle tante situazioni di
"indecenza politica" che da un po' di tempo a questa parte
coltivate nei vostri disegni di legge!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Avendo approfondito sufficientemente
l'argomento, esprimiamo parere contrario.
Presidente - Pongo in votazione l'emendamento n. 18 del gruppo
"La Casa delle Libertà":
Consiglieri presenti: 27
Votanti: 23
Favorevoli: 2
Contrari: 21
Astenuti: 4 (Bortot, Ferraris, Fiou, Squarzino Secondina)
Il Consiglio non approva.
Presidente - Pongo in votazione l'emendamento n. 19 del gruppo
"La Casa delle Libertà":
Consiglieri presenti: 29
Votanti: 24
Favorevoli: 2
Contrari: 22
Astenuti: 5 (Bortot, Ferraris, Fiou, Squarzino Secondina,
Venturella)
Il Consiglio non approva.
Presidente - La parola al Consigliere Frassy, sull'emendamento
n. 20 del gruppo "La Casa delle Libertà".
Frassy (CdL) - Anche questo argomento è stato illustrato in
discussione generale, riguarda la Camera di commercio, Assessore, o
meglio, ex Assessore Ferraris, quella Camera di commercio che lei
ha cercato con fatica - e scontrandosi molte volte con logiche
politiche che remavano in direzione opposta - di emancipare...
quando questa Camera di commercio sembrerebbe essersi emancipata,
perché mi sembra che fra gli ultimi atti della sua gestione
assessorile ci sia stato il taglio non del nastro, ma del "cordone
ombelicale", qui la rimettiamo sotto tutela, perché il componente
che verrà espresso dalla Camera di commercio dovrà essere scelto
d'intesa con la Giunta regionale.
Allora non capiamo quale sia questa difficoltà, Assessore La
Torre, di considerare la Camera di commercio come un organismo
ormai adulto, dotato di una sua autonomia e di una sua
responsabilità; non capiamo quale sia la preoccupazione di voler
mettere un gradimento su un soggetto che, peraltro, come lei ben
sa, nonostante il taglio fatto dal suo predecessore di quel
"cordone ombelicale", soggiace ancora - e penso ancora per molto! -
a logiche di condizionamento politico. Poche cose avvengono per
caso nella neonata Camera di commercio valdostana, di conseguenza
di garanzie ne avete già a sufficienza nei vari organismi che
compongono la Camera di commercio. Si trattava, qui, di dare quel
minimo di dignità alla Camera stessa; avete voluto invece
umiliarla, come fate in seguito con la "Confindustria", negandole
anche quell'autonomia formale che di solito non si nega a quei
soggetti che dovrebbero avere un'autonomia a loro riconosciuta da
leggi regionali.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Anche questo è stato sufficientemente
dibattuto; 2 organi istituzionali hanno pari dignità quando
esprimono un'intesa, quindi: parere contrario!
Presidente - Pongo in votazione l'emendamento n. 20 del gruppo
"La Casa delle Libertà":
Consiglieri presenti: 28
Votanti: 26
Favorevoli: 5
Contrari: 21
Astenuti: 2 (Ferraris, Fiou)
Il Consiglio non approva.
Presidente - La parola alla Consigliera Squarzino Secondina,
sull'emendamento n. 5 del gruppo "Arcobaleno".
Squarzino (Arc-VA) - Noi abbiamo votato a favore del precedente
emendamento del gruppo "La Casa delle Libertà" perché la logica è
la stessa: nel momento in cui chiediamo che all'interno di
"Finaosta" ci sia un rappresentante della Camera di commercio, un
rappresentante di "Confindustria", pensiamo non sia necessario
presentare delle scelte all'interno delle quali poi la Giunta
indichi le proprie preferenze. Per cui chiediamo che per quanto
riguarda la persona indicata da "Confindustria", venga... non
presentata una terna, ma ci sia l'indicazione secca del
rappresentante di "Confindustria".
Secondo: in questo emendamento abbiamo inserito anche un
rappresentante dei sindacati più rappresentativi presenti in Valle.
È una richiesta che i sindacati hanno fatto nel corso
dell'audizione. È vero che qualcuno ha detto che possono essere una
controparte, ma io non capisco in che modo possono essere una
controparte. All'interno di "Confindustria" ci sono rappresentanti
degli industriali, i quali vogliono lo sviluppo del lavoro in
Valle. Non è che i sindacati vogliono la disoccupazione o la
chiusura delle industrie, ma sono tutti nella stessa logica, ed è
importante che anche le esigenze dei lavoratori siano prese in
conto, entrino nell'analisi delle condizioni e dei requisiti che le
varie aziende devono dimostrare per poter accedere agli interventi
di "Finaosta".
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il nostro parere è contrario, la
rappresentanza della "Confindustria" è giustificata dal fatto che
hanno una partecipazione, seppure minima, all'interno del capitale
sociale di "Finaosta". La Camera di commercio è un soggetto
istituzionale, una rappresentanza così articolata credo sia
assolutamente rispondente alla situazione di fatto; allargare e
modificare questo criterio di rappresentanza non ci sembra una cosa
corretta.
Presidente - Pongo in votazione l'emendamento n. 5 del gruppo
"Arcobaleno":
Consiglieri presenti: 28
Votanti: 24
Favorevoli: 3
Contrari: 21
Astenuti: 4 (Ferraris, Fiou, Frassy, Tibaldi)
Il Consiglio non approva.
Presidente - La parola alla Consigliera Squarzino Secondina,
sull'emendamento n. 6 del gruppo "Arcobaleno".
Squarzino (Arc-VA) - A questo punto lo ritiro, perché avrebbe la
stessa sorte. Lo avevo messo solo nella prospettiva che ci fosse
l'attenzione particolarmente alla terna da scegliere, per cui
dicevo: "va bene, possiamo assoggettare anche i sindacati alla
presentazione di una terna". Visto che c'è il "niet" alla presenza
dei sindacati in qualunque modo, lo ritiro.
Presidente - Il Consiglio prende atto che l'emendamento n. 6 del
gruppo "Arcobaleno" è ritirato.
Pongo in votazione l'emendamento n. 7 del gruppo
"Arcobaleno":
Consiglieri presenti: 29
Votanti: 24
Favorevoli: 3
Contrari: 21
Astenuti: 5 (Ferraris, Fiou, Frassy, Tibaldi, Viérin
Adriana)
Il Consiglio non approva.
Presidente - La parola al Consigliere Frassy, sull'emendamento
n. 21 del gruppo "La Casa delle Libertà".
Frassy (CdL) - Anche questo non è un concetto nuovo, è un
concetto che fra l'altro il gruppo di maggioranza relativa già
pratica dal punto di vista politico, ovvero il limite dei mandati.
La norma, qui, non prevede limiti e dice che durano in carica 3
esercizi e sono rieleggibili. Noi diciamo, invece, di aggiungere
che durano in carica 3 esercizi e sono rieleggibili, ma poniamo un
limite, ovvero per non più di 3 mandati consecutivi.
Nella politica spesso si stanno introducendo dei limiti di
mandato, cito ad esempio la normativa nazionale per quanto riguarda
i sindaci, non capiamo per quale motivo qualcuno senza mandato
elettorale, senza passare al vaglio del giudizio popolare, possa
fare politica nelle seconde e terze file quali sono le nomine
fiduciarie nei vari enti strumentali. Pertanto riteniamo che sia
corretto porre questo limite dei 3 mandati consecutivi, tenendo
presente che per il meccanismo in cui operiamo il limite dei 3
mandati consecutivi consente che quel "manager" possa essere
ricollocato su altre società e altri enti strumentali. Si tratta di
ruotare e di evitare quei radicamenti che spesso sono forieri di
situazioni poco trasparenti. Perciò riteniamo che sia un
emendamento che vada nell'ottica di quell'efficacia ed efficienza
dell'azione amministrativa anche quando è gestita con enti
strumentali.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Per quanto attiene le nomine di competenza
dell'Amministrazione regionale nelle riserve di legge - come ha
correttamente evidenziato il collega Frassy - esiste questo limite.
Come le ho detto in replica nel mio intervento iniziale, la nomina
di Consiglieri in assemblea è riconducibile ad amministratori di
espressione bancaria, quindi andare ad introdurre una limitazione
all'interno di rappresentanti dell'Amministrazione regionale ci
pareva corretto. Andare ad interferire sulle limitazioni di
rappresentanti che in teoria sono espressione del mondo bancario,
credo sia un'interferenza dell'Amministrazione regionale che va al
di là; quindi esprimiamo parere contrario.
Presidente - La parola al Consigliere Frassy.
Frassy (CdL) - Prendiamo atto della sua precisazione e ritiriamo
l'emendamento, ma lo ritiriamo su un presupposto che è stato
registrato, quello che lei ha appena detto: che le sembra corretta
l'interpretazione del nostro gruppo sulla nomina di Consiglieri di
parte regionale; di conseguenza, auspichiamo di non dovervi mai
smentire sulle nomine che andrete a fare da qui all'eternità!
Presidente - La parola alla Consigliera Squarzino Secondina
sull'emendamento n. 8 del gruppo "Arcobaleno".
Squarzino (Arc-VA) - Come dicevo nella mia relazione stamani,
credo che correttamente siano stati individuati i requisiti di
professionalità individuati nel DPR che fissa tali requisiti. Nulla
vieta però che nella nostra autonomia inseriamo anche della qualità
in più; per questo chiediamo che i membri del "CdA", che sono
scelti secondo criteri di professionalità e competenza, fra le
persone che abbiano maturato un'esperienza di almeno un triennio, e
via dicendo, ma che siano in possesso di un diploma di laurea
almeno quadriennale! Oggi come oggi, in cui tutta una serie di
competenze sono richieste a chi opera a questi livelli, in cui
sosteniamo gli studi dei nostri giovani e quindi in prospettiva
vogliamo valorizzare la conoscenza e le competenze delle risorse
umane, sembra utile prevedere per i membri del "CdA" che operano a
questi livelli così importanti un diploma di laurea almeno
quadriennale!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Abbiamo introdotto questo requisito per la
Presidenza, riteniamo che nell'ambito delle scelte che
l'Amministrazione regionale dovrà effettuare esistano anche altre
figure, che possono avere dignitosamente una professionalità senza
avere la laurea. Riteniamo che l'emendamento sia molto restrittivo
e siamo contrari.
Presidente - Il Consiglio prende atto che l'emendamento n. 21
del gruppo "La Casa delle Libertà" è ritirato. Pongo in votazione
l'emendamento n. 8 del gruppo "Arcobaleno":
Consiglieri presenti: 27
Votanti: 25
Favorevoli: 5
Contrari: 20
Astenuti: 2 (Ferraris, Fiou)
Il Consiglio non approva.
Presidente - La parola al Consigliere Frassy, sull'emendamento
n. 22 del gruppo "La Casa delle Libertà".
Frassy (CdL) - Andiamo ad integrare i requisiti previsti per
accedere al "CdA" includendo anche le attività professionali in
campo economico e giuridico, mentre la lett. b) le esclude, in
quanto si limita al settore creditizio, finanziario, mobiliare,
assicurativo, intermediario finanziario. Non capiamo per quale
motivo debbano essere escluse quelle attività professionali in
campo economico e giuridico, perciò aumentiamo le possibilità di
concorrere a questo "CdA" con dei requisiti che ci sembrano più che
qualificati, perché attività professionali in campo economico e
giuridico sottintendono un titolo di laurea.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - La scelta è stata quella di adeguarci ad un
disposto, che è quello di "Banca d'Italia", la quale ha definito un
quadro di riferimento e, rispetto a un quadro di riferimento così
universalmente riconosciuto, avremo modo di avvalerci di tutta la
giurisprudenza che negli anni su questa materia ha potuto
svilupparsi.
Il fatto di avere una normativa consolidata, credo sia una
garanzia per tutti, e nel fare questa scelta abbiamo ripreso in
modo analitico l'espressione del decreto ministeriale. A questo
proposito ringrazio la collega Squarzino che, nell'ambito
dell'attività della commissione, ha fatto rilevare un refuso,
quindi una riproposizione non analoga al decreto ministeriale. La
ringrazio ancora pubblicamente, grazie all'anonimato del
cartellone.
Presidente - Pongo in votazione l'emendamento n. 22 del gruppo
"La Casa delle Libertà":
Consiglieri presenti: 27
Votanti: 23
Favorevoli: 2
Contrari: 21
Astenuti: 4 (Bortot, Ferraris, Fiou, Squarzino Secondina)
Il Consiglio non approva.
Presidente - Pongo in votazione l'emendamento n. 23 del gruppo
"La Casa delle Libertà":
Consiglieri presenti: 27
Votanti: 23
Favorevoli: 2
Contrari: 21
Astenuti: 4 (Bortot, Ferraris, Fiou, Squarzino Secondina)
Il Consiglio non approva.
Presidente - La parola al Consigliere Frassy, sull'emendamento
n. 24 del gruppo "La Casa delle Libertà".
Frassy (CdL) - Penso che questo, più che un emendamento
politico, sia un emendamento di tipo tecnico e sia opportuno
considerarlo per quello che è, ossia un emendamento che chiarisce
che decadono coloro che hanno liti pendenti con "Finaosta" o con
alcuno degli altri azionisti. Paradossalmente potremmo mettere in
quel "CdA" dei soggetti, e le faccio l'esempio, nominati dalla
banca, e sono in conflitto con la Regione, o la Regione nomina
degli amministratori che sono in conflitto con le banche; si
creerebbe sicuramente una situazione di imbarazzo, perciò
l'emendamento che proponiamo aggiunge che: "abbiano lite pendente
con "Finaosta" o con altri azionisti". Ci sembra una regola di buon
senso, perciò auspichiamo che prevalga il buon senso.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Come lei sa, il conflitto di interessi, nel
momento in cui il concetto della lite pendente che porta ad un
impedimento o ad una decadenza, l'abbiamo nel momento in cui il
soggetto che è organo di una società, ha un conflitto con questa
società, quindi il ruolo di amministratore confliggerebbe con
quello della società, perché la "Finaosta" vive di luce propria
rispetto a questo tipo di mandato. Riteniamo che l'espressione che
è stata indicata non porti nulla, anzi con altri azionisti anche la
dizione stessa è molto confusa, perché "Finaosta" non è azionista
di sé stessa, ha capito? La dizione di questo emendamento, anche
dal punto di vista letterale, non funziona. Siamo contrari.
Presidente - Pongo in votazione l'emendamento n. 24 del gruppo
"La Casa delle Libertà":
Consiglieri presenti: 26
Votanti: 24
Favorevoli: 4
Contrari: 20
Astenuti: 2 (Ferraris, Fiou)
Il Consiglio non approva.
Presidente - La parola al Consigliere Frassy, sull'emendamento
n. 25 del gruppo "La Casa delle Libertà".
Frassy (CdL) - Se quello precedente era "di tipo tecnico",
questo lo definirei "di tipo lessicale", perché andando a leggere
quanto è scritto al comma 7, che l'incompatibilità sussiste anche
quando detta condizione si verifichi nei riguardi del coniuge,
potrebbe essere inteso che la lite pendente sia nei confronti del
coniuge. Invece penso che più correttamente debba essere
interpretato nel senso che l'incompatibilità sussiste, quando
questa condizione interessa anche il coniuge, cioè se il coniuge
dell'amministratore ha lite pendente con "Finaosta", c'è
l'incompatibilità, e non se l'amministratore ha un conflitto nei
riguardi del coniuge o del parente! Così come è scritto
"anche
quando detta condizione si verifichi nei riguardi..."
è
equivoco, perciò il testo del nostro emendamento serve ad uscire
dall'equivoco.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Ritengo che le 2 espressioni si equivalgano,
ma se il collega Frassy ritiene che questo meglio esprima il
concetto, mi fido della sua scelta; di conseguenza esprimo parere
favorevole alla proposta.
Presidente - Pongo in votazione l'emendamento n. 25 del gruppo
"La Casa delle Libertà":
Consiglieri presenti: 27
Votanti e favorevoli: 26
Astenuti: 1 (Ferraris)
Il Consiglio approva.
Presidente - La parola al Consigliere Frassy, sull'emendamento
n. 26 del gruppo "La Casa delle Libertà".
Frassy (CdL) - L'emendamento precedente era lessicale, quello
ancora antecedente era tecnico, questo direi che è "centrale" e
penso che il discorso debba essere fatto in maniera seria e "a
carte scoperte".
Voi dite che non possono essere membri del "CdA" e - se nominati
- decadono coloro che siano in rapporti di coniugio, parentela,
affinità entro il 2° grado con dipendenti di "Finaosta"; di
conseguenza instauriamo il principio che se io ho la moglie o un
parente con questo grado di parentela che lavori in "Finaosta",
sono incompatibile e decado. Non so fino a che punto questa
incompatibilità sia necessaria, ma può essere un elemento che dà un
di più a quei concetti di trasparenza e soprattutto al concetto che
vuole evitare il conflitto di interesse. Non possiamo perderci nel
dettaglio del rapporto di parentela e dimenticare un rapporto ben
più conflittuale rispetto alla pretesa di evitare il conflitto di
interessi ed è il rapporto di parentela con i Consiglieri
regionali.
Voi ritenete che chi ha il parente che fa l'autista o l'usciere
non può essere nel "CdA" di "Finaosta"... perché? Conflitto di
interessi? E chi, invece, ha un parente in Consiglio regionale e
magari anche in Giunta, lo può fare! Non è in conflitto di
interessi? Vi invito, su questo emendamento, a fare un ragionamento
serio, perché se la problematica del conflitto di interessi è una
problematica seria, va affrontata seriamente, altrimenti facevate
più bella figura a ignorarla completamente! Perciò ritengo che
questo emendamento sia un giusto complemento di una serie di
situazioni che nella nostra Regione spesso accadono. Non sarebbe
male, Presidente Caveri, che lei desse un segnale di discontinuità
e prendesse atto che oggi quello che si faceva ieri non è più
opportuno farlo, per una questione di etica politica e di serietà.
Vedete, se uno fa l'amministratore pubblico e ha un parente bravo
professionalmente, penso che il parente bravo non abbia bisogno
della spinta del parente politico per andare in un "CdA", perché ha
altre opportunità per dimostrare questa sua bravura! Se, invece,
questo parente non è particolarmente dotato, andiamo a scoprire che
senza la spinta non riesce a concretizzare questa ambizione...
Penso che non ci siano altre cose da aggiungere, perché il
ragionamento è chiaro, trasparente e logicamente consequenziale al
principio che avete messo al comma 8 con un piccolo errore: che
avete iniziato a scrivere il principio e avete dimenticato di
scriverne la fine! Ho cercato di dare completo corpo a quello che
risulta essere altrimenti "un aborto normativo"!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Assolutamente non aderisco a quanto espresso
dal collega Frassy, perché se un cultore del diritto com'è lui,
legge la sequenza dei commi, le incompatibilità sono poste a tutela
della società, quindi qualora un amministratore entri in conflitto
con la società o abbia all'interno della società delle situazioni
di interesse o di conflitto, la società non è sufficientemente
garantita. Dal punto di vista del conflitto non si è mai visto un
conflitto fra l'azionista e la sua espressione, questo è, sì, "un
aborto giuridico", nel senso che il conflitto di interessi non
esiste, c'è un logico rapporto con l'azionista. Andare ad
introdurre nell'ambito delle incompatibilità un rapporto di
qualsiasi natura con l'azionista è, dal punto di vista del diritto,
un qualcosa che non si è mai visto; dal punto di vista dei
rapporti, i rapporti dell'amministratore sono nei confronti delle
attività svolte, ecco dove c'è il conflitto!
Quello che lei introduce è un qualcosa che non ha diritto di
ospitalità all'interno di questo articolo.
Presidente - La parola al Consigliere Frassy.
Frassy (CdL) - È pregevole il suo tentativo di dare un vestito
nobile a un articolato che sicuramente è molto meno nobile rispetto
a quanto lei lo abbia voluto disegnare! Le dico solo che si tratta
di una questione di opportunità e di etica politica. Su questa
opportunità e su questa etica politica penso che si siano scritti
fiumi di parole a varie latitudini, ci siano state situazioni che
hanno portato a degenerazioni di un certo sistema con implicazioni
di tipo giudiziario; sarebbe bene tagliare all'origine questo tipo
di conflitto che c'è, perché questo è un ente strumentale. Di
conseguenza, quello che ha detto lei, Assessore, se in teoria
potrebbe starci, nel caso specifico assolutamente non ci sta!
Prendiamo atto che avete l'imbarazzo di rinunciare ad un'altra
piccola fetta di "quel potere" che volete gestire al di fuori delle
istituzioni, ma sempre con strumenti a servizio delle istituzioni.
Per questo motivo, noi, in accordo con il gruppo "Arcobaleno",
chiediamo il voto segreto.
Presidente - La parola al Consigliere Fiou.
Fiou (GV-DS-PSE) - Per dichiarazione di voto. Non partecipiamo
al voto.
Presidente - Pongo in votazione a scrutinio segreto
l'emendamento n. 26 del gruppo "La Casa delle Libertà":
Consiglieri presenti e votanti: 27
Favorevoli: 5
Contrari: 22
Il Consiglio non approva.
Presidente - Pongo in votazione l'articolo 14 nel testo così
emendato:
Articolo 14
(Consiglio di amministrazione)
1. FINAOSTA S.p.A. è amministrata da un consiglio di
amministrazione composto da un minimo di nove ad un massimo di
undici membri aventi i requisiti di onorabilità e di indipendenza
prescritti dalla normativa vigente in materia bancaria e
creditizia.
2. Ai sensi dell'articolo 2449 del codice civile, alla
Regione è riservata la nomina, da parte della Giunta regionale, del
Presidente del consiglio di amministrazione e di due terzi dei
Consiglieri, con arrotondamento per eccesso, di cui uno da
scegliersi tra i dirigenti regionali con funzioni di raccordo tra
la Regione e la società, uno da scegliersi, d'intesa tra la Giunta
regionale e la giunta della Camera valdostana delle imprese e delle
professioni-Chambre valdôtaine des entreprises et des activités
libérales, tra i componenti del consiglio della stessa e uno da
scegliersi all'interno di una terna di nomi indicati da
Confindustria Valle d'Aosta e scelti tra i legali rappresentanti
dei soci effettivi ad essa aderenti.
3. La nomina degli altri membri del consiglio di
amministrazione spetta all'assemblea degli azionisti. I componenti
del consiglio di amministrazione durano in carica tre esercizi e
sono rieleggibili.
4. I membri del consiglio di amministrazione sono scelti
secondo criteri di professionalità e competenza fra persone che
abbiano maturato una esperienza complessiva di almeno un triennio
attraverso l'esercizio di:
a) attività di amministrazione o di controllo ovvero compiti
direttivi presso imprese;
b) attività professionali in materia attinente al settore
creditizio, finanziario, mobiliare, assicurativo o, comunque,
funzionali all'attività dell'intermediario finanziario;
c) attività di insegnamento universitario in materie
giuridiche o economiche;
d) funzioni amministrative o dirigenziali presso enti
pubblici o pubbliche amministrazioni aventi attinenza con il
settore creditizio, finanziario, mobiliare o assicurativo ovvero
presso enti pubblici o pubbliche amministrazioni che non hanno
attinenza con i predetti settori purché le funzioni comportino la
gestione di risorse economico-finanziarie.
5. Il Presidente del consiglio di amministrazione deve essere
scelto tra persone in possesso di un diploma di laurea di durata
almeno quadriennale in scienze economiche, scienze giuridiche,
scienze politiche e delle relazioni internazionali, scienze
dell'amministrazione, scienze statistiche o ingegneria gestionale o
lauree equipollenti e, inoltre, di almeno uno dei requisiti di
professionalità di cui al comma 4, ferma restando un'esperienza
complessiva di almeno cinque anni.
6. Se nel corso dell'esercizio vengono a mancare uno o più
amministratori, si provvede alla loro sostituzione con le modalità
previste dal presente articolo. Gli amministratori così nominati
scadono insieme a quelli in carica all'atto della loro nomina.
L'intero consiglio di amministrazione cessa nel caso in cui venga a
mancare la maggioranza dei suoi componenti.
7. Non possono essere membri del consiglio di
amministrazione, e se nominati decadono, coloro che abbiano lite
pendente con FINAOSTA S.p.A.; l'incompatibilità sussiste anche
quando detta condizione interessi il coniuge, un parente o affine
entro il secondo grado.
8. Non possono essere membri del consiglio di
amministrazione, e se nominati decadono, coloro che siano in
rapporti di coniugio, parentela o affinità entro il secondo grado
con dipendenti di FINAOSTA S.p.A..
9. I compensi spettanti al Presidente e agli altri membri del
consiglio di amministrazione sono stabiliti dall'assemblea degli
azionisti.
Consiglieri presenti: 29
Votanti: 26
Favorevoli: 24
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 15 vi è l'emendamento n. 2
dell'Assessore Marguerettaz e gli emendamenti nn. 27 e 28 del
gruppo "La Casa delle Libertà", di cui do rispettivamente
lettura:
Emendamento
La rubrica dell'articolo 15 è sostituita dalla
seguente:
"(Collegio sindacale e controllo contabile)".
Emendamento
Articolo 15, comma 1, sostituire "durano in carica tre
esercizi" con "non possono essere nominati per più di due mandati
consecutivi".
Emendamento
Articolo 15, comma 3, sostituire "Giunta" con
"Consiglio".
Pongo in votazione l'emendamento n. 2 dell'Assessore
Marguerettaz:
Consiglieri presenti: 28
Votanti e favorevoli: 24
Astenuti: 4 (Bortot, Frassy, Squarzino Secondina,
Venturella)
Il Consiglio approva.
Presidente - Pongo in votazione l'emendamento n. 27 del gruppo
"La Casa delle Libertà":
Consiglieri presenti: 28
Votanti: 26
Favorevoli: 4
Contrari: 22
Astenuti: 2 (Ferraris, Fiou)
Il Consiglio non approva.
Presidente - La parola al Consigliere Frassy, sull'emendamento
n. 28 del gruppo "La Casa delle Libertà".
Frassy (CdL) - Penso che questo emendamento abbia bisogno di un
chiarimento ad illustrazione dei motivi che ci portano a richiedere
di sostituire la Giunta con il Consiglio regionale. Qui siamo
all'articolo 15 che riguarda il Collegio sindacale, i compiti del
Collegio sindacale sono compiti di controllo. Riteniamo che in una
visione di ripartizione delle funzioni fra Giunta e Consiglio, se
non contestiamo il diritto dell'Esecutivo di nominare
amministratori di propria fiducia, ossia amministratori che possano
dare impulso all'azione politica, traducendola in azione operativa
e amministrativa di "Finaosta", riteniamo che il Collegio
sindacale, in quanto organismo preposto a tutelare l'azionista
tutto, e dunque l'intera Regione rappresentata dal Consiglio
regionale, debba essere oggetto di nomina del Consiglio regionale,
dove sono rappresentate tutte le varie componenti politiche.
Si tratta di fare delle valutazioni nell'ambito di
professionalità riconosciute per la loro iscrizione nei vari
elenchi. Mi si dirà: è evidente che ogni qualvolta l'Esecutivo fa
delle nomine, sono tutte nomine che hanno dei requisiti di
professionalità, dal campo dell'urbanistica, dell'edilizia
ambientale e, in questo caso, nell'ambito dei commercialisti, ma
sono comunque nomine fiduciarie. Riteniamo che questo stretto nesso
di fiduciarietà, in un contesto che è quello del controllo,
dovrebbe essere più debole, tenendo presente che l'Esecutivo ha la
maggioranza, perciò non chiediamo di riservare quote particolari a
tutela della minoranza, ma chiediamo che la nomina di coloro che
sono deputati a controllare in nome e per conto dell'azionista,
siano votati nella sede in cui l'azionista è massimamente
rappresentato:il Consiglio regionale.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Parere contrario.
Presidente - Pongo in votazione l'emendamento n. 28 del gruppo
"La Casa delle Libertà":
Consiglieri presenti: 26
Votanti: 24
Favorevoli: 5
Contrari: 19
Astenuti: 2 (Ferraris, Fiou)
Il Consiglio non approva.
Presidente - Pongo in votazione l'articolo 15 nel testo così
emendato:
Articolo 15
(Collegio sindacale e controllo contabile)
1. Il collegio sindacale è composto da tre membri effettivi e
due supplenti, i quali durano in carica tre esercizi.
2. Ai sensi dell'articolo 2449 del codice civile, alla
Regione è riservata la nomina, da parte della Giunta regionale, del
Presidente del collegio sindacale, di un sindaco effettivo e di uno
supplente.
3. La nomina degli altri membri del collegio è effettuata
dall'assemblea degli azionisti.
4. L'assemblea degli azionisti determina gli emolumenti ed i
gettoni di presenza da corrispondere ai sindaci effettivi.
5. Il Presidente e i membri del collegio sindacale devono
essere iscritti nel registro dei revisori contabili o negli albi
professionali individuati con decreto del Ministro della giustizia
e, nei loro confronti, non deve sussistere alcuna delle cause di
ineleggibilità e decadenza previste dall'articolo 2399 del codice
civile.
6. Il controllo contabile sulla società è esercitato da una
società di revisione iscritta nel registro istituito presso il
Ministero della giustizia o, nell'ipotesi di cui all'articolo
2409bis, comma 3, del codice civile, dal collegio
sindacale.
Consiglieri presenti: 28
Votanti: 25
Favorevoli: 23
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 16 vi sono gli emendamenti nn. 29, 30
del gruppo "La Casa delle Libertà" e gli emendamenti nn. 9, 10 e 11
del gruppo "Arcobaleno", di cui do rispettivamente lettura:
Emendamento
Articolo 16, comma 1, sostituire con: "L'amministrazione di
Finaosta spa può essere esercitata, ai sensi dell'articolo 2409
octies e seguenti del codice civile, da un consiglio di gestione in
alternativa al consiglio di amministrazione, che viene nominato e
regolato secondo i criteri di cui all'articolo 14".
Emendamento
Articolo 16, abrogare i commi 2-3-4-5-6.
Emendamento
Articolo 16
Alla fine del comma 3, sostituire tutta la parte finale da
"... e uno da scegliersi..." con: ", uno indicato dalla
Confindustria Valle d'Aosta e uno indicato dalle organizzazioni
sindacali più rappresentative presenti in Valle".
Emendamento
Articolo 16
Alla fine del comma 3, aggiungere: ", e uno da scegliersi
all'interno di una terna di nomi indicata dalle organizzazioni
sindacali più rappresentative presenti in Valle.".
Emendamento
Articolo 16
Al comma 4, inserire, dopo "assemblea degli azionisti"
l'espressione: "con la designazione di almeno un Consigliere da
parte degli azionisti privati".
Collega Frassy, vuole illustrarli? No.
Il Consiglio prende atto che gli emendamenti nn. 29 e 30 del
gruppo "La Casa delle Libertà" sono ritirati.
Emendamento n. 9 del gruppo "Arcobaleno"...
Squarzino (fuori microfono) - ... sono ritirati il 9, 10 e 11,
perché collegati con il precedente...
Presidente - Il Consiglio prende atto che gli emendamenti nn. 9,
10 e 11 del gruppo "Arcobaleno" sono ritirati.
Pongo in votazione l'articolo 16:
Consiglieri presenti: 29
Votanti: 26
Favorevoli: 24
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 17 vi sono gli emendamenti nn. 31 e 32
del gruppo "La Casa delle Libertà", di cui do lettura:
Emendamento
Articolo 17, comma 1, sostituire "durano in carica tre
esercizi" con "non possono essere nominati per più di due mandati
consecutivi".
Emendamento
Articolo 17, comma 2, sostituire "Giunta" con
"Consiglio".
La parola al Consigliere Frassy, sull'emendamento n. 31 del
gruppo "La Casa delle Libertà".
Frassy (CdL) - So qual è la risposta dell'Assessore, perché
questi emendamenti ricalcano gli emendamenti prima presentati e
bocciati, che riguardavano il passaggio di competenze dalla Giunta
al Consiglio e il limite dei mandati consecutivi; evito di
conseguenza di illustrarli, ma gradirei avere una risposta che lei
non ci ha dato in precedenza, sui motivi che impediscono a questa
Giunta e a questa maggioranza di apportare in Consiglio la nomina
dei rappresentanti del Collegio sindacale, perché mi sfugge la
logica!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - È la stessa logica che abbiamo adottato
nell'ambito della legge generale sulle nomine.
Presidente - Pongo in votazione l'emendamento n. 31 del gruppo
"La Casa delle Libertà":
Consiglieri presenti: 28
Votanti: 23
Favorevoli: 2
Contrari: 21
Astenuti: 5 (Bortot, Ferraris, Fiou, Squarzino Secondina,
Venturella)
Il Consiglio non approva.
Presidente - Pongo in votazione l'emendamento n. 32 del gruppo
"La Casa delle Libertà":
Consiglieri presenti: 28
Votanti: 26
Favorevoli: 5
Contrari: 21
Astenuti: 2 (Ferraris, Fiou)
Il Consiglio non approva.
Presidente - Pongo in votazione l'articolo 17:
Consiglieri presenti: 29
Votanti: 26
Favorevoli: 24
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - Pongo in votazione l'articolo 18:
Consiglieri presenti: 29
Votanti: 26
Favorevoli: 24
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - Pongo in votazione l'articolo 19:
Consiglieri presenti: 29
Votanti: 26
Favorevoli: 24
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 20 c'è l'emendamento n. 33 del gruppo
"La Casa delle Libertà", di cui do lettura:
Emendamento
Articolo 20 aggiungere il seguente comma "2. Le
partecipazioni detenute in supero del tetto di cui all'articolo 7
comma 5 devono essere oggetto di valutazione nel primo Piano
Annuale di Programmazione Economica".
Presidente - Il Consiglio prende atto che l'emendamento viene
ritirato; pertanto pongo in votazione l'articolo 20:
Consiglieri presenti: 28
Votanti: 25
Favorevoli: 23
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - Vi è l'emendamento n. 3 dell'Assessore
Marguerettaz, che introduce l'articolo 20 bis; ne do lettura:
Emendamento
Dopo l'articolo 20 è inserito il seguente:
"Articolo 20 bis
(Dichiarazione d'urgenza)
La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.".
Consiglieri presenti: 27
Votanti: 25
Favorevoli: 23
Contrari: 2
Astenuti: 2 (Bortot, Squarzino Secondina)
Il Consiglio approva.
Presidente - La parola al Consigliere Frassy, per dichiarazione
di voto sul progetto di legge nel suo insieme.
Frassy (CdL) - Pensiamo che la dichiarazione di voto sia
doverosa su una legge importante, anche se la dichiarazione di voto
non può che richiamare, per somma sintesi, i concetti che abbiamo
affrontato in discussione generale e i concetti di dettaglio che
abbiamo affrontato nel corso della discussione dell'articolato e
dell'illustrazione e votazione dei singoli emendamenti.
Rimane, al momento del voto finale di questa legge, un
rammarico; perlomeno il nostro gruppo esprime il rammarico di non
aver potuto incidere, nella maniera in cui avrebbe voluto, su una
modifica radicale di una legge che riteniamo essere inadeguata
rispetto alle emergenze e alle esigenze dell'economia di questa
Regione. Siamo tranquilli con la nostra coscienza, nel senso che
abbiamo evidenziato ad alta voce in quest'aula le distonie di
questa legge, le aspettative del mondo che sta fuori da quest'aula
e le abbiamo sottoposte ai 35 Consiglieri che, nell'ambito
dell'autonomia del loro mandato, hanno potuto ascoltare e valutare
le osservazioni e le critiche che sono pervenute al disegno di
legge.
Ci dispiace che probabilmente ha prevalso più "l'obbligo di
scuderia" rispetto al buon senso del ragionamento dei vari
Consiglieri che svolgono attività professionali e imprenditoriali,
e che ben sanno quali sono le difficoltà di questo particolare
momento economico e politico che sta attraversando la nostra
Regione. Ci dispiace che siano state perse anche delle opportunità
per fare chiarezza rispetto a quei concetti che esprimete tutti, ma
che poi non trovano mai concretezza, quali: la centralità del
Consiglio, la trasparenza, il superamento di situazioni di
conflitto di interesse. Tutti questi bei principi, che spesso
richiamate nei momenti importanti e nei discorsi ufficiali, anche
oggi su un articolato puntuale hanno trovato sistematica smentita e
devo dire che quello che è più grave è che non solo hanno trovato
sistematica smentita i principi, ma addirittura siamo scivolati
sulla norma inserita all'ultimo momento dall'Assessore, sotto
mentite spoglie, sulle "pressioni lobbistiche" del collega Rini, il
quale poteva avere il buon gusto e la "decenza etica" di alzarsi,
firmare e presentare di suo pugno un emendamento. Caro Consigliere
Rini, hai fatto il "travestito della politica valdostana" mandando
avanti l'Assessore, sul presupposto che garantivi copertura anche
nei momenti in cui la libertà di coscienza poteva essere espressa
nelle votazioni segrete che abbiamo richiesto!Pazienza!
Un'altra pagina grigia di questo Consiglio si aggiunge alle
tante pagine grigie, che voi, di maggioranza, avete la
responsabilità di aver scritto e di continuare a scrivere.
Sicuramente non è con questa legge che verranno risolti non solo i
problemi dell'economia valdostana, ma soprattutto i problemi di
equilibrio interni alla maggioranza che regge questo Esecutivo. Non
basta portare i posti nei "CdA" da 9 a 11, non basta non
regolamentare quel conflitto di interesse che ha caratterizzato a
più riprese le nomine, gli incarichi professionali, che questa
Giunta, come le Giunte precedenti, ha fatto e continua a fare! Vi
accorgete di tutte queste distonie quando vi tolgono gli incarichi,
quando vi tolgono le sedie... escono i "Louvin", escono i "Perrin",
escono tutti questi "galli canterini" che fintanto che
partecipavano alla gestione di un certo sistema non vedevano, non
sentivano e, soprattutto, non parlavano! Oggi pensano di essere il
nuovo. Secondo noi, più che essere "il nuovo che avanza", sono
semplicemente "quello che avanza", quello che questa maggioranza ha
avanzato, in quanto ha messo a parte, nel senso che non ha avuto
più modo e posto per coinvolgere tutti!
Siamo convinti che il piano inclinato sul quale questo tipo di
ragionamento politico sta scorrendo sia un piano inclinato
destinato ad inclinarsi sempre più, finquando non sarà
completamente verticale e, forse, con una situazione politica
diversa si potrà nuovamente tornare a parlare di politica in
maniera serena e soprattutto in maniera più libera.
Presidente - La parola al Consigliere Rini.
Rini (UV) - Non avrei voluto intervenire, ma sono stato "tirato"
per quei pochi capelli che ho ancora...
Intervengo per chiarire la mia personale posizione ed evitare al
mio Capogruppo di dover intervenire sul mio conto, come è stato
richiesto dal collega Frassy. Per quanto riguarda le assicurazioni,
che fra l'altro hanno in questo disegno di legge una marginalissima
importanza, vorrei evidenziare che oggi ,come già in commissione,
qualcuno ha ipotizzato che il sottoscritto abbia potuto o potrà
trarre vantaggi da questo provvedimento.
Mi sento profondamente offeso e voglio precisare - ed ognuno
avrà modo di verificarlo - che prima del 1993, anno in cui sono
entrato in questo Consiglio, il sottoscritto aveva delle discrete
quote assicurative inerenti la Regione. Nel 1993, anche se non era
imposto da alcuna legge, ho volutamente rinunciato a tutte le
polizze, proprio perché nessuno potesse avanzare delle illazioni;
da allora non ho più partecipato, e potevo farlo perché nessuna
legge lo vieta, a nessuna gara di appalto per polizze che
riguardassero la Regione, gli enti pubblici e le società collegate
alla Regione. Posso quindi assicurare chiunque che non ho mai, dico
"mai", approfittato della mia carica per interessi personali e che
se questo disegno di legge avesse preso in considerazione gli
agenti di assicurazione, non avrei accettato di relazionare in
quest'aula e mi sarei astenuto nella votazione. Questa legge parla
di "compagnie di assicurazione", non parla di agenti, per cui
voterò e invito a votare questo provvedimento, anche se non
soddisfa appieno i miei colleghi assicuratori che hanno comunque
capito che l'interesse collettivo deve sempre prevalere.
Questo disegno di legge offre la possibilità, anche tramite la
"Finaosta", ente strumentale della Regione, alla nostra Valle di
poter anche in futuro crescere, svilupparsi e progredire
nell'interesse della collettività intera. Ho sempre pensato - e ne
sono convinto - che sia giusto pensare soprattutto agli interessi
generali e superiori della Valle, piuttosto che "ai piccoli
interessi di bottega"! Sono certo che se una o più compagnie di
assicurazioni decidessero di entrare in società con "Finaosta", la
Valle non potrebbe che trarre vantaggio con non poche risorse in
più nelle nostre casse.
Per finire, permettetemi di suggerire ai colleghi del gruppo "La
Casa delle Libertà", in particolare al Consigliere Frassy - visto
che è quello che mi ha attaccato di più -, di stare più attento ai
conflitti di interesse sicuramente presenti a livello nazionale,
piuttosto che a quelli inesistenti in questa sede e in questa
Regione!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Sarò telegrafico... per ringraziare il
Consiglio regionale per l'ampio dibattito che c'è stato, credo che
le posizioni, anche divergenti, abbiano potuto lasciare una traccia
ampia e documentata dei vari pensieri. Sicuramente su alcuni
passaggi, per la passione che ci contraddistingue, i toni delle
varie posizioni e anche del sottoscritto sono stati elevati, ma
credo in assoluta buona fede, quindi grazie a tutti per il
contributo.
Presidente - Pongo in votazione il disegno di legge nel suo
complesso:
Consiglieri presenti: 29
Votanti: 26
Favorevoli: 24
Contrari: 2
Astenuti: 3 (Bortot, Squarzino Secondina, Venturella)
Il Consiglio approva.
Presidente - I nostri lavori sono conclusi.
La seduta è tolta.
---
L'adunanza termina alle ore 19,17.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK