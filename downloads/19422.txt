Consiglio Regionale della Valle d'Aosta - Oggetto del Consiglio n. 2580 del 17 aprile 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2580 del 17 aprile 2002 - Resoconto
OGGETTO N. 2580/XI Problematiche inerenti il disavanzo dell'USL
della Valle d'Aosta. (Interpellanza)
Interpellanza Premesso:
- che l'Assessore alla Sanità nel quantificare in 44 miliardi di
lire la stima del deficit dell'USL Valle d'Aosta per l'esercizio
2001 ha individuato tra le cause principali il costo del personale
ritenuto in esubero rispetto alle esigenze aziendali, i costi di
manutenzione e il costo di beni e servizi;
i sottoscritti Consiglieri regionali
Interpellano
l'assessore alla Sanità per sapere:
1) a quante unità ammonta il personale in esubero, quale sia la
sua incidenza tra le differenti aree (medica - infermieristica ed
amministrativa) e quali siano le cause di tali situazioni;
2) se siano previsti un parziale blocco delle assunzioni e la
riconversione delle mansioni del personale in esubero;
3) qual è l'attuale dotazione organica teorica, quanti i posti
effettivi in organico e quante le unità in convenzione;
4) quali provvedimenti sono già stati addottati, e con quali
risultati, e quali verranno presi per contenere l'incidenza
negativa sui costi, delle cause innanzi evidenziate, come le
principali del deficit.
F.to: Frassy - Tibaldi
Président
La parole au Conseiller Frassy.
Frassy (FI)
Mi innesto sul filone che l'Assessore ha già
aperto nel rispondere all'iniziativa precedente.
Il senso di questa interpellanza è per cercare di capire se mai
si riuscirà ad uscire da quello che sembra essere "il destino della
sanità valdostana", cioè di essere una sanità che in virtù,
qualcuno dice, delle dimensioni, in virtù, qualcun altro dice, di
quelle che sono le tante specialità che vengono gestite, in virtù
di quello che è il microbacino di utenza, è destinata a viaggiare
con dei costi pro capite che sono il doppio rispetto alla media
nazionale.
Nello scorso Consiglio, quando avevamo esaminato alcune
problematiche legate ai costi della sanità, costi che difficilmente
potranno essere mantenuti nel futuro prossimo per un insieme di
valutazioni di politica generale, ma soprattutto anche di politica
economica, l'Assessore aveva individuato quelle che abbiamo
riassunto come "cause principali", perché da lui erano state così
definite, e fra queste cause principali alcune sicuramente note
(costi di manutenzione, costo di beni e servizi), altre
probabilmente meno note.
Quella che più ci ha colpito è stata l'affermazione del
personale ritenuto in esubero nell'ambito dell'USL. Ora, questa è
un'affermazione che non può non portarci a fare degli
approfondimenti, proprio perché per altri versi le carenze di
personale, perlomeno in alcuni comparti, in alcuni settori e unità
budgetarie, sono state alla luce di disfunzioni dello stesso
Servizio sanitario in questa regione. Vorremmo allora capire se
questo esubero di personale è una stima che l'Assessore avrà con
una serie di dati a dettaglio, e di conseguenza come pensa
l'Assessore, che alla fin fine è quello che deve vagliare le
richieste di budget dell'USL, o comunque come pensa la Direzione
stessa dell'USL di poter uscire da questa situazione che abbiamo
appreso essere una di quelle che determinano una lievitazione della
spesa sanitaria, tenendo presente che quando si parla di "esubero"
immaginiamo che ci si riferisca al personale in forza.
Noi sappiamo che spesso il personale in forza è al di sotto
dell'organico cosiddetto "teorico", perché quando avevamo richiesto
dati negli anni precedenti sulla situazione dell'organico dei
dipendenti dell'USL, avevamo constatato come, a fronte di un
organico teorico, ci fossero poi degli assunti a tempo determinato,
ci fossero anche delle convenzioni in essere proprio per supplire
all'organico teorico.
Ricordiamo anche come nel passato - ed è un passato
relativamente recente perché siamo a fine 1999 - l'USL avesse
attuato una rilevazione dei carichi di lavoro; ricordiamo anche
come la Giunta regionale bocciò gran parte delle delibere con le
quali l'USL aveva, all'epoca, evidenziato i carichi di lavoro per
le singole unità budgetarie.
Allora è evidente che la politica forse impropriamente chiamata
"del personale sanitario" è una politica che non può non tenere in
considerazione l'indirizzo politico, Assessore, ed è di conseguenza
su questa stretta connessione che vorremmo capire quali sono le
indicazioni che la Giunta si appresta a dare all'USL in questo
campo, tenendo conto dell'accordo dell'8 agosto, tenendo conto
dell'esigenza di recuperare risorse dalla sanità, per evitare che
la spesa continui a crescere in una direzione non più
controllabile.
Voglio anche evidenziare come ci siano dei dati che per certi
versi siano un po' contrastanti. Rispetto ad un esubero di
personale, abbiamo parecchie situazioni di servizi che sono stati
affidati all'esterno, ne cito alcuni: affidamento all'INVA del
servizio gestione sportello pap-test, mammografia, screening;
affidamento all'Associazione Castalia di incarico a supporto del
sistema informativo sanitario; affidamento all'INVA di attività di
segreteria sportello presso le unità budgetarie diverse; ricordiamo
poi ancora il servizio mensa e ristorazione, che è stato
esternalizzato in appalto. La domanda, per certi versi spontanea,
è: cosa ne è del personale che non svolge più quel tipo di
mansioni.
Lei stesso, Assessore, nello scorso Consiglio, ha evidenziato
come nell'ambito della politica sanitaria di questa regione si
spenda poco in formazione, in qualificazione e in riqualificazione
del personale sanitario. La nostra sensazione è che noi, oggi,
sosteniamo dei costi anche perché c'è l'incapacità di riqualificare
quel personale che non si occupa più di mansioni date in gestione
esterna, e paradossalmente ci troviamo ad avere un doppio costo: il
costo dell'appalto esterno, più il costo di quel personale che non
è stato ricollocato in maniera adeguata a livello professionale,
proprio per questa carenza di formazione e riqualificazione.
Sempre rimanendo su alcune considerazioni che ci suggerisce
questo esubero di personale, da lei dichiarato nello scorso
Consiglio, è curioso vedere come purtroppo la capacità di
attrazione della sanità valdostana sia in discesa verticale, meno
25 percento sul day hospital e meno il 18 percento in termini
complessivi, e come questa carenza di attrazione rispetto alla
mobilità sanitaria di non residenti abbia purtroppo il
corrispettivo di ancora un'alta mobilità passiva di fuga, che è
superiore al 3 percento.
Questo contrasta anche con le indicazioni - che lei ha citato -
del Ministro Sirchia, che ha invitato le regioni a chiudere i
centri piccoli - e non ne abbiamo - ma a puntare sull'eccellenza
dei centri residui. Sarebbe allora importante capire nel disegno
del Piano sanitario che si è lasciato scrivere, diceva tutto, ma
poi non lasciava intendere quali sarebbero state le priorità, come
si può pensare di puntare sull'eccellenza di alcuni comparti, di
alcune unità budgetarie, e se il problema del personale in esubero
non può diventare in prospettiva una risorsa, a patto che venga
riqualificato in maniera mirata su una programmazione, su una
progettualità che, al momento, non ci sembra ancora di poter
intravedere.
Questo, in sintesi, è il senso dei quattro punti contenuti
nell'interpellanza, che in maniera precisa domandano, al di là
della causa principale, quali sono i rimedi che possono portare a
superare questo esubero di personale rispetto alle esigenze
attuali.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Vorrei premettere che nel Consiglio scorso
non avevo usato il termine "esubero", ma dicevo (cito
testualmente):
"Il confronto degli addetti dipendenti delle
unità di budget ospedaliere messi a confronto con gli standard
definiti dal Piemonte ha dimostrato che nella maggior parte delle
unità operative valdostane il numero del personale risulta al di
sopra di quello piemontese, sia per il personale medico che per
quello infermieristico"
. Si stava parlando dello studio del
CRESA, su cui tornerò ma, ripeto, non è corretto l'uso del termine
"esubero", perché esubero ha un significato diverso rispetto al
ragionamento fatto.
Per rispondere puntualmente alle domande presentate, dall'esame
dei dati relativi al disavanzo risultante al termine del 2001, la
voce delle spese per il personale ha inciso per il 31 percento
circa, pari a 7,4 miliardi di lire. Sul maggior costo del personale
sostenuto dall'Azienda USL della Valle d'Aosta sono già stati
esposti i risultati dello studio affidato al CRESA - che non
riprendo - con deliberazione di Giunta regionale n. 4049/2000, che
ha evidenziato l'incidenza dei costi per l'indennità di bilinguismo
e taluni scostamenti in eccesso rispetto a standard operativi di
altre regioni.
Lo scostamento è avvertito sia per il personale medico sia per
il personale amministrativo. Sotto questo punto di vista vorrei
precisare che è difficile fare delle comparazioni analitiche fra le
varie realtà. Lo studio CRESA, su nostra indicazione, ha preso le
realtà vicine e quelle più significative, ma all'interno della
stessa regione gli scostamenti fra un'azienda e un'altra sono
evidentissimi, perché nella logica aziendale è stata data la
facoltà alle direzioni generali delle aziende USL e ospedaliere di
contrattare contratti di diritto privato quinquennali con i
professionisti.
La vicina Azienda ospedaliera di Biella ha fatto, negli ultimi
tre anni, una politica di incentivazione grossa per alcuni settori
che ha attirato professionisti da altre realtà regionali a scapito
della vicina azienda ospedaliera (e non cito quale), ma sono scelte
aziendali a seconda dei momenti, delle difficoltà, delle strategie
che si vogliono attuare.
Pertanto tutte le verifiche sugli scostamenti del personale
vanno viste sotto questa ottica; in alcuni settori, proprio per
mantenere professionalità, noi abbiamo di certo attuato questa
stessa politica: non li cito, ma l'abbiamo attuata per evitare
fughe di personale qualificato, anzi per attirare personale
qualificato…
(interruzione del Consigliere Frassy, fuori
microfono)
… le anestesie di rianimazione, per
citarne uno.
Ultimamente ho avuto modo di confrontare i dati salariali delle
note rispetto ad alcuni ospedali torinesi, i nostri sono retribuiti
meglio; sono retribuiti meglio per scelta nostra, perché chiediamo
loro di fare certi tipi di prestazioni e certe attività. In questo
contesto è stata avviata un'analisi organizzativa da parte
dell'azienda USL, allo scopo di evidenziare i motivi non tanto dei
cosiddetti "esuberi di personale", bensì degli scostamenti in
eccesso oppure in difetto rispetto agli standard operativi in uso
presso le unità budgetarie aziendali, confrontati con realtà
omologhe. Gli standard operativi sono redatti sulla base di
esigenze assistenziali, area medica, tecnica e infermieristica, e
di supporto all'area amministrativa, e sono tesi a garantire idonei
livelli qualitativi e quantitativi di erogazione dei servizi
all'utenza di riferimento.
L'analisi non può pertanto prescindere dalle caratteristiche
peculiari dei bisogni di salute dell'utenza locale, a fronte dei
quali occorre allocare in modo efficiente ed efficace le risorse
umane e strumentali. Qui riprendo quanto il Consigliere Frassy
citava nel suo intervento, per precisare che quando si fanno queste
analisi organizzative non esistono parametri di riferimento certi,
perché per anni, rispetto al personale infermieristico, il
parametro era consistito nei minuti di assistenza forniti da
ciascun infermiere professionale al personale degente, e questo
parametro non viene più utilizzato da nessuno perché superato e
considerato fuorviante rispetto alle singole necessità.
Si distingueva il paziente acuto nelle alte specialità -
neurochirurgia, cardiochirurgia - rispetto al paziente acuto nelle
specialità di base - medicina di base, eccetera - con minuti di
assistenza differenziati. Non più tardi di tre anni fa, quando
abbiamo fatto questi raffronti, in una trattativa sindacale anche
abbastanza accesa, abbiamo potuto constatare che noi eravamo i più
alti d'Italia, che fornivamo minuti di assistenza i più alti
d'Italia. I sindacati ci contestarono che il parametro dei minuti
di assistenza non era un parametro unanimemente riconosciuto. Ma
quale altro parametro c'è? Non esiste! Sotto questo punto di vista
la normativa non dà nessun tipo di parametro e sta alle scelte
aziendali la definizione delle necessità, necessità che,
evidentemente, sono diverse a seconda del paziente, a seconda anche
delle scelte strategiche politiche che vengono fatte a monte.
In Francia non esiste nessun decreto ministeriale riguardo al
numero del personale rispetto ai posti letto, non esiste nessuna
regolamentazione. All'azienda il sistema della "mutuelle" cosa
chiede? Chiede che venga garantita la qualità del servizio al
momento finale della prestazione e si punta molto sulla qualità;
sulla qualità, sotto questo punto di vista, devo confessare
l'enorme ritardo del Sistema sanitario italiano e, di conseguenza,
anche l'enorme ritardo del Sistema sanitario valdostano. Proprio in
queste settimane stiamo approntando il "progetto qualità", che è
uno dei punti qualificanti del Piano sanitario regionale, che avrà
tempi di realizzazione di un biennio - lo dico perché non vorrei
avere un'interpellanza al prossimo Consiglio per l'impostazione del
progetto qualità e tempi di ritorno nel breve e medio periodo -
perché è materia di formazione culturale che parte dal basso e va
all'alto, o viceversa…
(commento fuori microfono della Consigliera Squarzino
Secondina)
… la Consigliera Squarzino, quando
parla di "qualità", si surriscalda, perché so a chi si riferisce.
Conclusa l'analisi di cui parlavo, sarà possibile procedere ad una
nuova allocazione di risorse umane, in modo tale da garantire il
rispetto dei livelli quantitativi e qualitativi di erogazione dei
servizi attesi dalla popolazione regionale; si tende, di fatto, ad
un riequilibrio fra una unità budgetaria e l'altra.
Non possono essere considerati personale in esubero, infine, le
unità lavorative che dopo l'assunzione siano state riscontrate
inidonee allo svolgimento di mansioni con limitazioni o non più
idonee allo svolgimento delle mansioni per le quali erano state
assunte. Le unità lavorative di cui trattasi sono destinate, a
norma di legge, a nuove mansioni coerenti con il loro stato di
salute. Le ricollocazioni delle unità lavorative avvengono
usualmente verso l'area amministrativa o verso le funzioni di
sportello, a seguito di brevi corsi di qualificazione.
Qui rispondo anche alla domanda del Consigliere Frassy: c'è
un'enorme quantità di infermieri e di personale dal terzo al
quinto-sesto livello, anche infermieri professionali, che viene
ritenuto inidonea ai sensi della normativa di legge, che è
diventata pesantissima, a svolgere quelle mansioni. Se non riesce a
sollevare trenta chili, l'infermiere non può essere più adibito a
infermiere professionale e viene spostato, e si perde una
professionalità su cui si è investito moltissimo dal punto di vista
della qualificazione.
È un fenomeno diffusissimo, che mette in crisi i sistemi
sanitari, e come ricollocare l'infermiere professionale è un
problema, perché giustamente lei mi parla di riqualificazione, ma
quale riqualificazione faccio per un infermiere professionale che
ha quel corso di studi, quella formazione professionale, se non
adibirla a mansioni di tipo amministrativo o di sportello o di
terapia iniettiva in qualche ambulatorio? Questo è il vero dramma:
perché è una normativa che da un lato tutela i lavoratori, a mio
parere addirittura in maniera eccessiva sotto certi versi, e mi
riferisco alla normativa sui pesi e alla normativa sulla parte
medico-legale, e dall'altro lato mette in grosse difficoltà le
aziende, soprattutto quelle ospedaliere, ma anche le strutture
pubbliche, Amministrazione regionale "in primis", per la
ricollocazione di questo stesso personale, con un aumento dei
costi, perché l'infermiera professionale che mi viene utilizzata
come impiegato amministrativo di certo è mal utilizzata, ma non c'è
altra via di uscita. Le riqualificazioni del personale idoneo allo
svolgimento di mansioni con limitazioni o non più idoneo allo
svolgimento delle mansioni per le quali era stato assunto può
comunque comportare, come dicevo, maggiori costi di produzione.
Rispetto al secondo quesito, se sia previsto "un parziale blocco
delle assunzioni e la riconversione delle mansioni del personale in
esubero", premesso che non è personale in esubero ma che si sta
parlando di mobilità, non si può correttamente parlare di "blocco
delle assunzioni" in senso stretto, anche se si stanno
centellinando le stesse e non vi è la logica automatica del turn
over. Si è scelta una strana mediana fra il blocco del turn over
tout court e il blocco delle assunzioni, per cui si fa una scelta
di merito per coprire esclusivamente le necessità.
Evidentemente, le prime necessità sono quelle infermieristiche e
tecniche più che necessità del settore medico. I dati relativi alle
assunzioni previste per l'anno in corso sono in corso di
elaborazione nel piano attuativo locale, che nelle prossime
settimane sarà sottoposto all'approvazione della Giunta regionale.
Gli uffici stanno facendo l'istruttoria sul PAL che verrà quanto
prima conclusa…
Frassy
(fuori microfono)
… anche quello
precedente…
Vicquéry (UV)
… prevede anche
le assunzioni per l'anno in corso il piano attuativo locale; in
questo piano l'Azienda USL, rispetto agli obiettivi che la Giunta
regionale dà loro con la delibera iniziale dell'anno e ai
finanziamenti, prevede un piano di assunzioni.
Rispetto alla terza domanda, l'organico dell'Azienda USL
attualmente conta 2127 unità di personale, di cui 1745 coperte a
tempo pieno e 164 part-time. Sottolineo che questa pianta organica
è pianta organica teorica, secondo la vecchia logica delle piante
organiche, ma è di fatto superata con la logica delle disponibilità
organiche. Sono inoltre in forza dall'Azienda USL le seguenti 497
unità di personale aggregate per grandi voci: 13 unità di
specializzandi medici…
Frassy
(fuori microfono)
… in convenzione?
Vicquéry (UV)
… adesso li
distinguo. Dicevo, 13 unità di specializzandi medici, 11 unità di
personale con contratto di consulenza, 189 convenzionati: medici di
medicina generale, pediatri di libera scelta, medici di emergenza
territoriale, medici di continuità assistenziale, che sono in una
situazione che viene definita contrattualmente di
"para-subordinarietà", perché non sono né dipendenti né liberi
professionisti, 92 unità di personale utilizzate con incarico
provvisorio ai sensi dell'articolo 7 del decreto legislativo n.
229. Questa è la situazione.
Rispetto alla quarta domanda, ripeto quanto già riferito: si sta
lavorando sul piano attuativo locale garantendo le sostituzioni del
personale in funzione delle disponibilità finanziarie. Nel 1991 gli
incrementi registrati alla voce "personale" sono principalmente
dovuti alla crescita del costo di lavoro a seguito
dell'approvazione e dell'applicazione del contratto collettivo,
quindi non sono dovuti ad aumento di unità, ma soprattutto
all'aumento del costo del lavoro; aumento del costo del lavoro che
subirà, nelle prossime settimane, una "batosta" incredibile, in
seguito ad una decisione improvvida da parte del Ministero della
salute, che ha dato ragione ad una vecchia vertenza di dieci anni
fa, per cui dovremo pagare, noi e tutte le altre regioni, miliardi
di arretrati, "alla faccia" delle scelte delle singole regioni, per
cui cosa si sta facendo?
La razionalizzazione dei costi imputati al personale dipendente
può essere effettuata, limitatamente alla parte di competenza
dell'azienda, nell'ambito dell'organizzazione lavoro, che è una
grossa scommessa, fermo restando il mantenimento degli attuali
livelli qualitativi e quantitativi di servizi erogati
all'utenza.
Per rispondere puntualmente ad altre richieste del Consigliere
Frassy, quando mi chiede se i carichi di lavoro sono falliti,
aggiungo che è vero: i carichi di lavoro sono stati una grande
utopia della prima riforma sanitaria, hanno comportato spese non
indifferenti di rilevazioni, ma con risultati "molto", "molto",
"molto" relativi, tant'è che a livello nazionale si è deciso di
voltare pagina da questo punto di vista.
Mi chiede anche cosa penso della posizione del Ministro Sirchia,
che chiede il mantenimento dei centri di eccellenza e la chiusura
delle piccole realtà. Sono preoccupato rispetto a questa
impostazione, perché nella concezione del Ministro Sirchia le
piccole realtà sono anche l'Ospedale della Valle d'Aosta, sono le
situazioni territoriali, mentre noi riteniamo invece di attuare una
politica che vada sempre nell'ottica di dare servizi al cittadino
proprio per diminuire la mobilità passiva anomala, perché una cosa
è la mobilità passiva di un certo tipo, altra cosa è la mobilità
passiva per cataratta o per situazioni di prestazioni di base. È
giusto puntare all'eccellenza, a condizione che sia ben chiaro
l'obiettivo politico che ci poniamo. Se si punta all'eccellenza e,
così come prescrive il Piano sanitario, andremo ad attuare tutta
una serie di iniziative, per correttezza etica da parte di tutti
noi va preso in debito conto il fatto che il puntare all'eccellenza
significa comunque finanziare il sistema. Questo è il problema, che
non è solo un problema valdostano, perché si continua a sostenere
da parte degli assessori che il Sistema sanitario italiano è
sottofinanziato rispetto al trend di crescita che è avvenuto
nell'ultimo decennio.
Président
La parole au Conseiller Frassy.
Frassy (FI)
Siamo un po' perplessi delle risposte emerse
da questa, ma cosa che sicuramente ci unisce in questo contesto è
la consapevolezza delle difficoltà di una politica finanziaria che
sia anche una politica sanitaria.
È ovvio che la sanità non può essere prigioniera delle finanze,
ma è altrettanto ovvio che senza finanze non c'è sanità. E allora
nell'esprimere le nostre perplessità, io partirei dalla sua
conclusione, quando lei ha detto:
"deve essere chiaro
l'obiettivo politico"
. Noi condividiamo che l'obiettivo
politico debba essere chiaro, e per certi versi dimostra anche che
le scelte "ab origine" di una certa politica gestionale sono in
qualche misura condizionate dall'obiettivo politico.
Obiettivo politico che noi non abbiamo individuato - e lei ha
convenuto con noi dopo due giorni di estenuante dibattito - nel
Piano triennale sociosanitario, in quanto lei stesso ha detto che
in quel piano c'erano gli elementi per fare le scelte, precisando
poi che le scelte di attuazione avrebbero formato oggetto di
indirizzo anno per anno, in base alle risorse e alle disponibilità
finanziarie. Se condividiamo questa prima impostazione, non
riusciamo poi a condividere la conseguenza operativa di questa
impostazione. Avevamo incentrato questa interpellanza sul concetto
di esubero di personale, che ci sembrava essere stato una delle
cause del deficit della sanità in questa regione.
Lei, oggi, nel rispondere a questa interpellanza, obietta che
non si tratta di esubero propriamente detto, e spiega che si tratta
piuttosto di una valutazione del rapporto fra le misure in gioco di
questa sanità valdostana e le misure diverse della sanità di
aziende sanitarie a noi finitime. Noi prendiamo atto che lei ha
corretto il tiro di quella che sembrava essere una dichiarazione di
diverso tenore, però vorrei ragionare su alcuni dati che lei ha
fornito, raffrontandoli con altri dati che noi abbiamo e che lei
ha, e che sono i dati della sanità in Valle d'Aosta. Quando lei ci
dice che non c'è un esubero, che però c'è il problema della
riqualificazione, che ci sono i vincoli di determinate normative, e
ci dà i numeri finali: 2127 come pianta organica teorica (e poi
vedremo quali saranno le proiezioni che lei sta aspettando
dall'USL), a questo punto ci spaventiamo, Assessore, perché nel
1998 erano 297 unità teoriche in meno rispetto alle attuali. Quando
ci dice che fuori organico ce ne sono 497, di cui 92 in base al
decreto legislativo n. 229, nel 1998 non erano 92, ma erano 59!
Allora è evidente, e qui condividiamo: è il secondo e unico
passaggio che condividiamo, che la valutazione del rapporto
personale-servizi sanitari erogati è alla discrezione della
gestione, ma noi, Assessore, dobbiamo uscire da questa filosofia
che per certi versi la protegge, perché o è colpa del ministro che
sta sopra o è colpa della gestione che sta sotto! L'obiettivo
politico, Assessore, nasce però lì: l'obiettivo politico è la
scelta che lei fa nell'ambito delle politiche della Giunta e della
maggioranza che sostiene la Giunta!
Vorrei riprendere questi due dati. Il primo, quello della
crescita dell'organico teorico dal 1998 al 2001, è un dato che non
può essere sottovalutato, e se la discrezionalità di questo
rapporto - come noi crediamo non sia, ma dovrebbe, cioè noi
crediamo che dovrebbe perché non siamo convinti che in effetti lo
sia - se la discrezionalità di questo rapporto è nella gestione
dell'USL, fossi al suo posto, io inizierei ad invitare l'attuale
vertice aziendale a fare più attenzione nelle politiche di gestione
del personale. Anche perché questo dato, fatto combaciare con
l'altro dato che ho già citato, ma non posso non riprendere in sede
di replica, della capacità di attrazione e della mobilità passiva,
sono dati diametralmente opposti come tendenze e che, invece,
dovrebbero seguire un trend unitario.
Al contrario, paradossalmente, aumentano le disponibilità di
personale e diminuisce la capacità di attrazione della nostra
azienda sanitaria. Ecco che la sfida del Ministro Sirchia sulla
creazione di centri di eccellenza è una sfida che penso debba
essere raccolta per il buon senso che c'è in questa riflessione, ma
debba essere raccolta a maggior ragione in una regione come la
nostra, dove o si riesce a catturare proprio per i motivi che lei
diceva dell'utenza extraregionale, o altrimenti sarà difficile dare
qualità e contenere i costi, che saremo comunque obbligati a
contenere in qualche maniera.
Una suggestione che avevo già esposto nella discussione del
Piano sociosanitario e che voglio riesprimere in questa breve
replica, è quella di verificare se questa regione, come altre
realtà territoriali, non possa coniugare alla politica sanitaria
anche il contesto ambientale. In quel contesto si parlava del Piano
sociosanitario di creare un centro di eccellenza su quello che può
essere il recupero di certe patologie, la riabilitazione connessa e
collegata a tutto ciò che è traumatologia. Ad oggi questa è una
suggestione; riteniamo che potrebbe essere un obiettivo da
conseguire con pochi investimenti e che potrebbe creare anche un
indotto interessante dal punto di vista economico, non solo per
quadrare i conti della sanità valdostana, ma anche per creare un
indotto di quello che viene definito genericamente il "turismo di
tipo sanitario".
Ecco perché dicevo che siamo perplessi. Siamo perplessi perché
quando l'obiettivo politico non viene evidenziato e quando il
responsabile dell'obiettivo politico trova sempre un parafulmine
sopra o sotto, abbiamo la perplessità che la situazione rimanga in
questo stato di stallo e che prima o poi ci si trovi nella
spiacevole situazione di dover adottare misure impopolari e misure
non in linea con quelle che sono le esigenze della nostra
comunità.
Président
Collègues Conseillers, des réunions sont déjà
convoquées dans la pause entre la séance du matin et celle de
l'après-midi; je vous proposerais de suspendre nos travaux, de
lever la séance et de la reprendre à 16 heures.
La séance est levée.
La séance se termine à 12 heures 51.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK