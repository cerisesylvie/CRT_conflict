Consiglio Regionale della Valle d'Aosta - Oggetto del Consiglio n. 2517 del 14 dicembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2517 del 14 dicembre 2016 - Resoconto
OGGETTO N. 2517/XIV - Dibattito sulla situazione
politica.
Rosset (Presidente)
- Ha chiesto la parola il consigliere
Cognetta, ne ha facoltà.
Cognetta (M5S) -
Per mozione d'ordine. Mi sembra che
avessimo detto che al termine dell'ordine del giorno precedente a
quello appena trattato, quello relativo al casinò, si sarebbe
affrontata la questione delle dichiarazioni del senatore Lanièce
rispetto a quanto detto e a cui alcuni colleghi hanno già fatto
riferimento. Quindi, se prima di procedere con i lavori volessimo
parlare di questo, come avevamo detto.
Presidente -
Sarebbe preferibile completare l'ordine del
giorno, però se l'aula questo richiede, possiamo concedere una
mezz'ora di discussione sulle dichiarazioni del Senatore. Ha
chiesto la parola il consigliere La Torre, ne ha facoltà.
La Torre (UV) -
Io ho condiviso la richiesta di alcuni
colleghi di affrontare una discussione politica su questo
argomento, perché con sorpresa ho letto anch'io questo articolo
stamattina. Forse in sé sarebbe stato un pezzo leggibile, se non
fosse stato preceduto da un altro articolo, dove praticamente si
accusava quest'aula di avere in qualche modo abbandonato il lavoro
del Senatore. Mi ha sorpreso molto leggere la sequenza dei due
articoli, perché la prima considerazione che mi viene da fare è
che, oltre al fatto che il Senatore non frequenta quest'aula -
perché non frequenta l'aula, sebbene ci siano a disposizione due
posti per il deputato e per il senatore - a me sembra che non segua
neanche i lavori. Quindi oltre a non frequentare, non segue, perché
in questi giorni si è parlato delle sue precedenti dichiarazioni e
si è proprio evidenziato come invece quello che è parso mancare,
rispetto alla volontà dell'aula, è proprio un collegamento da parte
del Senatore.
Sono sorpreso anche perché nell'articolo parla della legge
elettorale, come se noi qui non avessimo posto questo problema;
invece l'abbiamo posto e credo che l'abbia fatto il collega Fosson
proprio ieri. Ecco perché dico che il Senatore non segue, perché
proprio ieri il collega Fosson, che tra l'altro è stato senatore,
ha fatto un intervento molto approfondito sulla necessità di
parlare all'interno di quest'aula della legge elettorale, senza
contare che poi abbiamo anche costituito una commissione
speciale.
Non mi fa piacere essere ripreso così da fuori, tanto più che la
considero un'interferenza, perché in occasione della votazione del
bilancio, che è un momento molto teso, occorrerebbe una serenità
che non fosse turbata anche da interventi esterni.
Mi sorprende ancora di più - qui entro in una lettura un po' più
personale - perché non mi sono sentito sollecitato in questi giorni
in merito alle decisioni di voto per il governo Gentiloni, non ho
sentito nessuno che abbia chiesto a quest'aula quale poteva essere
l'opinione in merito a un posizionamento rispetto al nuovo
esecutivo nazionale. Ho seguito un po' di più i lavori della Camera
e ho visto che c'è stato un ragionamento fatto dal gruppo delle
autonomie, quindi lì ho capito qualcosa di più. Il Senato
onestamente...! Al di là del vedere di essere criticati, tra
l'altro su una legge elettorale, da un collega che quando si è
presentato era anche ineleggibile e che per salvarlo abbiamo dovuto
fargli fare l'assessore tecnico. È brutto sentire delle critiche da
chi in qualche modo si è già confrontato con le leggi elettorali,
creando dei problemi.
Io in questo periodo non ho più peli sulla lingua. Mi dispiace,
mi dovrete sopportare fino a quando non interverranno fattori
esterni, se no fino al 2018. A me non va più giù niente,
specialmente quando qualcuno cerca di fare il professore, ma
professore non è. Quindi, visto che il Presidente del Consiglio lo
ha invitato a venire in quest'aula e a me non piace parlare ai
muri, sarà bene che il senatore Lanièce si presenti, come sarebbe
educazione fare di fronte all'invito del Presidente del Consiglio,
perché le cose che ho da dire, le vorrei dire personalmente a lui e
le sue risposte le vorrei sentire personalmente con le mie
orecchie, così da capire un po' la politica nazionale, per capire
anche un po' come ci si rapporta con Gentiloni e come ci si vuole
comportare per il futuro del Paese a livello nazionale. Tanto le
elezioni sono tra poco e bisognerà parlare anche di quello.
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
Francamente l'articolo di questa mattina
su La Stampa è sconcertante. A parte i toni che lo stesso
giornalista riconosce esagerati, forse il Senatore è ancora
frastornato per il risultato referendario che lo ha visto smentito
dai suoi elettori, i quali hanno bocciato la sua approvazione in
Senato della proposta di modifica costituzionale Boschi-Renzi. Ma
al di là delle ricadute psicologiche per effetto del referendum e
mettendo da parte i toni da ghigliottina - qui non c'è nessuno che
ghigliottina nessuno altro: manca un Robespierre e manca anche lo
strumento - è un fatto grave, perché è anche una questione di buon
senso tenere i toni un po' bassi; mi sembra che proprio non sia il
caso.
Tra l'altro, rilascia delle dichiarazioni su questioni che, come
cittadino valdostano può fare, ma come senatore no. Ha molte cose
di cui occuparsi in Senato e sarebbe bene che di queste si
occupasse. Giustamente, come sottolineava in precedenza anche il
collega La Torre, su questo argomento non è che aspettiamo il
senatore Lanièce, per sapere che c'è la necessità di modificare una
legge regionale che ha degli effetti paradossali. Lo sapevamo, ne
abbiamo anche discusso e, per quanto mi riguarda, è anche una cosa
che avevo proposto in occasione della prima crisi, mettendola come
priorità di questo Consiglio: cambiare questa legge elettorale che,
come tutti sappiamo, è un
Porcellum
alla valdostana che non
dà stabilità e crea un sacco di problemi.
Certo non c'è bisogno che il senatore Lanièce ci spieghi cosa
bisogna fare, tanto più che - come detto - non è molto esperto
sulla materia, essendo lui caduto proprio a causa di questa legge
elettorale, che non aveva saputo interpretare come andava fatto e
sfruttando anche questo meccanismo per essere eletto in Consiglio
regionale. È il caso che questo Consiglio affronti la questione
della legge elettorale regionale, ma certo non è il caso che un
senatore, delegittimato tra l'altro in questi giorni da un voto
contrario dei cittadini valdostani, ci venga qua a spiegare come,
quando e perché.
Presidente -
Ha chiesto la parola il consigliere Marquis,
ne ha facoltà.
Marquis (SA) -
Anche noi, come gruppo Stella Alpina,
questa mattina abbiamo appreso con stupore le notizie a mezzo
stampa delle dichiarazioni che sono state fatte dal senatore
Lanièce. Noi riteniamo che all'interno dell'aula siano
rappresentate forze politiche responsabili e ci sia la
consapevolezza delle priorità dell'agenda politica, quindi non
abbiamo la necessità che ci venga iscritta dall'esterno,
soprattutto in una fase delicata dove anche a Roma si sta
discutendo di cose serie. Credo che il Senatore avrebbe ben da
occuparsi di risolvere le problematiche di rappresentare la Valle
d'Aosta a Roma, di lavorare a favore della nostra autonomia per
difenderla al meglio e, in questi giorni, di concentrare la sua
attività nel rappresentare la fiducia al Governo.
Per quanto riguarda il governo Gentiloni, mi preme sottolineare
che da parte dell'onorevole Marguerettaz, il quale fa parte del
gruppo delle autonomie, è stata concessa la fiducia al nuovo
esecutivo. La fiducia viene data per consentire la predisposizione
di una legge elettorale che sia omogenea per entrambe le Camere e
che consenta di stabilire delle regole, che possano dare una
maggiore stabilità dopo le prossime elezioni al governo del
Paese.
Presidente -
Ha chiesto la parola la consigliera Certan,
ne ha facoltà.
Certan (ALPE) -
Utilizzo qualche minuto di quelli a
disposizione del collega Bertin, per ribadire quanto è stato detto
in quest'aula. Non solo le nostre considerazioni sono di stupore,
ma credo anche che le parole del Senatore arrivino a scoppio
ritardato: non solo non segue la politica del giorno prima, ma
neanche quella da due anni a questa parte, perché parla di una cosa
che in questo momento è del tutto fuori tema.
Quando ho letto questo titolo, pensavo che parlasse della
riforma elettorale di cui si sta discutendo in Parlamento. Non
pensavamo che venisse a occuparsi oggi della politica di
Place
Deffeyes
e non vorremmo che stesse preparando il terreno per il
2018. Sarebbe interessante - come giustamente ha detto il collega
La Torre - che venisse a presentare le sue proposte qua in
Consiglio regionale. Sarebbe importante anche per non poter più
dire di sentirsi solo nelle decisioni che prende a Roma. Siccome
lui è rappresentante a Roma del popolo valdostano - non solo della
parte che lo ha eletto, ma di tutta la Valle d'Aosta e di tutti i
valdostani - sarebbe a questo punto utile che lui, prima di
prendere altre decisioni, venga in Consiglio regionale e ascolti
quello che ha da dire l'aula e non soltanto il suo partito, che
probabilmente lo ha lasciato solo in questa campagna referendaria.
Che venga in aula e ascolti tutto il Consiglio regionale, il quale
è rappresentante di tutta la Valle d'Aosta, così come lo dovrebbe
essere lui. Probabilmente dovrebbe rileggere un po' qual è il suo
ruolo e quali sono gli impegni che il suo mandato gli dà.
Presidente -
Ha chiesto la parola il consigliere Restano,
ne ha facoltà.
Restano (PNV) -
Innanzitutto intervengo per sfatare
quanto è stato detto in precedenza, perché vedo che qualcuno è
seduto su quelle due poltrone e magari possono anche prendere la
parola. Non è vero che non sono mai occupate: un Lanièce c'è.
[
Il consigliere Restano si riferisce scherzosamente al fatto
che, in quel momento, il consigliere André Lanièce e un altro
consigliere sono seduti sugli scranni riservati in aula ai
parlamentari valdostani.
]
Al di là della battuta che intendeva un po' smorzare i toni, ho
letto anch'io con stupore queste dichiarazioni. Devo dire che ieri
il mio intervento era stato molto pacato e lo sarà anche oggi, però
questo tentativo direi quasi di spostare l'attenzione, che ieri
abbiamo rivolto verso il Senatore, su un discorso diverso che è
quello della riforma elettorale, mi sembra perlomeno malriuscito.
Noi il nostro lavoro l'abbiamo fatto: mi sento ancora di animo
unionista e mi sembra che all'inizio della legislatura abbiamo
presentato qualcosa in merito. Forse il Senatore se ne è scordato,
oppure non era presente, come capita tante volte. Quindi, è vero
che dobbiamo discutere su questa proposta e noi lo faremo. Io spero
che lui faccia il suo mestiere e lo faccia bene.
Presidente -
Ha chiesto la parola l'assessore Laurent
Viérin, ne ha facoltà.
[
L'assessore Viérin prende la parola non dal suo scranno di
membro della Giunta regionale, ma da uno di quelli del gruppo
consiliare al quale appartiene
]
Viérin L. (UVP) -
J'interviens de ces bancs pour marquer
mon rôle de Conseiller et surtout pour séparer le rôle dans le
Gouvernement, de la fonction que chacun de nous dans cette salle
recouvre en tant qu'élu par le peuple valdôtain. Je le fais aussi,
non seulement au nom de l'Union Valdôtaine Progressiste, car à
maintes reprises dans cette législature nous avons abordé le thème
des rapports institutionnels entre le Conseil de la Vallée et nos
parlementaires.
Je m'adresse aussi aux collègues qui en 2013 ont participé à la
campagne électorale, la collègue Morelli et le collègue Guichardaz,
pour les élections politiques. Chacun de nous, au-delà des
résultats obtenus, avait dans son programme, c'est-à-dire dans le
programme des coalitions et des mouvements qui se présentaient, un
but. C'est-à-dire que, au-delà des résultats, chacun des élus
aurait représenté la Vallée d'Aoste.
L'engagement qu'on avait tous pris envers la communauté était
qu'à chaque fois on aurait dû se rapporter avant tout avec les
institutions valdôtaines et puis avec la société valdôtaine, qui
est codifiée dans mille facettes.
Comme d'autres collègues, ce matin j'ai été très étonné et
vraiment déçu par les déclarations du sénateur Lanièce. On avait
été déjà assez déçu quand, juste après le résultat du référendum,
que nombreux parmi nous ont commenté avec une attitude très
modérée, il y avait eu une tentative de décharger sur le Conseil de
la Vallée le fait que ce dernier aurait laissé tout seuls les
parlementaires, ce qui n'est absolument pas vrai.
En prenant acte que malheureusement ce n'est pas la première
fois que cela arrive dans cette législature, surtout pour le climat
et pour les nombres qu'on a et qu'on a eu à l'intérieur de cette
Assemblée, on aurait souhaité un peu plus de prudence et une façon
différente d'être corrects envers ce Conseil.
Mi rivolgo anche e soprattutto al Presidente del Consiglio, a
nome di tutti noi, perché egli è il garante di questa Assemblea e
ho avuto modo già dopo il referendum di parlarne con lui. Rispetto
a quanto è avvenuto in queste due settimane sui giornali, bisogna
rimarcare che i toni dei due parlamentari sono stati molto diversi.
In riferimento soprattutto al senatore Lanièce e in particolare a
quest'ultimo articolo, ciò che è successo è stato diverso rispetto
agli argomenti che abbiamo trattato in questa legislatura, dove più
volte noi abbiamo denunciato la mancanza di raccordo con il
Consiglio tutto, nei momenti delle decisioni cruciali per la Valle
d'Aosta. Sui grandi temi - lo abbiamo detto spesso: è stato molto
difficile, per non dire che non è mai avvenuto, se non quando
quest'aula denunciava il fatto della mancanza di raccordo - non c'è
mai stato un momento di dialogo a priori per decidere tutti assieme
quali fossero le decisioni che poi avrebbero vincolato l'intera
Valle d'Aosta, anche e soprattutto per quanto riguarda il
referendum.
Quello che è successo è uno scontro istituzionale, che è diverso
rispetto al condividere o meno certe posizioni. Questo tentativo di
marcare uno scontro istituzionale tra un parlamentare e il
Consiglio Valle è qualcosa di più grave rispetto alle visioni
politiche di ciascuno di noi. È questo che non va bene, intanto
perché noi rifiutiamo che il Consiglio abbia lasciato soli i
parlamentari, anche perché sono tre anni e mezzo che diciamo che
costoro vanno a Roma, prendono decisioni e non si raccordano con
noi. Non è successo nemmeno prima di decidere la fiducia a un
governo, o anche il sì a un referendum costituzionale che
coinvolgeva tutta la Valle d'Aosta e che ha peraltro smentito i
parlamentari stessi, i quali con il risultato del voto sono stati
sfiduciati non da quest'aula, ma dalla comunità valdostana. Mai è
successo che ci siamo raffrontati e raccordati per condividere una
posizione che poi viene portata a Roma.
Noi avevamo tenuto toni molto pacati e i nostri rappresentanti -
il nostro capogruppo che è anche presidente del nostro movimento lo
ha fatto nelle sue dichiarazioni - hanno detto che è la comunità
valdostana che ha scelto e noi non abbiamo voluto mischiare altri
discorsi tra Consiglio, parlamentari e altre questioni. Quindi ci
sembra assurdo che oggi ci venga detto sul giornale che qui c'è un
clima da ghigliottina o che bisogna riattivarla: se fosse stato
così, forse qualcuno avrebbe dovuto chiedersi altre cose.
Noi oggi siamo qui a cercare di lavorare per l'approvazione di
un bilancio che traccerà il triennio, almeno della Valle d'Aosta,
attraverso non solo dei dati contabili, ma con degli ordini del
giorno che più forze politiche hanno messo sul tavolo, per cercare
di andare nell'ottica di quella condivisione che all'inizio di
legislatura non ci è stata data la possibilità di portare avanti.
Parlo di una condivisione, seppure con le differenze che sono
marcate in ciascun raggruppamento e nei gruppi che sono nati, e
delle sensibilità che oggi si sviluppano attorno a un progetto
politico aperto alla condivisione e al cercare di modificare le
cose che non vanno.
Chi oggi dice certe cose dovrebbe invece occuparsi di rilanciare
la zona franca, di cui abbiamo continuamente parlato in
quest'ultimo anno e mezzo, di far sentire la nostra voce
autonomista a Roma, perché purtroppo la nostra autonomia è sempre
più bistrattata. Questo referendum, secondo noi - lo abbiamo anche
detto - era semplicemente uno specchietto per le allodole. Questa
intesa che poi era, nelle intenzioni e nelle dichiarazioni che sono
state spesso pronate e portate avanti, anti autonomista nella
concezione di visioni regionaliste che purtroppo oggi, anche a
livello nazionale, vengono rivangate come un problema rispetto
all'unità nazionale.
Noi vorremmo semplicemente, nel rispetto dei ruoli e delle
funzioni, che ognuno si occupasse un po' di portare avanti il ruolo
che i cittadini hanno deciso di affidargli. Visto che i cittadini
ci hanno eletti in questo Consiglio Valle, noi facciamo i
consiglieri regionali, gli assessori o i presidenti, ma non ci
permettiamo, anche se la politica, soprattutto dopo il referendum
ce l'avrebbe concesso, di delegittimare altre figure istituzionali,
il Senatore
in primis
.
Se il Senatore ha voluto trascinare l'Union Valdôtaine verso il
sì, in un movimento autonomista che si è espresso in grande parte
per il no, come tanti altri autonomisti, che adesso non venga a
scaricare sul Consiglio Valle e sulla mancanza di dialogo al suo
interno questa sua voglia e questa sua azione di aver pronato e
appoggiato un sì, che ha trascinato poi il suo movimento in una
sconfitta elettorale in termini di schieramento, che probabilmente
non è neanche reale nei confronti dello spirito autonomista che i
cittadini valdostani hanno ancora ben saldo nei loro
sentimenti.
Ci tenevamo anche noi a inserirci in questo dibattito, perché
non abbiamo confuso il referendum con altre cose, ma crediamo che
la misura sia colma, in un momento in cui effettivamente
probabilmente anche a Roma i cittadini valdostani avranno di nuovo
- lo speriamo - la possibilità di esprimersi per decidere i loro
rappresentanti, in un sistema che, anche e soprattutto perché non è
cambiato, ci tutela specialmente al Senato. Al di là della Camera,
nella quale i numeri sono ampiamente sicuri, come abbiamo visto dai
giornali o dai risultati, noi vorremmo sapere a che titolo il
Senatore della Valle d'Aosta va ad appoggiare un governo, senza
ancora averne visto i contenuti e senza ancora essersi confrontato
con le istituzioni valdostane e con questo Consiglio Valle. Questo
è il vero problema.
Se veniamo stuzzicati su questi temi, da un punto di vista
istituzionale rimettiamo in corso un dibattito e chiediamo che i
parlamentari vengano a confrontarsi con noi sui temi, dalla fiducia
in avanti, che toccheranno gli interessi e le prerogative della
comunità valdostana. Se poi ci sono altre letture sulla voglia di
delegittimare questo Consiglio Valle e questa legislatura, magari
con altre mire, queste non sono faccende che ci riguardano, non
sono questioni che devono riguardare la politica intesa come il
ruolo che ognuno di noi ricopre.
Noi invitiamo i parlamentari alla prudenza, soprattutto in
questo momento istituzionale che a livello nazionale è molto
delicato. I riflettori sono puntati anche sulla nostra Regione,
altresì perché saremo probabilmente più determinanti in Senato
rispetto a questo primo scorcio di legislatura del governo Renzi.
Esercitiamoci, anche con l'aiuto dei movimenti che a livello
nazionale sono rappresentati, a portare avanti delle discussioni
condivise per l'interesse della comunità valdostana, al di là dei
ruoli politici e partitici. Ripetiamo, però, che noi non ci stiamo
a essere giudicati da chi invece dovrebbe ricoprire il ruolo che la
comunità gli ha affidato in modo, secondo noi, diverso e
soprattutto più rispettoso nei confronti della propria comunità di
appartenenza.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Ho delle grandissime difficoltà a
capire perché il Senatore della Valle d'Aosta debba occuparsi del
clima politico di questo Consiglio. Non ho capito sinceramente se
vuole essere ricandidato per la prossima consiliatura. Non lo
capisco nel merito, perché mi sembra lo stesso film che abbiamo
affrontato poche ore fa: stanare le bugie. Forse non sarebbe male
che, oltre a non scaricare colpe su questo Consiglio, si attivasse
invece in modo che la Regione Valle d'Aosta non subisca, come sta
subendo, le imposizioni da questo Stato sempre più centralista, che
mette nell'angolo soprattutto la nostra piccola Regione.
Veramente sono imbarazzato a leggere le affermazioni del
Senatore della Valle d'Aosta su questo Consiglio, proprio nel
momento in cui mi sembra che stamattina noi abbiamo preso una
posizione diversa. Non capisco a che cosa si riferisca il senatore
Lanièce quando parla di clima politico da ghigliottina e di ordini
del giorno. Noi vogliamo migliorare questa Valle d'Aosta, ma invece
non abbiamo capito cosa intende fare il Senatore.
In questo momento, la sintesi che possiamo fare dal punto di
vista politico, è che forse in questi anni abbiamo perso le
battaglie con lo Stato centralista che ci sta ammazzando. Forse lui
non era nemmeno presente quando il Governo ha siglato con l'ex
governatore Renzi l'accordo a giugno 2015, quindi può darsi che non
ne fosse neanche a conoscenza. Ma a che titolo parla della
discussione che stiamo mettendo in atto? A che titolo parla delle
sorti della Valle d'Aosta? A che titolo il senatore Lanièce parla
del clima in questo Consiglio? O probabilmente è preoccupato per il
suo domani! Forse politicamente è molto preoccupato per il suo
domani, non più a Roma ma in Valle d'Aosta, magari non più in veste
principale, ma probabilmente solo come comparsa, perché sta capendo
che forse è finita un'epoca. Veramente non capiamo: si occupi del
suo ruolo e noi ci occupiamo del nostro.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Per approfondire quanto detto dal
collega Chatrian. Probabilmente il Senatore - è una mia congettura
personale campata in aria, ma che potrebbe essere un'ipotesi -
pensava già di fare il futuro Presidente della Giunta e quindi
giustamente si preoccupa di avere una governabilità, di avere dei
numeri che gli possano permettere di fare ciò che crede, come
crede.
Anche su questo dovremmo fare un ragionamento. Noi abbiamo una
legge elettorale che di fatto è proporzionale e non c'è
l'indicazione diretta del governatore della Regione, come succede
normalmente nelle altre regioni. E io dico meno male che è così,
perché, se nonostante questo la Regione politicamente viene gestita
nel modo che abbiamo visto fino a oggi, figuriamoci se ci fosse
l'elezione diretta del governatore con una maggioranza bulgara qui
dentro: il Consiglio sarebbe del tutto inutile. Invece in questi
giorni mi sembra che il Consiglio abbia ripreso vigore e fiducia in
sé stesso. Parlo dei consiglieri
peones
, quelli che stanno
seduti di qua. Capisco, quindi, tutte le problematiche che si fa il
senatore Lanièce. È preoccupatissimo, perché se poi gli tocca
mediare o comunque cercare di cambiare la linea politica a seconda
di ciò che accade, diventa veramente difficile.
Credo che quella sulla ghigliottina sia solo una battuta, nel
senso che lui l'abbia presa come riferimento, ma non penso
assolutamente che lui si creda Napoleone o un altro grande
francese. Certo è che dal punto di vista politico la battuta
d'arresto avuta con il referendum, direi che è stata piuttosto
pesante. Forse sta facendo delle considerazioni sul suo futuro
politico e ha capito che sicuramente come Senatore della Repubblica
magari non verrà riconfermato, perché è riuscito a sbagliare tutto
quello che poteva, di conseguenza avrà pensato di riciclarsi in
Regione: magari un posto da assessore riesce ad averlo, anche se
non eletto, e quindi in qualche modo pensa di andare avanti.
Chiaramente per fare quello che vuole deve avere una maggioranza, e
siamo arrivati a questo punto.
Io credo che lui debba confrontarsi di più con noi, sicuramente.
Chiaramente deve avere la voglia di farlo e noi non possiamo
obbligarlo, perché possiamo solo invitarlo a parlare, ma anche lui
può invitare noi ad ascoltarlo. C'è anche questo da dire: se lui
dicesse alla Commissione competente che ha da dire alcune cose, chi
glielo negherebbe? Questo però, presidente Rosset, non mi sembra
che il Senatore l'abbia mai fatto. Quindi se imparasse anche lui a
condividere di più la sua azione e a essere maggiormente coinvolto,
probabilmente eviterebbe anche dei problemi successivi, tipo quelli
che sta avendo in questo momento.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Per sdrammatizzare un po' la
situazione, ma comunque per annotare un certo disagio anche da
parte del nostro gruppo nella lettura dell'articolo pubblicato
questa mattina su La Stampa. Intanto volevo confortare il senatore
Lanièce, perché all'interno della maggioranza sicuramente c'è una
dialettica. Come si può notare, non è una maggioranza silenziosa o
anonima, in cui non si può parlare: ci si confronta costantemente e
forse c'è una dialettica addirittura più rispettosa di quanto non
ci fosse con altri colleghi di opposizione, per cui si fanno dei
ragionamenti sempre nel rispetto dei propri colleghi di
maggioranza. Era solo per tranquillizzarlo: questo clima da
ghigliottina, personalmente io non lo respiro. Se poi una
dialettica interna evoca il terrore, credo che da questa parte non
ci sia assolutamente tale percezione.
Io poi credo che il Senatore, così come l'altro parlamentare,
abbiano la possibilità di accedere a quest'aula. Esistono - lo ha
accennato il collega - due posti a loro disposizione e hanno la
possibilità di farsi invitare, perché, collega Certan, non possiamo
invocare il non vincolo di mandato e il rispetto delle regole
costituzionali, ma poi imporre una presenza obbligatoria dentro
quest'aula o in Commissione.
(Voce fuori microfono)
Lei ha parlato prima, adesso lasci parlare me: di solito parla
molto più di tutti gli altri.
Dicevo, non penso che possiamo invocare un obbligo di presenza.
Certo, gli inviti che noi facciamo, sono anche richieste di
confronto, il quale in qualunque forma democratica porta dei valori
aggiunti, invece che delle negatività. Io credo che non ci sia
assolutamente nulla di male a confrontarsi sui temi e sulle riforme
nazionali, compresa la riforma costituzionale - questo sicuramente
prima di entrare nel clima di campagna elettorale, perché sarebbe
stato inopportuno fare dei dibattiti in periodo di campagna
elettorale all'interno dell'aula su quel tema - e anche sui temi
regionali che hanno dei riflessi poi sulla politica nazionale. La
riforma dello Statuto e la riforma della legge elettorale
sicuramente sono temi di interesse politico generale, che
tranquillamente i nostri parlamentari possono discutere con i
rappresentanti della maggioranza, della minoranza e con il
Consiglio tutto. Poi, i luoghi di discussione si possono decidere
anche volta per volta.
Presidente -
Ha chiesto la parola il consigliere Farcoz,
ne ha facoltà.
Farcoz (UV) -
Non vorrei che un'intervista, magari un po'
colorita e in un momento piuttosto delicato come quello del
bilancio, possa offuscare il lavoro del Senatore, come peraltro
anche del Deputato, fatto in tutti questi anni. Ricordo che
differenti volte il Senatore, come il Deputato, sono venuti in
Commissione per accordarsi su diversi temi: da quelli istituzionali
a quelli fiscali. Ricordo come, ad esempio, l'impegnativa che era
stata data da questo Consiglio per risolvere tutta una serie di
questioni relative al pareggio di bilancio, l'armonizzazione e il
recupero delle accise siano state riprese puntualmente dal
Senatore, come dal Deputato, e portate avanti, tant'è che oggi
possiamo discutere un bilancio con queste caratteristiche. Allo
stesso tempo, devo riconoscere una spiccata capacità del Senatore a
relazionarsi con il gruppo delle autonomie, per cercare di avere
quella massa critica necessaria a far passare determinate idee
autonomiste, in un Governo che vero ha la necessità dei numeri, ma
che dall'altra centralizza troppo le questioni. Volevo
semplicemente riportare queste due riflessioni per esaltare il buon
lavoro del Senatore, che in tutti questi anni egli ha portato
avanti anche con l'appoggio del Consiglio.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Per ribadire il mio pensiero che ho già
espresso ieri. Io sono veramente convinto che con i numeri che
abbiamo in Parlamento a Roma, se non si parla con voce unanime, se
non si fa un minimo di sinergia, se qualcuno pensa di fare sia il
senatore sia il consigliere o il legislatore regionale, allora non
andiamo da nessuna parte. Mi pare questa la sintesi della
questione. Per cui, ritengo del tutto fuori luogo questa
esternazione.
Per tornare a ciò che diceva lei, collega Farcoz, e a quella che
mi è parsa più che altro una difesa d'ufficio, le ricordo che per
le altre realtà il pareggio di bilancio era già un dato di fatto,
per qualcuno da due anni e per altri dall'anno scorso, per cui noi
arriviamo con un anno di ritardo. Ci siamo arrivati: evviva che ci
siamo arrivati! Per quello che riguarda gli arretrati delle accise,
è esclusivamente quello che lo Stato ci deve e non è che ci ha
fatto un regalo; altre parti hanno chiuso questa partita molto
prima. Meno male che l'abbiamo chiusa, senza dubbio.
Forse quello che dovrebbe preoccupare - il fatto che non se ne
parli, a mio parere, è la palese dimostrazione che non c'è nessuna
sinergia tra quello che fa il Governo regionale e ciò che esprimono
i nostri rappresentanti a Roma - è il passaggio della legge
finanziaria, di cui nessuno ha parlato, che interessa il fatto che
voi avete dato mandato a Finaosta per il deposito fiscale.
All'articolo 535 viene stravolto il testo e probabilmente - da
cittadino valdostano mi auguro di no - tutto quel lavoro che voi
avete dato a Finaosta, sarà buttato alle ortiche. Viene stravolta
la formulazione originaria dell'articolo e i depositi fiscali sono
previsti solo in determinate zone, oppure bisogna andare su criteri
di eccezionalità e di autorizzazioni varie.
Probabilmente quando uno vuole fare troppi lavori, vuole
immischiarsi in troppe cose, vuole probabilmente essere partecipe o
in primo piano su tante cose, poi succedono queste cose: si perdono
di vista gli emendamenti che potevano portare un beneficio alla
Valle, e soprattutto questo denota che non c'è sinergia. Quello che
fate voi come esecutivo non ha nessuna sinergia, perché non si può
accettare supinamente una modificazione come quella sul deposito
fiscale, che probabilmente manderà a carte e quarantotto il vostro
bellissimo piano di finanziamenti.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Per precisare che la Finanziaria 2017 è
arrivata in Senato blindata e non c'era la possibilità di
presentare emendamenti: si era nella crisi ed è stata votata in
poche ore. Lo dico per fare chiarezza, perché sul discorso del
raccordo tra il Governo regionale e i Parlamentari, io posso
testimoniare che questo raccordo c'è sempre stato. Poi, che gli
esiti non siano sempre immediati e automatici, penso che lo si
possa capire. Basterebbe vedere tutta una serie di questioni che
sono state sollevate non dalla Valle d'Aosta, ma dal Trentino o da
Bolzano, i quali sono molto più numerosi di noi che abbiamo un solo
deputato e un solo senatore: hanno impugnato la legge sulla scuola,
hanno fatto una serie di osservazioni quando è stata discussa alla
Camera.
Quella dichiarazione sicuramente è stata infelice, vogliamo dire
così? Sicuramente, è una questione che si poteva evitare, ma non
andiamo adesso di colpo a creare le premesse per dire che il
Senatore e il Deputato non fanno niente o che il Senatore non è in
linea con noi. Io posso testimoniare che non è così: il lavoro
viene svolto con coerenza e con grande capacità. Poi, sul fatto che
non vengano qui in aula, faccio presente che le sedute alla Camera
e al Senato si tengono il mercoledì e il giovedì, in giornate che
coincidono con quelle nelle quali anche noi ci riuniamo in
Consiglio. È il discorso che abbiamo fatto anche su altre
situazioni.
Io non voglio fare nessuna difesa d'ufficio di chi sa difendersi
da solo e sicuramente non ha bisogno che lo facciano altri. Io,
poi, non entro nelle polemichette che sono state esercitate, per
fiorire un po' una questione che sicuramente poteva essere evitata:
lo dico in modo chiaro. Però da qui a dire che non ci sia una
disponibilità, un po' ne passa. Dico queste cose per correttezza e
per ribadire che l'impegno c'è sempre stato. Se andiamo a vedere
tutti coloro che hanno ricoperto certe cariche, sappiamo quali sono
le difficoltà, sappiamo quali sono i tempi per alcune decisioni,
sappiamo anche che cosa succedeva nei tempi passati. Il problema è
molto chiaro a tutti.
Presidente -
Ha chiesto la parola il consigliere La
Torre, ne ha facoltà.
La Torre (UV) -
Io vorrei raccogliere la proposta in
positivo del Presidente della Regione e credo che sia giusto
affrontare questo argomento come egli stesso ha detto. In questo
caso mi rivolgo al Presidente del Consiglio: che si convochi in un
pomeriggio un'adunanza straordinaria, proprio per affrontare il
tema dei rapporti tra il Consiglio regionale della Valle d'Aosta e
lo Stato italiano. Troviamo la giornata in cui saranno liberi il
Senatore e il Deputato, troviamo il tempo corretto e ci mettiamo
qui un pomeriggio a fare questa bella discussione, così credo che
riportiamo tutto nel giusto alveo. Non siamo noi che ci siamo
lamentati sul giornale: è lui che lo ha fatto. Io sul giornale non
ho scritto niente: è lui che si è lamentato. Pertanto credo che sia
giusto che si dedichi un pomeriggio, in modo tale da affrontare
seriamente, davanti ai valdostani, quello che è il nostro concetto
di autonomia e lo condividiamo.
Presidente -
Ha chiesto la parola il consigliere
Bertschy, ne ha facoltà.
Bertschy (UVP) -
Presidente, credo che i toni su questo
argomento siano ben diversi dal titolo del giornale e dai toni
usati, quindi lei ha giustamente cercato di ridimensionare la
vicenda. A volte si creano problemi senza bisogno che neanche ci
siano. In questa intervista poteva parlare dell'universo mondo, ha
voluto parlare di noi, ma credo che quando lo si fa si possa
discuterne qui. Tra l'altro, ha fatto un paio di approfondimenti su
allargamenti di maggioranza e altre questioni che, per quanto ci
riguarda, un pochettino ci coinvolgono.
In questi cinque anni abbiamo cercato di vivere in mezzo alla
crisi - voi per primi, noi dopo - e ci siamo tutti impegnati (lo
dico tra virgolette) a venirne fuori, per cui fare una valutazione
superficiale mi pare che non sia appropriata ai tempi, non sia
dovuta e non sia necessaria. Ben venga una richiesta di chiarimento
e anche un momento di confronto/incontro, che ci permetterà anche
di capire cosa sta succedendo a Roma: se effettivamente si vuole
andare a votare, come probabilmente sarà necessario fare, anche per
dare una risposta dopo una situazione che ha determinato una scelta
politica forte in Italia e in Valle d'Aosta, oppure se a Roma si
fanno altre scelte per traghettarci fuori dalla legislatura in
maniera diversa. Un incontro per confrontarci anche sugli argomenti
che sono nati in quest'ultimo periodo, perché il provvedimento che
riguarda di nuovo la finanza pubblica mi sembra importante e
rilevante per il nostro bilancio per il triennio che verrà. Quindi
accolgo con piacere la proposta e vedremo in quale forma trovare un
momento di confronto definitivo, che ci permetta di ragionare
insieme sul futuro della Valle d'Aosta e su una buona difesa a Roma
dei nostri interessi.
Presidente -
Sulla richiesta formulata, mi prendo
l'impegno di convocare un Consiglio straordinario per un incontro
con i parlamentari appena ci sarà l'opportunità e la possibilità di
farlo. A questo punto, credo che possiamo sospendere i lavori che
riprenderanno alle 15,30.
La seduta termina alle ore 13:10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK