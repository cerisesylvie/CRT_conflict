Consiglio Regionale della Valle d'Aosta - Oggetto del Consiglio n. 2257 del 8 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2257 del 8 novembre 2006 - Resoconto
OGGETTO N. 2257/XII - Modalità di riduzione delle tariffe
elettriche praticate. (Interpellanza)
Interpellanza
Appreso dagli Organi di stampa locali che il Presidente della
Compagnia Valdostana delle Acque, società per la produzione di
energia elettrica della Regione, ha dichiarato che i prossimi
impegni della Società che presiede saranno il raddoppio, nell'arco
dei vent'anni, della produzione di energia elettrica e la
concessione di sconti sulla bolletta energetica in funzione dei
reali bisogni economici e proporzionali ai redditi degli
utenti;
Essendoci forse sfuggita la seduta di Consiglio regionale
nella quale sono state deliberate le nuove politiche energetiche e
tariffarie della Regione;
i sottoscritti Consiglieri regionali
Interpellano
Il Presidente della Regione e l'Assessore competente per
sapere:
1) per quali motivi la Giunta ha comunicato direttamente al
Presidente di una sua azienda controllata il nuovo piano energetico
senza coinvolgere il Consiglio regionale;
2) attraverso quali modalità, strumenti e in quali tempi
intende ritoccare le bollette energetiche delle famiglie
valdostane.
F.to: Venturella - Squarzino Secondina
Presidente
- La parola al Consigliere Venturella.
Venturella (Arc-VA)
- Questa interpellanza nasce "in
primis" dalla lettura di alcuni settimanali locali, ma non solo,
anche da lanci di agenzia e dalla lettura di articoli di quotidiani
nazionali, ad esempio "Il Sole 24Ore", nei quali vi erano
affermazioni molto forti del Presidente della "CVA" che dicevano
(leggo solo alcuni passaggi):
"raddoppieremo la produzione di
energia elettrica"
(nello stesso stile di "spezzeremo le reni
alla Grecia")...
"bollette leggere per famiglie valdostane"
(si studiano interventi in seguito a livellazione del mercato)...
"ridurremo il costo dell'energia elettrica"
(progetto per
ridurre i costi di energia elettrica).
Nell'interpellanza abbiamo detto: forse ci è sfuggita la seduta
di Consiglio nella quale sono state deliberate le nuove politiche
energetiche e tariffarie della Regione; in verità potevo
sicuramente evitare questa interpellanza e cercare nel sito della
Regione la deliberazione di Consiglio, c'è un motore di ricerca
anche nel sito del Consiglio regionale dove uno clicca "raddoppio
and energia", e dovrebbe comparire tutta la videata, ma quando
inserivo - e ho lavorato su questo tutta la notte insieme alla
segretaria - "raddoppio and energia", mi uscivano altri raddoppi:
raddoppio indennità Direttore sanitario dell'USL, raddoppio
consulenti dell'Assessorato ai lavori pubblici, arrivava "no" al
raddoppio del Traforo del Monte Bianco, arrivava raddoppio appalti
"CVA" per futuri impegni elettorali del Presidente... insomma, di
raddoppi ce n'erano, ma di raddoppi della produzione di energia
elettrica non ne abbiamo trovati!
Allora ci chiediamo: quando avete comunicato direttamente al
Presidente di un'azienda partecipata il nuovo piano energetico
della Regione, perché la seduta di Consiglio ci è sfuggita, ma
soprattutto quando avete comunicato direttamente al Presidente di
un'azienda controllata le nuove politiche tariffarie, perché la
competenza credo sia, almeno sul piano energetico, del Consiglio
regionale... Forse un anticipo di risposta c'è cliccando il sito
della "CVA", la pagina storica, dove c'è una frase che è
emblematica, ma risolutiva che cito (e quindi l'aiuto, Assessore,
anche nella risposta):
"La voglia di autonomia nella gestione
della risorsa idrica portata avanti nel corso degli anni
dalla..."
sul sito è scritto
"dalla Regione"
, ma può
darsi che il nostro Presidente abbia confuso la riga, perché alla
riga sotto è scritto
"dalla CVA"
, e quindi abbia
interpretato la storia della fondazione della "CVA" con la voglia
di autonomia nella gestione della risorsa idrica.
A lei, Assessore, le risposte del caso.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Con piacere colgo i suggerimenti del
collega Venturella, che ha fatto le domande, si è dato le risposte;
effettivamente su queste cose credo ci sia poco da dire... posso
immaginare che per un Consigliere di nuova nomina ci sia un certo
disorientamento fra i compiti del Consiglio regionale, del "CVA", e
quindi cercherò di dare il mio contributo, ma senza ironizzare come
ha fatto il collega Venturella.
Rispetto alle premesse, che poi fanno nascere le domande,
ovvero: gli organi di stampa dicono che una società ha un obiettivo
di raddoppiare la produzione, ebbene, collega Venturella, se ha dei
problemi con i motori di ricerca, vada a prendere il bilancio di
"CVA" del 2005 e si legga quali sono i programmi e gli
investimenti! Ne abbiamo parlato già con delle interpellanze dei
Consiglieri della "CdL", che ci chiedevano cosa stessimo facendo, e
ci sono una serie di argomenti che, nel tempo, sono stati
sviluppati.
Rispetto a questo tipo di ragionamento ci sono nuovi
investimenti, ci sono delle attività che sono finalizzate a
migliorare la produttività degli impianti, quindi c'è la volontà di
dare un incremento a tutta una serie di produzioni. Ripeto, non
vedo nulla di stravolgente o nulla di non conosciuto, soprattutto
non vedo nulla che vada fuori rispetto alle competenze di una
società. Rispetto all'altro ragionamento, ovvero quello delle
bollette, mi pare che nelle varie notizie di stampa, alcune più
articolate, altre meno articolate, ma tutte quelle che sono state
indicate sono né più né meno che una semplice constatazione: dal
2007 c'è la liberalizzazione, quindi dal 2007 è verosimile che si
possa fare una politica tariffaria svincolata dalla tariffa unica.
Questo argomento, collega Venturella - ecco perché facevo la
battuta - è un argomento che è stato affrontato più volte in questa
sala, c'è addirittura una proposta di legge sulla quale c'è stata
una disponibilità indicata allora dal Governo a fare delle
valutazioni, e nell'ambito di quelle valutazioni - parole che ho
detto io, in quest'aula, e che ho ripetuto in conferenza stampa -
ho detto che sarebbe bene fare delle valutazioni - e così su uno
degli articoli è stato riportato pari pari - fra "DEVAL", Regione e
"CVA", per mettere a punto una politica che vada ad individuare
delle tipologie che meritano di essere sostenute.
Ho anche articolato in alcune occasioni un semplice dato: più di
100mila sono i contratti; se noi diamo un beneficio di circa 100
euro annui per ogni contratto, ci troveremmo a concedere dei
benefici che cumulativamente valgono 10 milioni. In realtà, non
risolviamo nulla rispetto a un determinato problema, ma creiamo una
voragine di 10 milioni all'interno di una società. Forse sarebbe
meglio studiare un'operazione di sostegno per chi effettivamente ha
delle necessità diverse rispetto alle situazioni ordinarie, che 100
euro all'anno non credo diano una risposta effettivamente alla
nostra comunità (dal punto di vista delle bollette, 6 bollette sono
poco meno di 20 euro a bolletta, per 100 euro). Al contrario, se ci
sono delle fasce meno abbienti, se ci sono delle famiglie che fanno
dei programmi che utilizzano l'energia per combattere
l'inquinamento e dare un valore aggiunto a un determinato
territorio, credo sia quella la strada da privilegiare, ma questi
argomenti sono argomenti che sono stati tutti trattati con ampio
anticipo rispetto agli articoli di giornale in questo Consiglio,
che non hanno trovato una soluzione, proprio per il fatto che tutte
queste azioni impattano con il concetto della tariffa unica.
Io mi fermo qui, in quanto questa interpellanza ha un "mix" di
provocazione e di ironia, che rispedisco al mittente, perché il
fatto di parlare della produzione è una facoltà legittima
dell'amministratore, del Presidente del "CdA" di una società, che
sia controllata dalla Regione o meno, così come parlare di attività
che vengono portate avanti, e le posso dire ancora di più: questi
ragionamenti sono stati fatti e ho dei documenti di lavoro fatti
ancora da Guerrieri su questo argomento; quindi quello che le sto
dicendo - e apprezzi quello che le sto dicendo! - corrisponde a
verità, non c'è nulla di nuovo. Se poi voi volete demonizzare,
volete speculare, volete fare una serie di interventi ogni
qualvolta avete sentore che all'interno di un'attività ci sia il
coinvolgimento dell'attuale Presidente del "CdA" della "CVA",
collega Venturella, sarà un piatto che ci fornite, ma è "bassa
cucina"!
Presidente
- La parola al Consigliere Venturella.
Venturella (Arc-VA)
- Forse, ironizzo, avrò un problema
con i motori di ricerca, ma lei ha un problema, Assessore, nella
lettura dell'unico documento ancora in vigore, che è il piano
energetico ambientale della Valle d'Aosta relativo alle catene
energetiche stazionarie, aprile 2003, che sulla produzione di
energia idroelettrica è molto chiaro, perché a pagina 17...
(interruzione dell'Assessore Marguerettaz, fuori
microfono)
... ma è ancora l'unico in vigore. Assessore, non si scappa dai
piani che sono in vigore; se lei invece ha ulteriori proposte,
presenti allora il nuovo piano energetico! Il piano, a pagina 17,
dice: "
su una potenza installata di 830 mW si pensa che la
potenzialità della risorsa idroelettrica residua ammonti
ragionevolmente a circa 11,7 mW ancora da produrre"
... da 830
a 11,7 mi pare che non sia...
Marguerettaz (UV)
- (fuori microfono) ... si pensa...
Venturella (Arc-VA)
- ... attenzione, 11,7 rappresenta
l'1,5%, ma non raddoppiare!
Un altro Presidente di un'altra azienda controllata rispetto a
certe dichiarazioni sarebbe stato subito "bacchettato" dal
Presidente della Regione o dall'Assessore, perché osava inserirsi
in un discorso che è di competenza del Consiglio regionale, quindi
le decisioni sul raddoppio della produzione sono di competenza del
Consiglio, a partire dal piano energetico, o... mi vuol dire che
fate i piani e poi non li considerate?
Lei ha fatto poi una digressione sull'opportunità della
riduzione, delle bollette, ma nessuno glielo ha chiesto! Da chi
dipende questo? Lei diceva che c'erano dei documenti nel cassetto
del precedente Presidente, che aveva tutt'altra sensibilità
dell'attuale, infatti nessuno aveva sentito addirittura la
grancassa, 4 organi di stampa che riportavano la dichiarazione
dell'attuale Presidente. Se lei è contento del fatto che un
Presidente di un'azienda partecipata possa prevaricare, assumersi
iniziative personali... certo lo abbiamo capito che il 2008 si
avvicina e che tutto serve a fare massa critica durante il periodo
delle elezioni...
Marguerettaz (UV)
- (fuori microfono) ... ha mica uno
specchio davanti...
Venturella (Arc-VA)
- ... ma in definitiva almeno uno
scatto di orgoglio, almeno un riferimento, una piccola correzione
al Presidente della "CVA", per dirgli che prima di fare queste
dichiarazioni si vada a rileggere il piano energetico!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK