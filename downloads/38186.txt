Consiglio Regionale della Valle d'Aosta - Oggetto del Consiglio n. 1776 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1776 del 2 febbraio 2016 - Resoconto
OGGETTO N. 1776/XIV - Interpellanza: "Verifica della
sussistenza di un eventuale conflitto di interesse tra l'ingegnere
Ziviani e l'Amministrazione regionale in relazione all'incarico per
l'adeguamento del piano regionale di gestione dei rifiuti".
Rosset (Presidente) -
Punto n. 26 dell'ordine del giorno.
Per l'illustrazione, chiede la parola il Consigliere Gerandin, ne
ha facoltà.
Gerandin (UVP) -
Grazie Presidente.
Di questa vicenda di questo presunto conflitto di interessi se
n'era già parlato in quest'aula, se n'era parlato in III
Commissione consiliare durante un'audizione. Vorrei tornare su
quest'aspetto per avere alcune risposte che spero siano delle
risposte conclusive su quest'iter, che ha lasciato un po' di
perplessità sui metodi, sull'opportunità e sull'eventuale conflitto
di interesse che nasce alla base di questo.
Per farla molto breve, esaminando gli atti del ricorso al TAR
del gennaio 2015 in merito al ricorso promosso da Noy Ambiente
S.p.A. contro la Regione Valle d'Aosta, è emerso un possibile
conflitto di interesse da parte dell'ingegner Ziviani, un
professionista incaricato dalla Regione Valle d'Aosta nell'ambito
del raggruppamento temporaneo di professionisti incaricati alla
nuova proposta di adeguamento del piano regionale di gestione dei
rifiuti, ai sensi della legge regionale n. 18/1998, perché
all'interno di questo ricorso c'era una parte di perizia per la
controparte. Di questo se n'era parlato e sono state sollevate
alcune perplessità in merito a questo presunto conflitto di
interessi.
Assessore, le domande sono molto precise, le chiederei
particolare attenzione sulle date con cui lei mi risponderà per
capire. La domanda che facciamo è: a seguito di quanto emerso in
Consiglio, quali siano stati gli approfondimenti e se vi siano
state delle comunicazioni tra Regione e ingegner Ziviani in merito
a questo presunto conflitto di interessi.
La seconda domanda è anch'essa molto precisa, perché noi
chiediamo "se l'Amministrazione regionale fosse a conoscenza, e
quando, di eventuali collaborazioni e consulenze tra l'ingegner
Ziviani e la Valeco". Le chiedo proprio attenzione sulle date,
perché ci sono stati dei passaggi per noi un po' poco chiari
all'interno anche delle commissioni consiliari e soprattutto noi
vorremmo avere chiaro se chi poi ha avviato, o comunque intercorso
queste comunicazioni effettivamente non ne fosse a conoscenza.
La terza domanda è: "se nel periodo in cui l'ingegner Ziviani ha
redatto la memoria del ricorso per Noy Ambiente vi fosse ancora in
corso un rapporto di incarico o consulenza con la Regione". Anche
su questo, Assessore, a noi risulta che ci siano delle proroghe e
le chiederemmo anche qui le date, quando sono state fatte e se
c'erano degli atti a monte per queste cose. Soprattutto quali
azioni l'Amministrazione regionale intenda perseguire in merito,
perché se c'è un conflitto di interessi, pare ovvio che si debba
andare a richiedere al professionista i danni. In caso contrario
probabilmente bisognerà porgere le scuse a questo professionista,
per cui voglio capire un attimo qual è l'atteggiamento e
soprattutto cosa risponderà per approfondire questo tema.
Grazie.
Presidente -
Per la risposta, la parola all'Assessore
Bianchi.
Bianchi (UV) -
Grazie Presidente.
Come ha ricordato lei, collega Gerandin, ne avevamo già parlato
all'interno sia del Consiglio regionale che in commissione, quindi
tutta una serie di date erano già state indicate. In ogni caso, il
professionista ha partecipato in associazioni temporanee con altri
professionisti all'avviso pubblico per il conferimento di un
incarico professionale di collaborazione tecnica di alta
qualificazione per la predisposizione della nuova proposta di
adeguamento del piano regionale dei rifiuti. All'atto della
partecipazione all'avviso pubblico il professionista ha, tra
l'altro, citato fra le referenze...(lei sa che, quando uno
partecipa a qualsiasi gara, deve evidenziare se ha delle
partecipazioni)...ha evidenziato che aveva attività di consulenza
continuativa per gli aspetti ambientali inerenti alla gestione
della discarica annessa al centro regionale dei rifiuti di
Brissogne e di gestione della discarica regionale di Pontey, a
favore della società Valeco S.p.A. con decorrenza dal febbraio
2012.
Il raggruppamento temporaneo di professionisti è poi risultato
aggiudicatario di collaborazione tecnica affidato con provvedimento
dirigenziale il 7 novembre 2014, stipulato in data 12 novembre 2014
con decorrenza dalla data stessa e con termine finale 30 giugno
2015. Il raggruppamento temporaneo ha quindi provveduto a fornire
alla Regione nei tempi previsti (febbraio 2015) un'analisi e uno
studio circa le caratteristiche funzionali dei primi impianti
strettamente necessari per adempiere alle scadenze fissate
dall'Unione europea e dallo Stato relativamente alla raccolta
differenziata, alla sua componente organica, nonché all'uso
residuale della discarica dei rifiuti urbani. I professionisti
hanno poi provveduto a fornire alla Regione nei mesi successivi gli
elementi tecnici, tecnologici, economico-finanziari e tariffari per
la predisposizione dell'adeguamento del piano regionale di gestione
dei rifiuti corredata della documentazione prevista ai fini del
procedimento di valutazione ambientale strategica.
A seguito dell'avvio della procedura di VAS da parte della
struttura regionale competente in data 7 luglio 2015 e del
conseguente slittamento dei termini per la conclusione
dell'incarico, consistenti nella valutazione dell'eventuale
recepimento del parere di VAS espresso dall'Autorità ambientale, il
termine dell'incarico originario previsto al 30 giugno 2015 è stato
prorogato al 31 dicembre 2015, previo assenso del legale
rappresentante del raggruppamento temporaneo dei professionisti.
L'incarico si è concluso prima della scadenza del 31 dicembre 2015
con la conclusione dei procedimenti amministrativi della
valutazione ambientale strategica e dell'approvazione del piano
regionale di gestione dei rifiuti, avvenuto, come si ricorda, in
data 22 dicembre 2015.
In ordine al primo quesito: "quali approfondimenti siano stati
fatti e se vi siano comunicazioni tra Regione e professionista in
merito al presunto conflitto di interessi", la Regione, per il
tramite degli uffici competenti dell'Avvocatura regionale, è venuta
a conoscenza del deposito delle consulenze tecniche alla fine del
mese di luglio. Il responsabile del procedimento ha provveduto a
richiedere alla società in questione chiarimenti circa la condotta
del professionista in data 16 novembre 2015, in data 25 novembre
2015 il professionista ha riscontrato con propria nota al
responsabile del procedimento. In data 15 dicembre 2015, a seguito
degli approfondimenti istruttori eseguiti in accordo con il
Dipartimento legislativo e legale, il professionista è stato
convocato per un incontro illustrativo delle conclusioni
istruttorie cui si è giunti. L'incontro si è tenuto presso gli
uffici del Dipartimento legislativo e legale in data 18 dicembre
2015 e in successiva data del 22 dicembre 2015 il responsabile del
procedimento ha concluso la procedura con la dichiarazione di
assenza di una posizione di conflitto di interessi tra l'incarico
di consulente tecnico di parte svolto nell'ambito del ricorso
promosso da Noy Ambiente S.p.A. contro la Regione autonoma Valle
d'Aosta, e l'incarico professionale di cui trattasi, in ragione
dell'assenza della corrispondenza oggettiva tra il contenuto della
prima con l'ambito del secondo relativamente alle attività svolte
dal professionista per conto della Regione. In sostanza, le
motivazioni dell'assenza di una posizione in conflitto di interesse
consistono nell'assenza di una corrispondenza oggettiva tra la
consulenza tecnica di parte, che verteva sulle caratteristiche
funzionali di un impianto di trattamento a caldo per rifiuti solidi
urbani, con la parte di incarico professionale direttamente svolta
dal professionista nell'ambito del nuovo piano di gestione dei
rifiuti vertente sul recupero ed analisi dei dati esistenti, come
rinvenibile nell'atto costitutivo del raggruppamento temporaneo di
professionisti e nelle tempistiche in cui tali attività si sono
svolte.
In ordine al secondo quesito: "se l'Amministrazione regionale
fosse a conoscenza, e quando, di eventuali collaborazioni e
consulenze tra il professionista e Valeco", la Regione era ed è a
conoscenza dell'esistenza di un rapporto di consulenza tra la
società partecipata Valeco S.p.A. e il professionista, poiché il
medesimo aveva segnalato la circostanza nell'ambito del proprio
curriculum
professionale all'atto della partecipazione
dell'avviso pubblico per il conferimento dell'incarico di
collaborazione tecnica di cui trattasi. Vi è da notare tuttavia che
tale consulenza riguarda testualmente attività di consulenza
continuativa per gli aspetti ambientali inerenti la gestione della
discarica annessa al centro regionale per il trattamento dei
rifiuti di Brissogne e la gestione della discarica regionale di
Pontey, quindi che non afferisce né alla materia della consulenza
tecnica di parte, né alla porzione dell'incarico di collaborazione
professionale svolta per l'elaborazione della proposta del nuovo
piano regionale.
In ordine al terzo e al quarto quesito: "se nel periodo in cui
il professionista ha redatto la memoria del ricorso per conto di
Noy Ambiente vi fosse ancora in corso un rapporto di incarico o
consulenza con la Regione" e "quali azioni l'Amministrazione
regionale intenda perseguire in merito", come detto, il
responsabile del procedimento ha ritenuto che l'incarico
professionale fosse vigente all'atto dello svolgimento della
consulenza tecnica di parte, ma appunto che vertesse su altro
oggetto rispetto alla stessa.
In conclusione la procedura si è conclusa senza alcun
provvedimento nei confronti del professionista poiché
giuridicamente non vi erano i presupposti per una formale
contestazione degli obblighi di segnalazione di una sopravvenuta
posizione in conflitto di interessi con l'Amministrazione regionale
in forza dell'incarico professionale in atto. Come detto, affinché
il conflitto di interessi si realizzi, vi deve essere una
simmetrica convergenza di due interessi contrapposti sul medesimo
oggetto, altrimenti lo stesso non può essere contestato.
Grazie.
Presidente -
Per la replica, la parola al Consigliere
Gerandin.
Gerandin (UVP) -
Grazie Presidente.
La ringrazio, Assessore, per la risposta. Cercheremo anche noi
di ricostruire la faccenda. Prima di tutto è stato interessante
capire perché durante l'altra discussione in quest'aula non è
emersa questa conoscenza da parte dell'Amministrazione sul fatto
che il professionista incaricato avesse elencato all'atto della
partecipazione alla gara di avere una collaborazione con la
Valeco...
(interruzione dell'Assessore Bianchi, fuori
microfono)
...l'ha detto adesso, Assessore, certo.
Detto questo, è interessante capire quest'attività di consulenza
che era stata comunque segnalata da parte del professionista come
mai ha fatto scattare una comunicazione formale tra il responsabile
del procedimento e il tecnico, e se ne erano a conoscenza, secondo
me, il caso era già palese. Se la giustificazione che lei dà,
Assessore, nel senso di dire che al punto 3 il responsabile del
procedimento ritiene che sia ancora vigente la collaborazione con
l'Amministrazione regionale all'atto della consulenza di parte, io
voglio solo chiederle se le risultano i dati che ho io - ma ci
ritorno, non è un problema -, nel senso che, di fatto, questa
collaborazione si è conclusa il 15 maggio 2015, se poi guardiamo un
po' quella che può essere una data limite, quella della
pubblicazione del piano, è il 7 luglio 2015 e tenuto conto che la
data era stata indicata improrogabilmente entro il 30 giugno 2015,
se le risulta che la proroga sia avvenuta con provvedimento in
sanatoria in data 14 agosto 2015, vale a dire 15 giorni dopo che
era stata depositata la memoria da parte del professionista che
collaborava. Sembra magari una disquisizione di lana caprina, ma
non si va a chiedere a qualcuno se ritiene di aver prestato la
collaborazione in conflitto di interessi quando l'incarico è ormai
scaduto. Io le chiedo espressamente se è vero questo...
(nuova interruzione dell'Assessore Bianchi, fuori
microfono)
...lei si è dimenticato di dire la data di questo provvedimento
a sanatoria e questo è importante, perché se viene fatto un
provvedimento a sanatoria, è chiaro che il professionista non
poteva sapere di essere ancora legato contrattualmente. Sarebbe
interessante, Assessore, che lei ci spiegasse anche come mai ad un
professionista che dichiara in sede di presentazione di una gara
d'appalto di avere una collaborazione con in questo caso la Valeco
gli venga comunque affidato l'incarico. Soprattutto, Assessore, ci
spieghi come mai all'interno di quest'incarico magari non fosse
prevista una piccola norma che prevedesse la cessazione della
collaborazione per un anno. È troppo facile, Assessore, venire a
dire di chiudere questa storia, ci siamo sbagliati. Qua ci sono
stati degli errori a monte quando è stata fatta l'aggiudicazione,
perché comunque una collaborazione presupponeva che ci fosse
comunque la possibilità di un conflitto in futuro. È stata fatta
una proroga dell'incarico 15 giorni dopo che è stata depositata la
memoria e soprattutto è stata fatta con un provvedimento in
sanatoria in data 14 agosto 2015: questo è quello che risulta a
noi. Le chiederei proprio di farmi avere questa documentazione per
capire se è corretta e giusta. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK