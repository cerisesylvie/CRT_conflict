Consiglio Regionale della Valle d'Aosta - Oggetto del Consiglio n. 1460 del 27 aprile 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1460 del 27 aprile 2022 - Resoconto
OGGETTO N. 1460/XVI - Interpellanza: "Azioni finalizzate alla
piena fruizione della tratta ferroviaria dell'Alta Valle per il
2024".
Bertin (Presidente) -
Punto n. 42. Per l'illustrazione,
si è prenotata la consigliera Minelli a cui passo la parola.
Minelli (PCP) -
Ritorniamo con quest'interpellanza sulla
riattivazione e sul potenziamento della linea e del servizio
ferroviario sull'Aosta/Pré-Saint-Didier che sono state previste,
come sappiamo, dalla legge n. 22 votata il 25 novembre 2016
all'unanimità da questo Consiglio. Ricordo anche che le opere
necessarie alla riattivazione in base all'accordo quadro nel 2017
sono in capo a RFI che deve quindi realizzarle. Sempre nel dicembre
del 2017 è stato sottoscritto tra la Regione e Rete Ferroviaria
Italiana un protocollo di intesa che ha istituito un tavolo
coordinato dalla Regione per la definizione degli interventi e
delle varie modalità necessarie per riattivare la linea.
Successivamente la Regione ha poi cofinanziato lo studio per
individuare gli interventi necessari per incrementare la portata
assiale per consentire l'utilizzo anche da parte di treni fino a 18
tonnellate. Nel programma di servizio che è stato sottoscritto tra
la Regione e Trenitalia nell'agosto del 2020 è previsto anche un
servizio giornaliero che ovviamente non può essere effettuato. Gli
studi per l'incremento del carico assiale sono ormai conclusi da
parecchio tempo, non hanno evidenziato delle particolari
problematicità e RFI si è impegnata a concludere il progetto di
fattibilità tecnico-economica nei primi mesi del 2022. Noi
riteniamo che sia inaccettabile un'attesa di ormai quattro anni da
quell'accordo quadro per realizzare delle opere che sono di
manutenzione straordinaria e che rappresentano per RFI anche un
obbligo istituzionale.
Tre settimane fa, intervenendo in Consiglio sulla questione dei
treni bimodali, il Presidente ha affermato che in una situazione in
cui avessimo la tratta Aosta/Pré-Saint-Didier di nuovo in funzione
si potrebbero utilizzare i treni bimodali già in possesso della
Regione, poi ovviamente, aggiungo io, se verranno acquistati anche
gli altri tre, pure gli altri tre, chissà quando, però. I bimodali
attualmente disponibili, a partire dal 2024, con la chiusura della
tratta verso Ivrea non potranno più essere utilizzati in Valle
d'Aosta, a meno che appunto non possano essere utilizzati per
l'Aosta/Pré-Saint-Didier.
Fatte queste premesse, le domande che poniamo sono le seguenti:
vorremmo sapere in che data si è svolta l'ultima riunione del
tavolo tecnico tra la Regione e RFI, quale prospettiva è stata
definita per l'Alta Valle, con quali iniziative, in che data e con
quali strumenti il Presidente ha richiamato RFI e il Ministero
delle infrastrutture rispetto a quegli impegni presi nel 2017; se è
stata definita la programmazione degli interventi di manutenzione
straordinaria della tratta in modo che i lavori siano conclusi per
il 2023 per avere l'Aosta/Pré-Saint-Didier funzionante a partire
dal 2024, fornendo in questo modo un servizio ai cittadini ma anche
utilizzando i mezzi e il personale ferroviario, che altrimenti - lo
sappiamo - sarebbero sotto utilizzati negli anni dei lavori
previsti per l'elettrificazione. Infine quali azioni e solleciti la
Regione intende mettere in atto affinché nel corso del 2024 la
tratta dell'Alta Valle sia funzionante e possano essere utilizzati
quei treni bimodali di proprietà della Regione che ovviamente in
quel periodo non potrebbero essere utilizzati altrimenti sul nostro
territorio.
Presidente -
Per la risposta, ha chiesto la parola il
presidente Lavevaz.
Lavevaz (UV) -
Vengo direttamente alle domande puntuali
poste. La prima è: "in che data si è svolta l'ultima riunione del
tavolo tecnico e quale prospettiva è stata definita". L'ultima
riunione è avvenuta il 31 marzo 2022, rispetto alla questione
Aosta/Pré-Saint-Didier, RFI ha evidenziato che i progetti in corso
hanno richiesto alcune attività supplementari che hanno comportato
uno slittamento dei tempi e un incremento del costo delle opere. In
particolare, rispetto agli interventi, per portare il carico
assiale a 18 tonnellate, RFI ha riferito che in corso
dell'elaborazione del progetto si sono resi necessari alcuni
ulteriori approfondimenti e indagini, in particolare sulle sette
opere più complesse della tratta e che, conseguentemente, questo ha
fatto slittare il completamento del relativo progetto di
fattibilità da febbraio a fine giugno e soprattutto il costo
stimato per le opere è aumentato da 5 milioni a 5,6 milioni.
Per quanto riguarda invece il progetto di fattibilità tecnica ed
economica degli interventi per la riapertura della linea, RFI ha
evidenziato che è emersa la necessità di rinnovare e implementare
anche gli impianti di informazione al pubblico, di illuminazione e
alcuni altri interventi nelle stazioni, in particolare è emersa la
necessità di impermeabilizzare le gallerie con anche l'eventualità
che, per quanto riguarda lo smaltimento di risulta, nel caso in cui
ci fosse la presenza di amianto, questa debba essere ovviamente
smaltita con dei costi aggiuntivi che sono nel caso specifico di
altri 6 milioni solo per lo smaltimento nell'eventualità in cui
questo avvenisse. In generale invece anche questi approfondimenti
hanno comportato uno slittamento da maggio a giugno anche su questo
studio di fattibilità e anche qui un aumento importante di costi da
44 milioni a 53 milioni, il che porterebbe a un totale di circa 60
milioni di intervento necessario per la riapertura. Questo è il
punto fondamentale che mi sembra anche il più importante per fare
qualsiasi altro tipo di ragionamento.
Si chiede poi con quali iniziative, in che data e con quali
strumenti il Presidente della Regione ha richiamato RFI e il
Ministero rispetto all'accordo quadro. Di questo argomento abbiamo
parlato nell'incontro del 29 ottobre 2021 con i dirigenti apicali
di RFI. A seguito di domanda specifica avevo risposto che avevo
dato come assoluta priorità gli interventi relativi alla tratta
Aosta/Chivasso, questo a prescindere dall'elettrificazione che ha
la sua copertura e il suo iter, ma anche su tutti gli altri
interventi specifici: raddoppi selettivi, interventi sulla linea,
eccetera, quella è l'assoluta priorità rispetto
all'Aosta/Pré-Saint-Didier, e credo che su questo non ci siano
dubbi.
Rispetto all'accordo quadro che è stato citato, mi preme anche
precisare, per evitare che ci siano strumentalizzazioni anche in
questo senso, che in questo accordo quadro sono stati individuati i
lavori finalizzati alla riapertura della linea tra gli
"
upgrade
infrastrutturali necessari nell'ambito delle linee
guida per l'aggiornamento dei parametri di capacità
dell'infrastruttura". In buona sostanza sono delle indicazioni per
il futuro aggiornamento del modello di esercizio, cioè l'accordo
quadro non contempla uno specifico obbligo di RFI, ma dà piuttosto
delle indicazioni e degli indirizzi. Pertanto non si tratta da
parte della Regione, o del Presidente come ha detto lei, di
richiamare RFI rispetto a un impegno, ma di continuare al massimo
in un dialogo costruttivo per cercare di portare avanti quanto
previsto dalle nostre norme venendo al caso specifico.
Per quanto riguarda invece le altre due domande, la terza e la
quarta, quindi cosa si prevede in buona sostanza per il futuro,
credo che questa sia allegata già alla risposta della prima
domanda, nel senso che mancando buona parte del finanziamento e
soprattutto non avendo un progetto di fattibilità tecnica economica
ancora in nostre mani, diventa assolutamente impossibile fare delle
previsioni puntuali o anche buttare sul tavolo delle date, perché
questo risulterebbe del tutto un esercizio di stile poco utile.
Tra l'altro, trovo abbastanza fuorviante creare nessi
inesistenti tra l'Aosta/Pré-Saint-Didier e l'Aosta/Ivrea, al di là
del collegamento, del possibile utilizzo dei treni bimodali di cui
abbiamo parlato l'altra volta, ma diventa difficile immaginare
l'utilizzo del materiale o soprattutto del personale sulla tratta
Aosta/Pré-Saint-Didier durante la chiusura per i lavori di
elettrificazione della tratta Aosta/Chivasso, questo non credo che
abbia particolarmente senso e non sia particolarmente utile al
ragionamento. Questo è un po' quello che mi sento di dire rispetto
all'interpellanza presentata.
Presidente -
Per la replica, ha chiesto la parola la
consigliera Minelli.
Minelli (PCP) -
Le chiederò poi, se è possibile, copia
della parte almeno più tecnica delle cose che mi ha detto perché
non sono riuscita a starle proprio dietro. Ci sono delle
informazioni nuove nelle cose che lei ha detto, in particolare
questo slittamento del progetto, che era previsto entro il 31
marzo, a giugno e un aumento che non è irrisorio ma, rispetto alla
situazione generale di aumento dei prezzi, mi sembra, tutto
sommato, ancora non così eclatante. Il progetto di fattibilità
tecnico-economica invece, da quello che lei ci ha appena detto, ha
avuto un incremento notevole perché gli interventi sulle sette
opere principali, ma poi soprattutto su questa questione
dell'eventuale impermeabilizzazione delle gallerie e del materiale
che potrebbe esserci, che è effettivamente è una cosa da tenere in
considerazione.
Quello che voglio osservare però è che tutti questi lavori, in
base agli impegni che erano stati presi, sono dei lavori in capo -
lo sappiamo - a RFI e, di conseguenza, è lei che deve reperire,
attraverso i canali corretti, il Ministero, eccetera, la dotazione
finanziaria necessaria.
Quando io chiedo se viene effettuata un'opera di sollecitazione,
o comunque quali sono le iniziative che vengono prese nei confronti
di RFI per il rispetto dell'accordo quadro, io credo che questo
debba essere fatto. Lei ha detto: "non mi sembra che all'interno di
quanto scritto nell'accordo quadro si può fare, come dire
un'interlocuzione, ma non è corretto chiedere conto del rispetto
degli impegni presi in quell'accordo quadro". Su questo non la
penso come lei, io ritengo invece che ci debba essere un'azione
costante di sollecitazione, di insistenza direi addirittura,
perché, per il poco tempo che ho dovuto passare occupandomi anche
dei rapporti con RFI, ho potuto rendermi conto che ci vuole
un'interlocuzione, ovviamente se si vuole andare in quella
direzione e portare avanti le cose, non dico quasi quotidiana ma di
sicuro non di tre mesi in tre mesi o di sei mesi in sei mesi.
Sull'ultima questione, che poi era in pratica collegata tra la
terza e la quarta domanda, sono due cose che sono simili, lei dice:
"ritengo che sia fuorviante fare un collegamento tra la tratta
Aosta/Ivrea - e quindi ciò che succederà su quella - e
l'Aosta/Pré-Saint-Didier" e mi dice anche che non è in questo
momento opportuno fare delle valutazioni sui mezzi e personale
ferroviario. Anche su questo io ritengo che invece sia proprio una
cosa da fare, lei ha anche detto: "non abbiamo il progetto
definitivo che arriverà a giugno, quindi è presto per fare queste
valutazioni", però siamo al 26 di aprile. Fare delle valutazioni e
prevedere delle cose in attesa di questo progetto che arriverà a
giugno non è qualche cosa di troppo avanzato, non è presto fare
delle previsioni. Nel periodo della chiusura della tratta per i
lavori dell'elettrificazione, noi avremo - a parte i treni che non
circoleranno in Valle d'Aosta perché non potranno farlo da nessuna
parte se non sarà aperta la Pré-Saint-Didier - ma, a parte questo,
abbiamo del personale che vive, opera e lavora in Valle d'Aosta e
che sarà ovviamente trasferito altrove e abbiamo un problema di
trasporto verso l'Alta Valle che c'è, che esiste e che sappiamo. Io
quindi ritengo che sia assolutamente indispensabile fare una
valutazione di questo tipo; le stesse organizzazioni sindacali con
le quali ci siamo confrontati su questo chiedono un impegno preciso
proprio sulla riapertura e sull'utilizzo del personale in questo
senso. È un tema, a mio avviso, che va affrontato in tempi rapidi,
indipendentemente dall'arrivo del progetto nel giugno del 2022, ma
che deve assolutamente essere preso in carico
dall'Amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK