Consiglio Regionale della Valle d'Aosta - Oggetto del Consiglio n. 1516 del 6 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1516 del 6 ottobre 2005 - Resoconto
OGGETTO N. 1516/XII - Disegno di legge: "Disposizioni per la
razionalizzazione e la semplificazione delle procedure
autorizzative per la realizzazione e l'esercizio degli impianti
alimentati da fonti rinnovabili, destinati alla produzione di
energia o di vettori energetici".
Articolo 1
(Disposizioni generali)
1. La Regione, con la presente legge, disciplina le modalità
per la razionalizzazione e la semplificazione delle procedure
autorizzative necessarie per la costruzione, il rifacimento, la
riattivazione, la modifica, il potenziamento e l'esercizio degli
impianti alimentati da fonti rinnovabili, destinati alla produzione
di energia o di vettori energetici.
2. Le disposizioni di cui alla presente legge si applicano
anche agli impianti ibridi, intendendo per tali gli impianti che
producono energia o vettori energetici mediante l'utilizzo di fonti
rinnovabili e non rinnovabili, qualora il produttore dimostri che
la producibilità imputabile all'impiego delle fonti rinnovabili è
superiore al 60 per cento della producibilità complessiva
dell'impianto oggetto di autorizzazione.
3. Ai fini della presente legge, sono considerate fonti
rinnovabili quelle indicate all'articolo 2, comma 1, lettera a),
del decreto legislativo 29 dicembre 2003, n. 387 (Attuazione della
direttiva 2001/77/CE relativa alla promozione dell'energia
elettrica prodotta da fonti energetiche rinnovabili nel mercato
interno dell'elettricità).
4. Per le attività soggette ai controlli di prevenzione
incendi, restano ferme le procedure di competenza del Comando
regionale dei vigili del fuoco, ai sensi dell'articolo 27 della
legge regionale 19 marzo 1999, n. 7 (Ordinamento dei servizi
antincendi della Regione Valle d'Aosta. Modificazioni alla legge
regionale 23 ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale)).
5. Gli impianti di cui al comma 1 possono essere ubicati
anche in zone destinate agli usi agro-silvo-pastorali in base alla
vigente normativa in materia urbanistica e di pianificazione
territoriale. Nell'ubicazione si deve comunque tenere conto delle
disposizioni vigenti in materia di sostegno al settore agricolo,
con particolare riferimento alla tutela del paesaggio rurale e alla
compatibilità degli impianti, delle opere connesse e delle
infrastrutture con l'esercizio delle attività agricole.
6. Per gli impianti di produzione di energia elettrica, si
applicano le disposizioni di cui all'articolo 12, commi 3, ultimo
periodo, e 8, del d.lgs. 387/2003.
Articolo 2
(Autorizzazione)
1. Gli interventi di cui all'articolo 1, comma 1, nonché le
opere connesse e le infrastrutture indispensabili all'esercizio
degli impianti interessati sono soggetti ad un'autorizzazione
unica, rilasciata dal dirigente della struttura regionale
competente in materia di sviluppo delle fonti energetiche
rinnovabili, di seguito denominata struttura competente, nel
rispetto della vigente normativa in materia di tutela
dell'ambiente, di tutela del paesaggio e del patrimonio
storico-artistico.
2. L'autorizzazione è rilasciata previa indizione di apposita
conferenza di servizi alla quale partecipano tutte le
amministrazioni interessate con le modalità previste al capo V
della legge regionale 2 luglio 1999, n. 18 (Nuove disposizioni in
materia di procedimento amministrativo, di diritto di accesso ai
documenti amministrativi e di dichiarazioni sostitutive.
Abrogazione della legge regionale 6 settembre 1991, n. 59).
3. La conferenza di servizi è convocata dal dirigente della
struttura competente, entro trenta giorni dal ricevimento della
domanda di autorizzazione. Il termine massimo per la conclusione
del procedimento non può essere superiore a centottanta
giorni.
4. Il rilascio dell'autorizzazione costituisce titolo a
realizzare l'intervento richiesto ed a esercire l'impianto in
conformità al progetto approvato. Nella stessa autorizzazione
devono essere indicate le condizioni per la rimessa in pristino
dello stato dei luoghi, a carico del soggetto esercente, in caso di
dismissione dell'impianto.
Articolo 3
(Rinvio)
1. La Giunta regionale, con propria deliberazione, definisce
ogni ulteriore aspetto o adempimento connesso al procedimento
autorizzativo di cui all'articolo 2.
2. La deliberazione di cui al comma 1 è pubblicata nel
Bollettino ufficiale della Regione.
Président - La parole au rapporteur, le Conseiller Fiou.
Fiou (GV-DS-PSE) - Come dice il titolo del disegno di legge, le
disposizioni proposte mirano a razionalizzare e a semplificare le
procedure autorizzatorie per la realizzazione e l'esercizio degli
impianti alimentati da fonti rinnovabili per la produzione di
energia o di vettori energetici. L'articolato è coerente con le
finalità contenute nel Piano energetico ambientale, approvato dal
Consiglio nell'aprile 2003, e con le scelte contenute nei
protocolli internazionali che perseguono l'obiettivo di aumentare
il quantitativo di energia prodotta con lo sfruttamento delle
risorse alternative e di salvaguardare l'ambiente. Nel disegno di
legge sono inoltre stati ripresi alcuni punti qualificanti
contenuti nel decreto legislativo n. 387/2003, relativo
all'attuazione della direttiva 2001/77 della Comunità europea
riguardante la promozione di energia elettrica prodotta da fonti
energetiche rinnovabili.
La semplificazione delle procedure autorizzative per la
realizzazione e l'esercizio degli impianti alimentati da fonti
rinnovabili è uno stimolo importante per promuovere la diffusione
di tecnologie innovative per il soddisfacimento dei fabbisogni
termici locali sostituendo gli impianti tradizionali. Importante è
poi l'allargamento della possibilità di sottoporre ad analogo
procedimento autorizzativo semplificato anche gli impianti
cosiddetti "ibridi", impianti cioè idonei a funzionare
alternativamente con fonti rinnovabili e convenzionali. In questo
modo si recuperano le situazioni di disponibilità discontinua di
risorse (come può capitare per fonti solare, idraulica, eolica, di
biomassa vegetale, eccetera). Al fine di ampliare ulteriormente le
opportunità di realizzare impianti che utilizzano fonti energetiche
rinnovabili, il disegno di legge prevede la possibilità di ubicare
gli impianti stessi in zone classificate agricole dagli strumenti
urbanistici. Questa possibilità già prevista nel succitato decreto
legislativo n. 387/2003 risponde allo scopo di preservare la
destinazione d'uso dei terreni sui quali può sorgere un impianto
compatibile con l'attività agricola, oppure funzionale alla
stessa.
Sul disegno di legge n. 82 il Consiglio permanente degli enti
locali ha espresso parere favorevole.
Président - Je déclare ouverte la discussion générale.
La parole au Conseiller Riccarand.
Riccarand (Arc-VA) - Abbiamo presentato un emendamento
all'articolo 2, perché ci pare che le disposizioni di questo
disegno di legge non siano coordinate con altre disposizioni di
legge regionale in materia di VIA, di tutela del paesaggio,
patrimonio artistico, eccetera. Se andiamo a leggere l'articolo 1,
comma 1, si afferma categoricamente che
"la presente legge
disciplina le modalità per la semplificazione delle procedure
autorizzative necessarie per..."
e all'articolo 2 si dice che
vi è un'autorizzazione unica. Ora, questo concetto di
autorizzazione unica, messo così, sembra sostituire tutta un'altra
serie di autorizzazioni che sono attualmente obbligatorie ai sensi
di legge: autorizzazione ai sensi della tutela del paesaggio,
autorizzazione ai sensi dell'impatto ambientale, ai sensi del
patrimonio storico e artistico. Autorizzazione unica è un concetto
nuovo che non è mai stato usato nella legislazione regionale, messo
in questo modo tende ad affermare che vi è una conferenza dei
servizi in cui si riuniscono tutti i servizi competenti ai sensi
della legge n. 18 del procedimento amministrativo, questa
conferenza dei servizi esprime le proprie valutazioni e poi si
rilascia un'autorizzazione unica, ma la conferenza dei servizi, in
base allo stesso procedimento amministrativo, non è titolare di
rilascio di autorizzazione, è solo un momento di coordinamento, poi
ogni organismo ha titolo di rilasciare l'autorizzazione di propria
competenza, invece qui si parla di un concetto nuovo. Per questo
presentiamo questo emendamento, perché ci preoccupa il fatto che,
così come è formulato questo comma 1, articolo 2, di fatto porti a
vanificare ad esempio la normativa sul VIA. Sappiamo che non tutti
i progetti che ricadono in questa normativa di legge sono da
sottoporre al VIA, ma non vorremmo che venisse cancellata la
procedura di VIA, che è una procedura ad evidenza pubblica con la
partecipazione dei cittadini, in tutti i casi in cui questo è
previsto dall'attuale normativa. Per questo abbiamo proposto
l'emendamento in cui si dice:
"fatta salva, ove prevista, la
procedura di valutazione di impatto ambientale disciplinata dalla
legge regionale 18 giugno 1999, n. 14"
.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Intervengo per due cose: la prima per
rispondere a quanto posto dal collega Riccarand e poi per
presentare due emendamenti.
Per quanto riguarda la questione posta dal collega Riccarand,
l'articolo 2, comma 1, parla sì di autorizzazione unica, ma che
viene a fine di un procedimento che consiste nell'indizione della
conferenza dei servizi, però, come specificato bene al termine
dell'articolo 2, comma 1, si dice
"nel rispetto della vigente
normativa in materia di tutela dell'ambiente, di tutela del
paesaggio e del patrimonio storico-artistico"
.
È evidente che la legge regionale n. 14/1999, relativa alla
nuova disciplina della procedura di VIA, è una legge che non può
assolutamente bypassare dalla conferenza dei servizi, ma
all'interno della stessa verrà avviato il procedimento di VIA
qualora, come prevede la legge nell'allegato A, si parli di
impianti termici per la produzione di energia elettrica, vapore o
acqua calda oltre i 10 kw/h. La volontà della legge quindi è sì di
semplificare le procedure, ma assolutamente non di bypassare - non
è possibile farlo e non sarebbe giusto farlo oltretutto - le
procedure in materia di tutela dell'ambiente e nel caso specifico
la questione collegata al VIA. Da questo punto di vista, chiederei
al collega Riccarand, proprio perché condividiamo questa cosa e
riteniamo che il testo presentato contenga la preoccupazione da lui
espressa, di ritirare l'emendamento.
Président - La parole au Conseiller Riccarand.
Riccarand (Arc-VA) - Invito la Giunta a riflettere sui problemi
di coordinamento di questa normativa con la vigente normativa
regionale, perché qui, al di là dell'intenzione - sicuramente
abbiamo tutti la stessa intenzione -, come è formulato questo comma
si presta a un'interpretazione completamente diversa. Ho posto
questo problema, perché già mi sono venute delle sollecitazioni da
parte dei segretari comunali che mi hanno detto: "adesso non
facciamo più la procedura di VIA in base a questa cosa". Lei dice,
Assessore, che viene specificato dopo la virgola che:
"... sono
soggetti ad un'autorizzazione unica, rilasciata dal dirigente della
struttura regionale competente in materia di..."
; attenzione,
messo così non vuol dire affatto che è fatta salva la vigente
normativa. Un conto è se voi scrivevate:
"fatta salva la vigente
normativa"
, ma
"nel rispetto"
vuol dire solo che
l'autorizzazione deve essere fatta nel rispetto della normativa, ma
non che si rispettano le procedure previste dall'attuale legge, che
prevedono autorizzazioni singole in materia di tutela del
paesaggio, di tutela del paesaggio e del patrimonio
storico-artistico.
Voglio anche sottolineare questo concetto. Nella legge che
disciplina la procedura di VIA, all'articolo 15, comma 5, è
scritto:
"la deliberazione della Giunta regionale di valutazione
positiva sulla compatibilità ambientale contiene anche i
provvedimenti autorizzativi di competenza regionale, ai sensi delle
disposizioni in materia di protezione delle bellezze naturali,
delle cose di interesse artistico-storico, di vincolo
idrogeologico, tutela delle acque, dell'atmosfera ed ha effetto ai
fini di tale valutazione"
, ma è detto
"contiene anche"
,
non le sostituisce, si unifica in un unico provvedimento l'insieme
delle autorizzazioni, ma se voi parlate di autorizzazione unica,
vuol dire che scompaiono queste cose. Vi è un problema di
coordinamento normativo, pertanto chiedo di verificare più
approfonditamente, perché messo così secondo me rischiamo di fare
una normativa che poi dovrà essere modificata ulteriormente perché
vi sono dei problemi interpretativi che immediatamente
nasceranno.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Per un'ulteriore precisazione, nel senso
che non vedo la differenza
"nel rispetto"
...
"fatta salva
la vigente normativa"
... il senso è quello. È evidente che la
conferenza dei servizi, una volta convocata e verificato che si
rientra nella fattispecie della legge relativa all'impatto
ambientale, non può far altro che trasferire questo al VIA e
seguire la procedura dei 180 giorni o quant'altro; questa è
l'interpretazione che deve essere data.
Président - La parole au Conseiller Curtaz.
Curtaz (Arc-VA) - Voglio fare alla Giunta, in riferimento alla
perplessità interpretativa che abbiamo, una proposta che mi pare di
buon senso. Atteso che, per dichiarazioni del nostro gruppo e per
dichiarazioni della Giunta, gli intenti sono i medesimi, ma che noi
abbiamo preoccupazione esclusivamente di carattere interpretativo,
a me sembra che l'accoglimento di tale emendamento o di altro
emendamento che fosse conseguenza del nostro - perché questo
l'Assessore potrebbe ancora formularlo, è ancora in termini, si può
fare l'emendamento sull'emendamento - "taglierebbe la testa al
toro", nel senso che c'è una perplessità da parte nostra
argomentata, la Giunta non ha questa perplessità perché ritiene
interpretabile tale norma nel senso auspicato, ma io dico: "alla
peggio, il più conterrà il meno", cioè avremmo detto una cosa in
più rispetto a quella che il testo dice, ma almeno siamo tranquilli
che l'indicazione normativa è quella. Mi sembra che il nostro
emendamento o l'altro che vorrà formularsi debba accogliersi in
modo da evitare ogni possibile equivoco di carattere
interpretativo.
Président - La parole au Président de la Région, Caveri.
Caveri (UV) - Solo dal punto di vista tecnico, se noi fossimo
obbligati a non adoperare le formule, come è adoperata questa, cioè
"nel rispetto di"
, ma dovessimo ogni volta che legiferiamo
in qualunque materia, solo per un'espressione di sicurezza,
ripetere le normative precedenti in assenza di un qualunque tipo di
abrogazione della normativa precedente, faremmo una legislazione
bizantina in cui finiremmo per ripetere delle cose scontate.
Questo testo è stato presentato in buona fede - di questo c'è un
riconoscimento reciproco - e, visto che, come sappiamo, le leggi
fruiscono anche di ricostruzioni nel corso dell'iter della legge
medesima, quanto voi scrivete è scontato ed è ridondante metterlo
in legge, perché nell'interpretazione del
"rispetto"
che noi
diamo esiste anche questa procedura che non viene abrogata dalla
legge così come è stata presentata.
Presidente - Collega Riccarand, la faccio intervenire
sull'articolo 1.
Riccarand (Arc-VA) - Sicuramente la proposta che ha fatto il
Presidente Caveri è positiva, perché ci permette di lasciare agli
atti queste cose, però anche la proposta che ha fatto il collega
Curtaz mi sembra che potrebbe essere facilmente accettabile da
parte della Giunta in questo senso. Siccome abbiamo presentato un
emendamento che vuol fare salva la procedura di VIA, siccome
abbiamo una dizione all'articolo 2 che dice
"nel rispetto della
vigente normativa"
, sarebbe sufficiente cambiare
"fatta
salva la vigente normativa in materia di valutazione di impatto
ambientale, di tutela dell'ambiente"
, eccetera, che filerebbe
tutto quanto con una semplicissima correzione di due parole. La
proposta è quella di dire, dopo la virgola:
"fatta salva la
vigente normativa in materia di valutazione di impatto ambientale,
tutela dell'ambiente, tutela del paesaggio...",
eccetera.
Secondo noi, sarebbe più chiaro, visto che possiamo intervenire
sull'emendamento...
Presidente - ... se, come si diceva prima, trattasi di un
emendamento conseguente all'emendamento presentato, nulla osta da
un punto di vista regolamentare. Se non vi sono interventi,
dichiaro chiusa la discussione generale. Passiamo all'esame
dell'articolato.
Pongo in votazione l'articolo 1:
Consiglieri presenti, votanti e favorevoli: 31
Il Consiglio approva all'unanimità.
Presidente - All'articolo 2, l'emendamento presentato in primo
luogo dal gruppo "Arcobaleno" recitava:
Emendamento
Articolo 2, comma 1:
all'inizio del comma 1 è aggiunta la seguente frase:
"Fatta salva, ove prevista, la procedura di valutazione di
impatto ambientale disciplinata dalla legge regionale 18 giugno
1999, n. 14".
Do pertanto lettura del testo del nuovo emendamento presentato
dal collega Riccarand, che sostituisce a tutti gli effetti quello
sopracitato:
Emendamento
Le parole: "nel rispetto della vigente normativa in materia
di tutela dell'ambiente" sono sostituite dalle seguenti:
"fatta salva la vigente normativa in materia di valutazione
dell'impatto ambientale,".
Lo pongo in votazione:
Consiglieri presenti, votanti e favorevoli: 32
Il Consiglio approva all'unanimità.
Presidente - Pongo in votazione l'articolo 2 nel testo così
modificato:
Articolo 2
(Autorizzazione)
1. Gli interventi di cui all'articolo 1, comma 1, nonché le
opere connesse e le infrastrutture indispensabili all'esercizio
degli impianti interessati sono soggetti ad un'autorizzazione
unica, rilasciata dal dirigente della struttura regionale
competente in materia di sviluppo delle fonti energetiche
rinnovabili, di seguito denominata struttura competente, fatta
salva la vigente normativa in materia di valutazione dell'impatto
ambientale, di tutela dell'ambiente, di tutela del paesaggio e del
patrimonio storico-artistico.
2. L'autorizzazione è rilasciata previa indizione di apposita
conferenza di servizi alla quale partecipano tutte le
amministrazioni interessate con le modalità previste al capo V
della legge regionale 2 luglio 1999, n. 18 (Nuove disposizioni in
materia di procedimento amministrativo, di diritto di accesso ai
documenti amministrativi e di dichiarazioni sostitutive.
Abrogazione della legge regionale 6 settembre 1991, n. 59).
3. La conferenza di servizi è convocata dal dirigente della
struttura competente, entro trenta giorni dal ricevimento della
domanda di autorizzazione. Il termine massimo per la conclusione
del procedimento non può essere superiore a centottanta
giorni.
4. Il rilascio dell'autorizzazione costituisce titolo a
realizzare l'intervento richiesto ed a esercire l'impianto in
conformità al progetto approvato. Nella stessa autorizzazione
devono essere indicate le condizioni per la rimessa in pristino
dello stato dei luoghi, a carico del soggetto esercente, in caso di
dismissione dell'impianto.
Consiglieri presenti, votanti e favorevoli: 32
Il Consiglio approva all'unanimità.
Presidente - Pongo in votazione l'articolo 3:
Consiglieri presenti, votanti e favorevoli: 32
Il Consiglio approva all'unanimità.
Presidente - Pongo in votazione la legge nel suo complesso:
Consiglieri presenti, votanti e favorevoli: 31
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK