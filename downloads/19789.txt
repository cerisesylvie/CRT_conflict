Consiglio Regionale della Valle d'Aosta - Oggetto del Consiglio n. 2970 del 22 gennaio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula
Oggetto del Consiglio n. 2970 del 22 gennaio 2003 - Resoconto
OGGETTO N. 2970/XI Copertura di posti apicali vacanti nella
struttura ospedaliera della Regione. (Interpellanza)
Interpellanza A conoscenza che all'interno della struttura
ospedaliera della Valle d'Aosta da oltre un decennio manca la
figura del Direttore Sanitario, nonostante che sia lo strumento
indispensabile per il coordinamento, la programmazione e
l'organizzazione dell'attività ospedaliera;
A conoscenza, altresì, dei posti vacanti di primario, mentre
sono state create 14 strutture semplici;
Preso atto dei numerosi incarichi affidati agli operatori
sanitari interni ed esterni all'Ospedale regionale;
il sottoscritto Consigliere regionale
Interpella
la Giunta regionale e l'Assessore competente per conoscere:
1) i motivi per i quali dall'USL non vengano banditi i concorsi
per la copertura dei posti di primario da tempo vacanti e, in
particolare, di coloro che hanno lasciato il servizio per limiti di
età o per altri incarichi;
2) se ritiene opportuno intervenire nei confronti dell'USL
affinché il problema concernente la direzione sanitaria
dell'Ospedale regionale della Valle d'Aosta esca dallo stato di
precarietà in cui si trova da un decennio.
F.to: Beneforti
Président
La parole au Conseiller Beneforti.
Beneforti (PVA-cU)
Anche questa interpellanza non ha
bisogno di una lunga illustrazione, riguarda due problemi
importanti del servizio sanitario: la copertura per concorso dei
posti di primario vacanti all'Ospedale regionale e, per quanto
concerne la Direzione sanitaria, il fatto che il posto di Direttore
sanitario dell'Ospedale sia, se non sbaglio, scoperto da oltre
dieci anni. Si chiede, a proposito di questi problemi, di conoscere
i motivi per i quali l'USL non bandisce i concorsi necessari. Non
vorrei, Assessore, che lei nella sua risposta mi dicesse che
dobbiamo chiederlo all'USL e non a
lei…
(interruzione dell'Assessore Vicquéry, fuori
microfono)
… lo so anch'io che è l'USL che deve
farsi carico di queste questioni, ma ritengo che la Giunta e lei,
Assessore, visto che l'USL non fa quello che deve fare, dobbiate
seguire questi problemi e che lei debba intervenire per sollecitare
la loro soluzione, senza peraltro ledere l'autonomia dell'USL, a
cui teniamo.
Oggi nel servizio sanitario si registra un rimodellamento del
lavoro dei medici rispetto al passato, che molte volte appare
incomprensibile. I primari di alcune unità di base, che hanno
lasciato il servizio, non sono stati sostituiti, ma si è preferito
andare alla ricerca o ad imporre soluzioni diverse dall'indizione
di concorsi, anche se le soluzioni trovate non erano e non sono
rispondenti alle necessità degli utenti e della comunità
valdostana. Ci risulta che i posti vacanti da primario siano otto o
nove su trentuno ossia circa il 22 percento dei posti da primario
non è coperto, il che significa che un reparto su cinque è senza un
responsabile effettivo, mentre sono state create quattordici
strutture semplici, o sottoprimariati, sempre rispetto ai trentuno
servizi originari.
Mi domando - e come me se lo chiedono anche gli operatori
sanitari dell'Ospedale - quale reale beneficio tutto questo abbia
portato all'utenza? Valutiamolo, lo valuti anche lei,
Assessore!
La Direzione sanitaria dell'Ospedale regionale, che si occupa
del coordinamento, della programmazione, dell'organizzazione e
della gestione dell'attività ospedaliera, non può essere lasciata
nell'attuale situazione, occorre trovare una soluzione al problema!
Come dicevo prima, sono dieci anni che è nelle attuali condizioni
e, se l'USL non si fa carico del problema, qualcuno deve imporre
una soluzione, si deve trovare il modo per uscire da questa
situazione! Assessore, verifichi anche lei, se non crede alle
nostre denunce in questa sede, la situazione in cui si trova questo
servizio di fondamentale importanza e da cui dipende la gestione
sanitaria all'interno dell'Ospedale!
Molto spesso - forse sarà così anche oggi - mi sento dire che i
concorsi indetti vanno deserti, che non c'è partecipazione, che
mancano gli aspiranti. A volte mi domando se è proprio vero, se c'è
davvero la volontà politica di risolvere il problema o se non ci
sono dei piccoli o grandi interessi da
preservare… Questa domanda non me la
pongo solo io, se la pongono in tanti, vista la mobilità dei medici
esistenti all'interno del nostro Ospedale. I dubbi nascono anche
dalla facilità con cui vengono distribuiti gli incarichi, anziché
indire i concorsi; non si comprende, infatti, perché i primari
andati in pensione o trasferiti in altre sedi non vengano
sostituiti.
Come mai non è stato bandito un concorso di otorino, di
oculistica, di odonstomastologia, per il Primario di Pediatria e
Patologia neonatale, che è andato via ultimamente, per il Pronto
soccorso, per il "118", dove c'è un responsabile facente funzione,
che è capo effettivo anche della Traumatologia territoriale? A
proposito della Traumatologia, visto che fra poco l'attuale
Primario lascerà il posto, cosa accadrà? Anziché indire il
concorso, viene dato l'incarico o vengono attribuite le funzioni? O
questo reparto di fondamentale importanza viene accorpato ad altre
strutture? Ho fatto solo alcuni riferimenti pratici per dimostrare
la situazione esistente ed i motivi per i quali ci è stata
sollecitata la presentazione di questa interpellanza.
Termino qui il mio intervento e mi riservo di replicare dopo la
sua risposta. Chiedo solo che ci sia una risposta, che non soddisfi
solo me, ma soddisfi almeno gli operatori della sanità all'interno
dell'Ospedale, che aspettano dalla Regione un intervento per
risolvere determinati problemi.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
La copertura di posti vacanti apicali nelle
strutture ospedaliere regionali è un processo delicato e che
richiede particolare attenzione rispetto a numerose variabili di
carattere normativo, organizzativo, epidemiologico ed economico. La
creazione, la modificazione o la cancellazione di strutture
semplici e complesse deriva da processi decisionali, che non
possono prescindere da valutazioni di programmazione di ampia
portata, nell'intento di dare piena soddisfazione al fabbisogno di
salute della popolazione, nel migliore rapporto fra costi e
benefici attesi. Ciò spiega anche perché la struttura organizzativa
è in continua evoluzione e perché determinate scelte richiedano
spesso tempi non brevi per essere compiute e comunque, anche quando
le decisioni sono assunte, non è certo l'esito favorevole della
procedura concorsuale.
Relativamente alle unità operative prive di responsabile, è
stato concordato fra l'azienda USL e l'Amministrazione regionale
nel contratto di programma 2002, che ormai è scaduto perché stiamo
predisponendo quello relativo al 2003, che l'azienda approfondisse
le necessità reali in termini sanitari e organizzativi, tenuto
conto di elementi quali la mobilità passiva, la durata di degenza,
la complessità dei ricoveri, la domanda dei servizi. Questo è
chiaramente indicato nell'accordo di programma del 2002 e perché?
Perché, come detto, non è automatico il fatto che, andando in
pensione un primario, l'aiuto anziano, o chi per lui, debba
necessariamente prenderne il posto.
Non è automatico perché nella nuova logica aziendale, che è
stata messa a punto e che comincia a dare i suoi risultati, si è
voluto mandare un messaggio alle unità operative interessate
affinché facessero il punto della situazione relativamente agli
obiettivi posti loro e i risultati raggiunti. Ebbene, l'analisi del
2002 ha permesso di verificare che alcune di queste unità operative
- e ne abbiamo discusso stamani sulla mobilità sanitaria - sono
proprio quelle che non hanno raggiunto gli obiettivi riferiti alla
mobilità passiva o per la durata di degenza, o per la complessità
dei ricoveri, o per l'utilizzo dei days surgery, o per il rispetto
dei budget sulla spesa farmaceutica. Questi sono i motivi per i
quali ci siamo presi un anno sabbatico per chiedere a tutte le
équipes di fare un esame di coscienza rispetto all'evolversi della
situazione, esame di coscienza che tende a far crescere
culturalmente l'équipe stessa e che, in alcuni casi, cito a caso
l'Oculistica, ha portato a dire che si è lavorato bene, mentre
altre unità operative, che non cito, sarebbero da eliminare per
totale inefficienza.
Queste cose le ho riferite assieme al Direttore generale ai
diretti interessati, alcuni di questi ne hanno preso atto, altri ci
hanno ringraziato perché questo significa far crescere l'Ospedale,
far crescere la domanda e la qualità dei servizi alla popolazione
valdostana e vi assicuro che ha già dato effetti concreti in questi
mesi, perché, a seguito degli obiettivi, ne deriva una mancata
ripartizione dei fondi di risultato e soprattutto perché non ci si
può più nascondere dietro frasi fatte, ma ci si confronta su dati
obiettivi. Questa è la vera ragione per la quale abbiamo voluto
fare il punto della situazione. La seconda ragione è che, facendo
il punto della situazione, volevamo utilizzare l'accordo di
programma del 2003, che passerà in Giunta lunedì prossimo, per dare
delle indicazioni precise, puntuali e analitiche di obiettivi di
risultato a queste unità operative, a queste strutture complesse.
Consigliere Beneforti, le farò avere la deliberazione lunedì
pomeriggio non appena sarà approvata dalla Giunta regionale; si
renderà conto che per queste unità operative abbiamo voluto
analiticamente individuare le pecche che devono superare rispetto
all'attività in day surgery, all'attività chirurgica con i laser,
rispetto a tutta una serie di problematiche che fanno sì che i
Valdostani si rivolgano altrove. Questo per dire che non abbiamo
bloccato i concorsi per chissà quali motivi, li abbiamo bloccati
per fare il punto, per utilizzare gli strumenti gestionali ed i
centri di costo che sono stati messi a punto e per ripartire per il
2003, per cui le assicuro che per il 2003 alcuni di questi,
compatibilmente con la tempistica, verranno nuovamente banditi, per
altri si sta ragionando in termini dipartimentali nell'ambito
dell'accordo Regione Valle d'Aosta e Regione Piemonte, perché per
alcune prestazioni è indispensabile che ci sia una sinergia fra
regioni confinanti.
L'impegno e la risposta è che procederemo al bando per alcuni di
questi - ripeto - nell'ambito di una programmazione generale perché
è di tutta evidenza - mi riferisco all'Odontostomatologia - che non
ha nessun senso bandire un concorso per Primariato di
Odontostomatologia, perché posso avere un ottimo generale, ma se
non ho i colonnelli e le truppe non posso fare nulla e la
situazione dell'Odontostomatologia è questa. Siamo riusciti con
grosse difficoltà ad inserire un medico dentista e con grande
soddisfazione comunico che in Valle d'Aosta, grazie ad un altro
medico specialista in materia, è decollata finalmente la chirurgia
maxillofacciale con grossi risultati in termini di risposte ai
cittadini, però questa è la "truppa"; vedremo, prima di far
decollare il primariato, se la "truppa" ci dà delle risposte come
ci sta dando, perché il problema dell'Odontostomatologia è che
tutti i concorsi andavano deserti perché non intendevano far parte
dell'équipe valdostana, questo lo sappiamo: per poter portare in
Valle d'Aosta specialisti formati, dobbiamo presentarci sul mercato
del servizio socio-sanitario con una credibilità che per alcuni
settori non avevamo, per una serie di motivi che non sto a
riepilogare.
Rispetto alla seconda domanda, l'eterno problema della Direzione
sanitaria dell'Ospedale, il bando è stato approvato nel 1998, è
pervenuta una sola domanda, poi è andato deserto, è stato
nuovamente bandito, si sono presentate due ulteriori domande e
l'avviso fu ulteriormente dichiarato deserto con deliberazione del
mese di novembre 2001 perché nessun candidato si presentò alle
prove. È intenzione da parte dell'azienda bandire un ennesimo
concorso nel 2003. Nel frattempo è stato affidato un incarico
temporaneo ad un soggetto esterno all'azienda USL della Valle
d'Aosta, nella persona del Direttore sanitario dell'Azienda
ospedaliera di Alessandria, mediante ricorso ad una convenzione con
l'azienda stessa, allo scopo di assicurare un supporto
organizzativo alla struttura. Infine, nel mese di luglio, ha preso
servizio un Vicedirettore sanitario di ruolo nella persona della
Dott.ssa Mitola, che svolge egregiamente le sue funzioni. Questo è
quanto. Non c'è nessuna motivazione ulteriore perché non si voglia
procedere alla copertura del posto di Direttore sanitario. La
verità è che è un posto che richiede una specializzazione in
Medicina della sanità o di igiene pubblica ed è un settore nel
quale generalmente chi possiede questa specialità preferisce
spenderla sul territorio piuttosto che in ambito ospedaliero,
trattandosi di un ruolo del tutto particolare.
Devo aggiungere però che, nell'organizzazione della Valle
d'Aosta, la figura del direttore sanitario ospedaliero viene
supplita spesso e volentieri, per le dimensioni dell'azienda USL e
perché abbiamo fatto la scelta politica di non scorporare
l'Ospedale, di non istituire l'Ospedale in un'azienda ospedaliera,
rimanendo il presidio ospedaliero in ambito dell'azienda USL, dal
direttore sanitario dell'azienda, mentre le figure tipiche
organizzative del Presidio ospedaliero vengono ricoperte dal
vicedirettore sanitario. Questo per dire che c'è una carenza, ma
una carenza che è molto meno sentita in Valle d'Aosta rispetto a
strutture istituite con legge regionale delle altre regioni in
aziende ospedaliere.
Président
La parole au Conseiller Beneforti.
Beneforti (PVA-cU)
Prendo atto della risposta
dell'Assessore, ma non sono molto soddisfatto.
Credo che non sia convinto neppure lei, Assessore, riguardo a
certe affermazioni che ha fatto nel corso del suo intervento! Lei
conosce troppo bene la politica sanitaria per non rendersi conto
della realtà e di certe realtà esistenti nell'ambito dell'USL!
Posso comprendere la sua posizione, ma lei deve capire anche la
nostra, per cui alcune giustificazioni non possono essere
accettate!
Apprezzo l'impegno esistente, in base a quanto da lei detto, di
indire concorsi per i primari al momento opportuno, dopo aver fatto
le dovute verifiche del buon andamento dell'assistenza, della
gestione, dei benefici, tutto quello che ci può
essere… ma l'impressione che hanno gli
operatori sanitari all'interno dell'Ospedale è che ci sia anche chi
ha l'interesse a vedere poco o per niente modificata questa
situazione - questo mi viene detto non dall'ultimo arrivato
all'USL, ma dai quei medici, che hanno già "vissuto" una buona
parte della loro vita all'interno dell'Ospedale.
Molti ci dicono che è molto più facile, da parte della Direzione
sanitaria, "dominare" un aspirante primario che un primario di
vecchia data. È la Direzione sanitaria, del resto, che ha in mano
la gestione. È vero che è difficile risolvere il problema della
Direzione sanitaria, ma ha verificato cosa viene richiesto ai
giovani medici, che oggi sono incaricati di questo servizio? Oppure
è come ha detto lei: sopra di loro c'è il Direttore sanitario
dell'USL? Quali mansioni si richiedono a questi giovani, che
dovrebbero formarsi per divenire un domani i dirigenti del servizio
sanitario all'interno dell'Ospedale? Gli viene permesso solo di
andare a vedere il cartellino di un'ausiliaria, se è arrivata in
orario o in ritardo, ma tutto il resto è avocato a sé dal Direttore
sanitario dell'USL, che ha in mano tutta la mobilità sanitaria in
atto, dalla quale nascono nuovi servizi, vengono creati servizi
come "costole" delle strutture madri! Chi le crea queste "costole"
delle strutture madri, se non il direttore sanitario? Certo, spesso
si tratta anche di professionisti seri e validi, che cercano una
loro autonomia rispetto al loro capo originario, ma si creano anche
tanti servizi per dare un contentino a qualcuno, senza valutare la
ricaduta sull'organizzazione ospedaliera in termini di locali, di
infermieri, di studi e di posti letto.
In questo sistema, messo in atto dalla Direzione sanitaria
dell'USL, dove si creano e smembrano i reparti, spiccano due
strutture che, in tutte le altre realtà italiane, sono elette a
rango di unità complessa e che qui da noi sono state decretate a
struttura semplice: il Laboratorio di analisi e il Servizio per le
tossicodipendenze. Ritengo che siano due strutture di fondamentale
importanza: il Laboratorio di analisi serve all'interno e
all'esterno dell'Ospedale. Il Servizio per le tossicodipendenze è
indispensabile per tutta la battaglia che facciamo contro l'AIDS e
la droga. Penso che anche chi lavora in queste strutture, con tutto
l'impegno che può mettere, si senta anche mortificato.
In questi giorni si è letto su "La Stampa" dello scontro ai
vertici dell'USL per la nomina del Primario di pediatria - mi
risulta che questo scontro ci sia stato, infatti non è stato
neppure smentito -, non lo prendo come un punto di riferimento, ma
è un esempio di quello che sta accadendo all'interno dell'USL. Mi
auguro che il Direttore generale faccia valere la sua autorità come
sta dicendo l'Assessore, per fare in modo che certe situazioni non
si vengano a creare e chi è in cerca di potere venga un po'
ridimensionato e messo da parte, se necessario; questo deve essere
fatto nell'interesse degli ammalati e della gestione dell'Ospedale
regionale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK