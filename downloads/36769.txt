Consiglio Regionale della Valle d'Aosta - Oggetto del Consiglio n. 704 del 24 settembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Tutela del patrimonio boschivo
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 704 del 24 settembre 2014 - Resoconto
OGGETTO N. 704/XIV - Interpellanza: "Effettuazione di
operazioni di esbosco con l'ausilio dell'elicottero".
Presidente
- Ha chiesto la parola il Consigliere Nogara,
ne ha la facoltà.
Nogara (UVP) -
Merci Président.
Assessore, ci ritroviamo qui con i cantieri idraulico-forestali,
già il mio collega Donzel oggi ne ha parlato, però io volevo così
trattare una cosa che mi è sembrata molto strana. Incomincerò
probabilmente con qualcosa che apparentemente non c'entra niente
con quest'interpellanza, ma solo per farvi capire certe cose. Io 15
anni fa circa ero Presidente di un consorzio di miglioramento
fondiario che ha fatto fare il progetto per intubare un ruscello
nella zona del comune di Gignod. Abbiamo intubato tutto questo
ruscello, ad un certo punto il Comune di Gignod, che è anche
consorzista in questo consorzio, ci ha chiesto, per cortesia, se
potevamo aiutarli e chiedere all'Amministrazione regionale se era
possibile proseguire questa pista - che era una pista che era
venuta fuori perché abbiamo intubato il ruscello - per valorizzare
il legname nel comune di Gignod in quella parte, dove
effettivamente c'è del legname di qualità. Io, anche un po'
chiaramente del settore, ho capito quest'esigenza e, vi dico la
verità, ho dovuto combattere non poco con tutti per far passare
questa linea, perché questa pista, tra l'altro, passa anche su
privati, ma ho fatto il giro delle famiglie, ho fatto il giro di
tutto per far capire l'importanza della costruzione di questa pista
per migliorare il bosco, il materiale, il legname in quella zona
lì. Chiusa la parentesi.
Ero in alpeggio da me quest'estate, una mattina mi sveglio e
sento un elicottero che lavora. Non capivo cos'era, pensavo fossero
dei trasporti per il rifugio o per altre cose, allora sono andato a
vedere quella zona, tra l'altro, è di fronte a casa mia, sono
andato a vedere quella zona e c'era un elicottero che esboscava il
legname, per la maggior parte da ardere, a 50 metri - io, guardi,
tra l'altro, siccome ero lì, se vuole, poi le faccio vedere, ho
fatto tutte le foto - dalla pista che anni prima io mi ero battuto
per far fare proprio per agevolare l'esbosco del legname,
addirittura in questa pista ci sono...dei pistini che si può
entrare col trattore che erano stati fatti apposta, in zone dove
non c'erano piante, si chiamano "piste di penetrazione", proprio
per evitare difficoltà nell'esbosco di questo legname. È chiaro che
a questo punto mi sono un po' interessato di questa cosa e ho
scoperto che quest'appalto è stato dato ad una ditta esterna,
adesso non so se è di Catania o Cosenza la ditta che lavora lì,
l'elicottero che lavora è di Piacenza e ha sede a Courmayeur,
esboscava legname lì.
Vi dico la verità: tra l'altro, in quel periodo avevo un amico,
un collega svizzero di Neuchâtel, che era responsabile di tutta la
zona di Neuchâtel per appunto il legname, l'ho portato sul posto e
mi ha detto:
"certo che di soldi ne avete per esboscare con
l'elicottero in queste zone!"
. Allora, sembra quasi che, per
giustificare il fatto che non si possano prendere ulteriori operai
forestali nei cantieri idraulico-forestali, quando si fanno gli
appalti a queste ditte che vengono da fuori per fare i lavori di
selvicoltura, addirittura le si obblighi ad usare l'elicottero,
dico: "le si obblighi - perché spero che lei non mi dica che sia
una scelta o una cosa... - ad usare l'elicottero". Io mi sono
confrontato con tutti, perché io penso che un forestale che dà
delle prescrizioni in questi casi di esboscare con l'elicottero è
da licenziare, ma questa è una mia visione delle cose.
Le dico poi un'altra cosa: qua si sono esboscati - e qua ho
tutte le foto del legname che si è esboscato - 500 metri cubi di
legname, 390 sono da ardere. Vorrei allora capire l'economicità di
questo lavoro, io ero abituato a rotazioni da 80, 90 euro al
minuto, mi dicono che adesso si sono abbassate tantissimo, che
costano intorno ai 20 euro al minuto per questi lavori,
probabilmente, ma lei lo sa a quanto vendono il legname da ardere
in questi comuni? Voi lo sapete cosa vuol dire preparare i carichi
per esboscare con l'elicottero? Si perde un sacco di tempo, perché
gli operai devono misurare tutto il legname che c'è sul letto di
caduta, dividerlo per metri cubi, perché un elicottero non porta
più di un metro cubo, se hai delle piante piccole, bisogna
avvicinare tutte le piante piccole per arrivare ad un metro cubo,
poi l'elicottero deve arrivare, bisogna arrivare lì, agganciare,
aspettare. Io ho cronometrato anche l'elicottero, ci metteva più
tempo ad agganciare che fare il percorso, chiaramente ci sono 50
metri...allora in un attimo...e mollava, poi stava lì un minuto,
perché è chiaro devono tirarle giù, ci sono gli operai sotto,
agganciare tutto, tirare su le piante. Io ho chiesto anche a questi
del cantiere: "ma vi sembra una cosa logica? "Ci hanno vietato di
entrare col trattore all'interno di questa pista", quello che
lavorava lì mi ha detto: "ma io ci metto un attimo ad esboscare
questo legname senza fare danno, ma il dirigente ha detto che non
vuole che si entri coi mezzi dentro il bosco", presenti i
responsabili della stazione forestale, presenti i
bûcherons
che... Allora, a questo punto io dico: ma noi abbiamo un Corpo
forestale che ha delle competenze, io sono andato a vedermi anche
tutta la martellata, lì avevano fatto la martellata, tra l'altro,
per esboscare con una piccola teleferica, ho notato che erano
tagliate in modo particolare le piante, sono andato a vedere,
avevano tracciato tre linee per la teleferica. Giustamente, perché
montavano delle linee basse, col filo basso, e nel giro di una
giornata esboscavano tutto il legname, no, si deve...
Tra l'altro, hanno detto che sull'appalto...c'era un appalto che
in una giornata dovevano esboscare tutto: 380...circa 400 metri
cubi, è impensabile fare una cosa del genere, infatti è la quarta
volta che l'elicottero va lì. L'unica cosa su cui non mi sono
informato è se l'elicottero ha la funzione della silenziosità, non
mi sono informato per non ulteriormente piantare il coltello nella
piaga, ma se un privato facesse un lavoro del genere, vi assicuro
che tutti gli salterebbero addosso, perché, appena arrivava
l'elicottero, vedevi schizzare caprioli e cervi da tutte le parti,
perché, diciamo, che un elicottero che viaggia tutto il giorno in
un bosco non è l'ideale. Lo capisco se ci sono problemi sanitari,
lo capisco se ci sono problemi di legname da opera che vale la pena
tirare fuori, per esempio, non capisco...e lei, Presidente, conosce
benissimo la zona, io mesi fa ho portato l'esempio di Brusson, che
hanno tagliato tutto, lo hanno messo in fondo al canalone, di
fronte al Goen e hanno lasciato tutto lì: piante di qualità
bellissime, perché ho lavorato anche lì, conosco bene quella
zona...hanno esboscato con l'elicottero anche lì, che cosa è
successo però? Siccome erano piante tutte di grosse dimensioni,
bellissime piante da opera, siccome l'elicottero non ce la faceva,
le hanno dovute fare tutte a pezzi, perciò hanno perso anche la
qualità di quel legname, bastava tirare delle...ma non sono neanche
teleferiche, dei fili da una parte e dall'altra dell'Evançon, dal
canalone verso la pista di fondo al Goen e tutte venivano in qua
tutte intere, e c'era un vantaggio sicuramente economico maggiore
di quello che hanno ottenuto adesso facendole tutte a pezzi, perché
un elicottero più di un metro cubo, un metro e 100 non tira su.
Io allora dico: lasciamo fare il lavoro a chi è competente?
Allora, adesso ci sono i nostri servizi, dove ci saranno, per
carità, laureati in Scienze forestali, ci sono dei geometri, che
decidono queste cose. In questo caso la stazione forestale ha
martellato le piante, basta...no, scusatemi, ma non deve essere
così, ci sono persone competenti nel Corpo forestale, che vi sanno
dire come bisogna esboscare, chi deve esboscare, come si può
entrare e controllano anche il lavoro. Cerchiamo allora di dare il
lavoro a chi è competente e lasciare fare la contabilità o gli
appalti a quelli che fanno quel lavoro lì, ma i lavori
tecnici...perché si svilisce anche il lavoro di un settore! Perché
trovarsi ad arrivare...e me lo sono sentito io che non sono più
forestale, che vado lì e che vedo che a 50 metri dalla strada...ci
sono delle piste di penetrazione nel bosco e un elicottero che
esbosca...scusatemi, ma è buttare via i soldi, è proprio buttare
nel gabinetto i soldi, scusate!
Un'altra cosa - e qui concludo -: mesi fa vi avevo detto i
problemi che ci possono essere se non si sta un po' dietro alle
foreste nei tagli, nell'esbosco del legname. Adesso le consiglio,
Assessore, di andare a dare un'occhiata, gliel'ho già detto sei
mesi fa forse, a Lazey di La Salle, dove c'è stato uno schianto per
il vento, si è sottovalutata la cosa, io sono andato...vada a
vedere in che situazione è adesso il bosco!
Presidente -
La parola all'Assessore Testolin.
Testolin (UV) -
Grazie Presidente.
Intanto, prima di rispondere puntualmente alla domanda così
com'è stata posta dall'interpellanza, mi prendo la briga da subito
di invitarla a convocare una commissione consiliare apposita per
valutare e verificare che esistono veramente dei contratti che
hanno stabilito questo tipo di intervento così come lo ha descritto
lei, perché, se è così, allora andremo a verificare di chi sono le
responsabilità; se non è così, verifichiamo che magari
l'attendibilità di determinate informazioni può essere fuorviata da
qualche alterazione. Da questo punto di vista, quindi io sarei
grato se volesse nella competente commissione consiliare convocare
i dirigenti e il sottoscritto per fare un'analisi puntuale di
quest'affermazione.
Per quanto riguarda gli interventi, che peraltro, così, per
inciso sono decisamente limitati rispetto a quelli che sono stati
eseguiti negli ultimi tre anni con l'elicottero... Rispondendo
puntualmente alle sue domande:
"per quale motivo in diverse aree
boscate della nostra regione gli interventi selvicolturali
esternalizzati a ditte private, in zone servite da piste forestali
o in versanti in cui di norma vengono piazzate teleferiche di
modeste proporzioni, si esbosca con l'ausilio dell'elicottero"
,
si segnala che negli elaborati progettuali degli interventi
selvicolturali esternalizzati a ditte private è di norma previsto
l'esbosco con trattore, oppure con gru a cavo. Previo accordo con
il committente, l'affidatario può scegliere delle modalità di
esbosco migliorative o alternative rispetto a quelle ipotizzate in
sede progettuale, ma senza aumento dei costi e garantendo analoga
qualità, tempestività e tempistica dell'intervento. Questo quindi
per dire che se ci sono delle variazioni rispetto a quella che è
un'attività progettuale...sono concordate e sono fissati comunque i
prezzi che sarebbero stati applicati nel caso di un utilizzo di una
gru a cavo o di un esbosco con trattore. Questa era una domanda che
era già stata fatta a suo tempo in un'altra interpellanza dal
collega Roscio, al quale si era provveduto a dare sostanzialmente
una risposta analoga. Pertanto, l'affidatario, nel pieno rispetto
di quanto sopra indicato, ha facoltà di proporre l'esbosco del
legname con elicottero e il committente non ha motivo di rifiutare
tale modalità di esbosco nel caso in cui questo avvenga nel
rispetto delle norme contrattuali e delle eventuali procedure di
subappalto, ai sensi di legge.
Per quanto riguarda il punto 2:
"quale struttura
dell'Amministrazione regionale ha stabilito nei contratti di
appalto di adottare come mezzo di esbosco l'ausilio
dell'elicottero, e se in tali contratti sia previsto l'utilizzo di
elicotteri a tecnologia silenziosa, come previsto dalla legge
regionale 15 del 1988"
, si sottolinea che il contratto per
l'esecuzione dell'esbosco con elicottero è sottoscritto
dall'affidatario con la ditta specializzata tipicamente con la
formula del subappalto. L'Amministrazione regionale, e più
precisamente il Dipartimento Risorse naturali e Corpo forestale,
struttura Forestazione e sentieristica, non sottoscrive, quindi,
alcun contratto con la ditta di elicotteri, ma eventualmente
consente lo svolgimento del subappalto e ne vigila la corretta
attuazione, come già indicato nella risposta precedente.
In risposta al punto 3:
"se si intende proseguire nei
prossimi anni con questa tecnica di esbosco o se non sarebbe più
logico risparmiare denaro per destinarlo all'assunzione di operai
idraulico-forestali gestiti direttamente dall'Amministrazione
regionale"
, segnalo come, rispetto agli interventi degli anni a
venire, la struttura competente proseguirà nell'elaborazione dei
progetti indicando la modalità di esbosco tecnicamente ed
economicamente più idonea, senza tuttavia interferire in scelte
organizzative dell'affidatario che garantiscano analoga qualità e
tempistica dell'intervento, rispettando gli impegni di spesa
ritenuti congrui nella progettazione dello stesso. Questo per dire
che, a mio avviso, sarebbe opportuno andare a verificare queste
situazioni, anche puntualmente, per capire se effettivamente ci
sono delle cose da migliorare, si cercherà assolutamente di farlo.
Se invece sono delle scelte meramente aziendali, credo che queste
vadano prese per quello che sono e ognuno è libero sostanzialmente
di lavorare, se ritiene, con dei mezzi che costano di più.
Presidente -
Per la replica, ha chiesto la parola il
Consigliere Nogara, ne ha la facoltà.
Nogara (UVP) -
Assessore, mi scusi, ma qui non stiamo
parlando di fare un muro: qua stiamo parlando di lavorare
all'interno di un bosco, allora entrare...intanto fare un appalto
del genere dicendo: "se volete disboscare con l'elicottero, oppure
col trattore è la stessa cosa...o con la gru a cavo " vuol dire che
chi fa un appalto del genere non sa di che cosa sta parlando,
perché se lei...oppure chi prende un appalto del genere è una ditta
di Catania o Cosenza forse non si è resa conto di dov'è, perché io
le assicuro che, a seconda che se si faccia un esbosco con
l'elicottero, o con la teleferica, o col trattore, i costi cambiano
moltissimo. Gliel'ho già spiegato prima che cosa avviene quando si
fanno degli esboschi con l'elicottero: c'è un doppio lavoro, anzi
c'è un triplo lavoro, perché, come le ho detto prima, quando si
devono preparare i carichi per l'elicottero, bisogna tutto misurare
sul letto di caduta, bisogna avvicinare le piante, bisogna legarle
al cavo, l'elicottero le porta fuori, te le scarica su una pista, o
te le scarica su un piazzale e lì le devi di nuovo riprendere e
devi di nuovo fare le cataste, perciò prendi tre volte in mano la
stessa pianta.
Allora, chi le dice che...ognuno decide quello che fa...intanto,
io penso che in un ambiente naturale così delicato com'è un bosco
sia già sbagliato dare un'indicazione del genere e le dico anche
questo: lei è Assessore all'agricoltura, avrà un po' di...non so,
verso anche quello che è il mondo faunistico. Io le assicuro che un
elicottero che gira tutto il giorno su un bosco come quello che c'è
in quella zona, della particella 5 del piano economico nel comune
di Gignod, che è pieno di cervi e caprioli...le assicuro che è un
danno per quella che è la fauna presente in quel posto. Proprio per
un fatto di economicità, poi chi fa quell'appalto deve sapere che
esboscare in quella zona...io le sto parlando di quella zona, lei
mi parla adesso di commissione consiliare: "vediamo in commissione
consiliare...", ma perché non andiamo sul posto? Assessore, andiamo
sul posto, le faccio vedere tutto e le faccio...io l'unica cosa che
ho fatto...io non ho preso informazioni, sono andato a vedere,
l'unica cosa che ho chiesto è: ma stiamo dando i numeri ad
esboscare così? Mi ha detto: "ci hanno obbligati a fare così",
allora o uno dice una cosa...io l'unica, ecco, informazione che ho
preso è stata questa...che non so se era il proprietario, me
l'hanno detto come responsabile lì del cantiere, mi ha detto
testuali parole:
"abbiamo fatto il sopralluogo..."
, adesso è
brutto magari fare dei nomi, ma col direttore dei lavori, con la
Forestale, che erano d'accordo per fare l'esbosco col trattore, il
direttore dei lavori ci ha detto...e il
bûcheron
responsabile, il Direttore dei lavori ci ha detto:
"il nostro
dirigente non vuole che si entri nel bosco con i trattori"
,
questa, le dico, Assessore, è l'unica informazione che io ho preso,
però, per tutto il resto, per tutte le altre cose che le ho
detto...sono tutte cose date forse dalla mia esperienza personale e
non da altro.
Secondo me, invece, è completamente sbagliato, quando si fa un
appalto del genere, non dire che tipo di esbosco bisogna fare, ma è
un nostro obbligo tecnico soprattutto quando si lavora con
equilibri così instabili, che sono quelli di un bosco, è una delle
cose più importanti: questo le volevo dire. È per quello che negli
anni di esperienza che ho avuto in tutti i settori, in tutte le
zone, quando si facevano gli esboschi con l'elicottero, Assessore,
erano sempre esboschi al limite del...attacchi parassitari o cose
particolari, perché altrimenti a mai nessuno in tutt'Europa è
saltato in mente di esboscare del legno da ardere con l'elicottero.
Grazie.
Presidente -
Grazie Consigliere Nogara. Punto 29
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK