Consiglio Regionale della Valle d'Aosta - Oggetto del Consiglio n. 2887 del 29 maggio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2887 del 29 maggio 1987 - Resoconto
OGGETTO N. 2887/VIII - CAMPAGNA PER IL RITIRO DEI
FINANZIAMENTI BANCARI A FAVORE DEL REGIME SEGREGAZIONISTA DI
PRAETORIA. (Approvazione di mozione).
PRESIDENTE
: Do lettura del testo della mozione presentata
dai Consiglieri Mafrica, Cout, Tonino, Millet, Bajocco e
Dolchi:
MOZIONE
CONSTATATO che i rappresentanti della maggioranza nera del
Sud Africa hanno esplicitamente richiesto, nel corso di una
conferenza dibattito tenutasi recentemente ad Aosta, che venisse
favorita una campagna per il disinvestimento finanziario nei
confronti degli Istituti Bancari che finanziano il regime
segregazionista di Pretoria;
RICORDATO che l'Istituto Bancario San Paolo di Torino,
azionista con la Regione nella FINAOSTA, con una cifra di 792
milioni di dollari, è l'Istituto Bancario Italiano che ha concesso
la cifra più alta di prestiti ad Enti statali sudafricani;
RITENUTO che l'iniziativa per il disinvestimento finanziario
faccia parte di una più ampia lotta contro il sempre più
intollerabile regime di apartheid, che costituisce una vera e
propria vergogna nel rapporto fra gli uomini;
Il Consiglio regionale della
Valle d'Aosta
DELIBERA
di invitare l'Istituto Bancario San Paolo di Torino, socio
della Regione nella FINAOSTA e legato alla stessa da numerosi altri
rapporti, a cessare ogni erogazione di crediti al regime razzista
di Pretoria.
PRESIDENTE
: Ha chiesto di illustrare la mozione il Vice
Presidente Dolchi, ne ha facoltà.
DOLCHI - (P.C.I.):
Colleghi Consiglieri, sarò brevissimo
per due considerazioni: primo, che il Consiglio ritiene di
concludere questa mattina i suoi lavori, secondo, perchè di questo
argomento dell'apartheid, della difesa dei diritti della
popolazione nera in Sudafrica abbiamo già parlato in questo
Consiglio in occasione dell'ordine del giorno che è stato votato
all'unanimità per la proposta di riconoscimento del Premio Nobel
per la Pace a Nelson Mandela; inoltre perchè questo Consiglio
regionale ha avuto occasione, attraverso sue delegazioni e
attraverso interventi in sede di conferenze internazionali, di
esprimere il sentimento unanime del Consiglio regionale contro ogni
razzismo e contro l'apartheid, in particolare del Sudafrica.
Ci sarebbe, per manifestare questo sentimento, una possibilità
concreta che riguarda i rapporti finanziari e commerciali con il
Sudafrica. Come diciamo nella nostra mozione, vi sono istituti
italiani bancari che hanno scambi finanziari con il regime di
Pretoria.
Il movimento a carattere europeo, nazionale, ha individuato fra
le varie sanzioni la possibilità di togliere questi crediti o di
invitare le banche e i finanziatori maggiori del Sudafrica a
togliere questi crediti in modo da creare quelle che sono (fra
virgolette) possibili sanzioni nei confronti del regime
segregazionista.
La mozione che si rivolge al Consiglio regionale della Valle
d'Aosta trae origine dal fatto che fra questi istituti bancari vi è
l'Istituto San Paolo di Torino, azionista con la Regione nella
FINAOSTA, che è una delle banche maggiormente impegnate per il
finanziamento delle operazioni con il Sudafrica.
Ecco come il fatto di far capire l'atteggiamento del Consiglio
regionale all'Istituto Bancario San Paolo di Torino, socio della
Regione nella FINAOSTA, quindi legato in operazioni finanziarie con
la stessa Regione, sarebbe non solo gradito al Consiglio regionale
stesso, ma utile nel quadro di questa campagna mondiale, perchè
vengano a cessare le erogazioni di credito al regime razzista del
Sudafrica.
PRESIDENTE
: È aperta la discussione generale. Ha chiesto
di parlare il Consigliere Sandri, ne ha facoltà.
SANDRI - (N.S.)
: Volevo soltanto leggere alcuni prestiti
fatti da banche operanti sul mercato valdostano: l'Istituto San
Paolo di Torino ha autorizzato una serie di prestiti, ma è
interessante che nel prestito verso la Standard Bank Import Export
Finance Lt. per 75 milioni di dollari esso sia stato il promotore
di questo prestito.
Altre banche sono la Banca Commerciale Italiana, con prestiti
alla Municipalità di Johannesburg, di cui uno perfino non
garantito, e poi uno di 83 miliardi alla Repubblica del Sudafrica,
la Banca Nazionale del Lavoro che opera con dei brockers sul
mercato valdostano, Generali di Assicurazioni, e il Credito
Italiano.
Volevo solo informare il Consiglio delle banche che operano sul
mercato valdostano e che hanno scambi finanziari con il
Sudafrica.
Vorrei rivolgere un invito alla Regione, visto che ci sono altri
istituti bancari che operano in Valle, di affidarsi a persone con
le mani più variopinte e meno bianche.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN - (U.V.)
: En effet, on avait déjà discuté du
problème de l'apartheid, comme l'a rappelé M. Dolchi.
Tout le monde ne peut que partager ce que vient de dire M.
Dolchi à propos de l'attitude envers ce pays, donc on accepte cette
motion et l'invitation à faire à l'Institut San Paolo dans ce
sens.
PRESIDENTE
: Pongo in votazione la mozione in oggetto:
ESITO DELLA VOTAZIONE
Presenti, votanti e favorevoli: 22
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK