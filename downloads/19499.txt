Consiglio Regionale della Valle d'Aosta - Oggetto del Consiglio n. 2656 del 12 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 2656 del 12 giugno 2002 - Resoconto
OGGETTO N. 2656/XI Futuro dello stabilimento Olivetti I-Jet di
Arnad. (Interrogazione)
Interrogazione Premesso:
- che l'ingresso del gruppo Pirelli all'interno della compagine
azionaria dell'Olivetti è il preludio di un riassetto del gruppo
secondo il quale le attività non riconducibili alle
telecomunicazioni possano essere oggetto di un piano di
dismissioni;
- che questo piano di dismissioni rischia di coinvolgere anche
lo stabilimento Olivetti I-Jet di Arnad e che, dopo mesi di
incertezze, ancora non si conosce quale sarà il destino di questo
importante insediamento industriale valdostano;
- che le maestranze sono comprensibilmente preoccupate per il
loro futuro lavorativo e per la continuità produttiva
dell'azienda;
i sottoscritti Consiglieri regionali
Interrogano
l'assessore delegato per sapere:
1) se, dopo le risposte generiche fornite il 23 gennaio scorso a
un'interrogazione del gruppo di Forza Italia, si è preoccupato di
avere un incontro con i vertici del gruppo e assumere informazioni
certe in merito al futuro dell'unità produttiva;
2) se l'operazione di "management buy out" che si profilava
allora è da considerarsi definitivamente tramontata;
3) se risulta fondata la notizia che il nuovo azionista di
riferimento del gruppo avrebbe riscontrato degli esuberi
occupazionali nell'unità produttiva di Arnad.
F.to: Tibaldi - Lattanzi
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
In merito alle questioni poste
vorrei ricordare anzitutto come questa vicenda dell'Olivetti I-Jet
sia stata seguita dal Consiglio a più riprese, non ultima nel mese
di aprile, e in ogni caso come da parte dell'Assessorato la
questione sia stata seguita nel tempo sia con raccolte di
informazioni informali, sia con richieste formali di incontro.
Già nel mese di gennaio avevamo chiesto un incontro
all'Amministratore delegato Tecnost, nel mese di marzo il
Presidente della Regione ha chiesto un incontro con Tronchetti
Provera, Vicepresidente e Amministratore delegato di Olivetti,
proprio in conseguenza della situazione che si stava creando nello
stabilimento successivamente al cambiamento di proprietà del gruppo
Olivetti. La risposta non è stata molto sollecita da parte di
Olivetti, in ogni caso nel mese di maggio Tronchetti Provera ha
risposto al Presidente della Regione in questi termini:
"Ho
ricevuto la Sua pregiata lettera del 15 marzo, ma ho preferito
tardare a risponderLe nell'attesa che si concludessero le
valutazioni sui possibili sviluppi strategici del complesso delle
attività che fanno capo al gruppo Olivetti Tecnost. Ora il gruppo
sta ridefinendo le proprie nuove linee guida per rifocalizzare le
attività industriali e commerciali, con l'obiettivo di invertire il
negativo andamento della redditività registratosi nell'ultimo
periodo. In questo quadro attività tecnologicamente avanzate, come
quelle presenti nella fabbrica di Arnad, costituiscono un
patrimonio di risorse umane e tecniche che a mio giudizio possono
contribuire significativamente ad un miglior posizionamento
dell'azienda. Ho incaricato il management di Olivetti Tecnost di
mantenere e sviluppare i già proficui rapporti esistenti con
l'amministrazione che lei presiede al fine di assicurare una
tempestiva informazione sulle iniziative che potranno interessare
la fabbrica di Arnad"
.
Lo scorso lunedì c'è stato un incontro fra la Giunta regionale e
il Presidente della società Tecnost, l'Amministratore delegato
dell'Olivetti I-Jet e il Capo del personale Tecnost.
Nell'incontro l'Olivetti ha ribadito il proprio impegno
industriale dicendo che il piano che hanno presentato in questi
giorni è un piano industriale all'interno del quale è stata
riconsiderata l'ipotesi di dismissione del gruppo Tecnost - e qui
comincio a rispondere alle domande poste dall'interrogazione -,
quindi l'orientamento che è prevalso nel piano illustrato da
Olivetti è quello di mantenere nel gruppo Olivetti Telecom la
Tecnost, di conseguenza le ipotesi che erano circolate di
"management buy out", o comunque di cessione di questo business,
sono tramontate.
Il Presidente della Tecnost ha presentato un piano in cui ha
sottolineato la volontà di puntare ad un rilancio dal punto di
vista industriale del piano. Quali sono le linee che sono state
illustrate? Innanzitutto l'attuale Olivetti Tecnost verrà suddivisa
per aree di business, ci sarà il cosiddetto "business verticale",
che rappresenta il 30 percento del fatturato, che riguarda prodotti
per il settore bancario, quello che loro chiamano il "gaming", cioè
le produzioni per i giochi, quindi macchine per il gioco del lotto
ed altro, e produzioni per la "shop automation".
C'è poi la parte direttamente collegata ad Olivetti I-Jet, che è
quella del business office, dove ci sono prodotti per automazione
ufficio, accessori e ricambi. In questo contesto Olivetti I-Jet
costituirà un'unità di business specifica in cui ci sono delle
criticità: la criticità fondamentale è quella legata al fatto che
la capacità installata, relativa alle produzioni di testine, è
superiore a quelle che sono le attuali richieste di mercato,
soprattutto nel settore dei fax. Infatti, lo stabilimento I-Jet di
Arnad, che ha una capacità produttiva di 7 milioni di testine
annue, nel 2001 ha prodotto circa 5 milioni di testine e quest'anno
si attesterà su una produzione di circa 3 milioni.
Il piano prevede un riposizionamento su posizioni di nicchia,
con una produzione annua di circa 3,5 milioni. Si tenga conto che
questo è un settore in cui i competitori diretti Hewlett Packard ed
altri hanno produzioni annuali che vanno da 100 a 250 milioni di
testine, per cui l'azienda ritiene che le produzioni di Arnad
debbano situarsi in produzioni di nicchia. Insieme a questo la
società ha detto che intende operare la centralizzazione delle
tecnologie I-Jet ad Arnad e cioè ha previsto la chiusura delle
attività di Scarmagno collegate alle testine, all'inchiostrazione e
ai collaudi e il loro spostamento ad Arnad, quindi le testine
verranno prodotte esclusivamente nello stabilimento di Arnad.
Per quanto riguarda gli sviluppi produttivi dell'azienda,
l'Olivetti ha detto che è propria intenzione puntare a nuove
applicazioni ad alto contenuto tecnologico, valorizzando il know
how che c'è nello stabilimento sia in termini tecnologici che a
livello di ricerca, di conseguenza le ipotesi che stanno
implementando riguardano la valorizzazione delle competenze di
sviluppo delle tecnologie di lavorazione del silicio per
applicazioni diverse da quella di I-Jet e quindi applicazione del
silicio per sensori di pressione, sensori di umidità, micro pompa
medicale; collaborazione con attività di ricerca e sviluppo nei
laboratori di ricerca Pirelli e Telecom; evoluzione delle attuali
testine con applicazioni speciali, quindi applicazioni per
fotografia, applicazioni per etichettatura; ampliamento degli
ambiti di utilizzo della tecnologia I-Jet con lo sviluppo di nuovi
prodotti in partnership con specialisti di settori diversi, quindi
si pensa a stampanti per cellulari, stampanti per il settore
alimentare, nuovi tipi di etichettatura, eccetera.
Queste sono alcune delle cose che sono state indicate con una
sottolineatura, che è stata fatta a più riprese, relativa alla
valorizzazione delle risorse tecnologiche presenti ad Arnad e della
volontà di utilizzare ciò in sinergia con altre risorse presenti
nel gruppo. La società ha voluto sottolineare come il gruppo
Pirelli Telecom investa nella ricerca circa il 3 percento del
proprio fatturato rispetto a una media del Paese Italia di circa lo
0,9 percento.
Per quanto riguarda l'occupazione, l'azienda ha detto che
utilizzerà la cassa integrazione straordinaria per 24 mesi, su
questa è aperta una trattativa con il sindacato, questa cassa
integrazione consentirà di organizzare lo stabilimento con
l'accentramento delle produzioni e consentirà anche di avviare dei
processi di riqualificazione del personale. Per quanto riguarda gli
esuberi del gruppo, l'azienda ha indicato che questi dovrebbero
essere circa 300 su 2.000 addetti, con la possibilità di utilizzare
la mobilità volta al pensionamento per circa 200 addetti.
Dalle cose che ho detto mi pare che siamo in una fase iniziale
del confronto, nel senso che questa è una fase preliminare in cui
dovranno essere approfondite le questioni che sono state poste
dall'azienda e noi seguiamo con particolare attenzione la
trattativa che si è aperta con il sindacato ad Ivrea e che avrà
degli sviluppi nei prossimi giorni. Come Regione noi riteniamo di
avere tutte le carte in regola, per il tipo di collaborazione che
c'è stata negli anni con il gruppo Olivetti, di chiedere al gruppo
stesso che ci vengano fornite risposte concrete e chiare su quelli
che saranno gli sviluppi dello stabilimento sia sul piano
industriale, sia sul piano del rilancio e risanamento dello
stabilimento, sia sul piano degli sviluppi occupazionali e questo è
quanto intendiamo fare in questo periodo.
Président
La parole au Conseiller Tibaldi.
Tibaldi (FI)
La risposta dell'Assessore è sintetizzabile
in un'affermazione: il domani è tutto da costruire in questo
stabilimento, anche perché, nelle risposte che l'Assessore ci ha
fornito a suo tempo, sempre ad interrogazioni proposte dal gruppo
di Forza Italia, c'era un altro tono, c'erano altre sicurezze che
oggi paiono essere notevolmente affievolite.
Le considerazioni che facciamo sono le seguenti. L'Assessore
parla di centralizzazione della I-Jet ad Arnad; sappiamo che
l'Olivetti Tecnost sta ridimensionando con una gradualità
accelerata il settore I-Jet e il fatto che lo concentri ad Arnad
significa che in questa sede, sì, verrà concentrato, ma
conseguentemente si sgonfierà perché l'Olivetti Tecnost è
consapevole che il suo prodotto non è assolutamente concorrenziale
nei confronti di prodotti omologhi tipo quelli di Canon o di Xerox,
tant'è che riduce la sua produzione di testine da 12 a 3 milioni,
cioè del 75 percento.
Oggi viene tutto ridimensionato nonostante i colossali
investimenti che sono stati fatti in quel di Arnad, in particolare
tecnologie, know how, professionalità o professionalizzazione dei
dipendenti per arrivare a produrre testine particolari. Ricordo che
si faceva cenno alle testine a colori, al supercolore con 1.200
ugelli, alle radiografie a colori; oggi tutto questo viene
accantonato o meglio si gradualizza l'accantonamento e si riducono
drasticamente i volumi produttivi e questo avviene perché Tecnost è
consapevole del fatto che I-Jet è fuori mercato. Questo contraddice
anche quanto ci diceva, non più tardi di un paio di mesi fa, lo
stesso Assessore, il quale, rispondendo ad una nostra
interrogazione, ribadiva che l'Olivetti Tecnost ritiene che le
competenze tecnologiche di Olivetti I-Jet rappresentino un
patrimonio inalienabile per la società.
Ebbene non ci sembra che sia così, Assessore, il tutto è stato
superato o meglio cancellato da questa nuova politica di business
che vede il privato concentrare giustamente le proprie attività
nella direzione che è più remunerativa e più competitiva, però il
futuro di Arnad non sembra così roseo come qualcuno vuole
dipingerlo e gli stessi sindacati, come lei saprà, sono piuttosto
preoccupati.
La valorizzazione del know how - ed è il secondo punto al quale
lei faceva riferimento - che si orienterebbe sul silicio è ancora
tutta da scoprire; il "Progetto silicio", che mi pare di capire
vede un'analoga produzione in quel di Châtillon con la Tecdis,
vedrebbe paradossalmente due aziende valdostane in concorrenza fra
di loro.
Non so se l'Assessore ha approfondito questo aspetto: quale
senso abbia implementare una produzione di questo tipo in Arnad
quando già in Châtillon l'azienda Tecdis ha problematiche analoghe
di collocazione e di resistenza sul mercato globale che è sempre
più aggressivo verso i concorrenti più deboli.
Con la terza risposta non è stato fatto alcun riferimento
all'unità produttiva di Arnad; lei ha riferito di un piano
industriale e di un certo numero di esuberi, sui giornali si parla
di 650, ma non si è fatto riferimento alcuno ad Arnad. Da
informazioni assunte ieri si parla di livelli occupazionali a
regime di 300-320 unità; se questi dati sono confermabili, si
scenderebbe dalle 510 unità a cui lei ha fatto riferimento il 23
gennaio scorso alle 320 unità. Allora gli esuberi ci sono o non ci
sono ad Arnad? Sulla base della differenza di questi calcoli
sembrerebbe di sì, anche se lei oggi non ne ha fatto cenno.
Il ragionamento finale che si vuole fare è il seguente: la bassa
Valle industriale sta soffrendo di una crisi che non può essere
trascurata - questa è un'interrogazione che fa riferimento
all'unità produttiva di Arnad, ma c'è un'interpellanza che riguarda
la Verrès di cui discuteremo dopo -, allora come si prepara
l'Assessorato ad affrontare questa crisi tenendo presente che si
vuole avviare un'area a vocazione industriale in quel di Aosta, che
si chiama "Espace Aosta", quando in bassa Valle abbiamo realtà che
stanno entrando in stati di profonda crisi? Non so se la Giunta
l'Assessorato hanno approfondito la loro riflessione su questo
tema, ma penso che le preoccupazioni non consentano ulteriori
dilazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK