Consiglio Regionale della Valle d'Aosta - Oggetto del Consiglio n. 569 del 11 novembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 569 del 11 novembre 1981 - Resoconto
OGGETTO N. 569/81 - ATTIVITÀ DEL COMITATO DEI PRESIDENTI DELLE
GIUNTE REGIONALI E DI ALTRI ORGANISMI DI COLLEGAMENTO TRA LE
REGIONI ITALIANE PER I RAPPORTI CON IL GOVERNO. (Interpellanza)
Presidente
- Do lettura dell'interpellanza presentata dai
Consiglieri Mafrica, Tonino e Bajocco:
INTERPELLANZA
CONSIDERATO il rilievo sempre maggiore assunto dai periodici
confronti tra Governo e Regioni in merito a scelte che poi (Come
quelle per la Sanità o per la Finanza locale) influiscono sulla
vita quotidiana della popolazione valdostana;
PRESO ATTO del peso crescente assunto nella vita politica del
Paese dal Comitato dei Presidenti delle Giunte regionali che, in
più occasioni, ha fatto pesare autorevolmente la propria voce
contro indirizzi accentratori del Governo;
i sottoscritti Consiglieri regionali
INTERPELLANO
il Presidente della Giunta regionale per sapere:
1) quante volte si è riunito nel 1981 il Comitato dei
Presidenti delle Giunte regionali, quali argomenti ha trattato, a
quali di queste riunioni era presente il Presidente della Giunta
regionale e quali orientamenti vi ha portato;
2) quante e quali riunioni si sono avute nell'anno 1981 tra
le Regioni italiane e rappresentanti del Governo, per quali
problemi e chi vi ha partecipato in rappresentanza della Giunta
regionale;
3) se la Giunta regionale ritiene il costante collegamento
con le altre Regione un fattore indispensabile ed importante della
propria attività politica.
Presidente
- Il Consigliere Mafrica ha facoltà di
illustrare l'interpellanza.
Mafrica (PCI)
- Ormai da un anno e mezzo, credo, è in
funzione un organismo che viene denominato Conferenza dei
Presidente della Giunta o Comitato dei Presidenti di Giunta delle
Regioni italiane, che sta assumendo un certo rilievo tra gli
organismi di governo del Paese. Questo organismo di volta in volta
nomina un proprio Presidente e incarica i propri componenti di
effettuare degli studi; formula delle proposte che poi vengono
presentate al Governo; viene consultato dal Governo in merito a
problemi che il Governo intende affrontare nei confronti delle
Regioni. Io sono a conoscenza, per notizia di stampa, di
consultazioni in merito ad esempio ai tagli delle risorse della
finanza locale e di consultazioni in merito ad una possibile
riforma del sistema delle Autonomie locali. Gli orientamenti
assunti dai Presidenti delle Giunte regionali hanno, come è ovvio,
una certa influenza anche sulle decisioni che poi il Governo stesso
deve prendere e nel dibattito politico che esiste nel Paese.
Con questa interpellanza noi vorremmo sapere dal Presidente
della Giunta quante volte nel 1981 è stato riunito il plenum di
questo Comitato e su quali argomenti; se vi ha partecipato il
Presidente della Giunta e quali posizioni vi ha portato per la
Giunta regionale della Valle d'Aosta.
Collegato a questo argomento è il secondo punto
dell'interpellanza, che chiede anche notizie su riunioni di tutte
le Regioni ed eventualmente degli Assessori regionali, su
determinati argomenti; cioè se e quali e quante riunioni delle
Regioni italiane con il Governo vi sono state.
L'ultima domanda che è già implicita nelle prime due, è di
carattere politico, e chiediamo per questa una risposta chiara: se
la Regione Valle d'Aosta ritiene questo coordinamento dell'attività
tra le Regioni qualcosa di produttivo a cui è opportuno e
necessario partecipare, oppure se non rientra negli orientamenti
della Giunta dare particolare rilievo a questo tipo di
collegamento.
Presidente
- Risponde il Presidente della Giunta,
Consigliere Andrione, ne ha facoltà.
Andrione (UV)
- Fin dalla Presidenza dell'On. Moro era
invalsa l'abitudine di convocare i Presidenti delle Giunte per
degli incontri informali e per un esame delle problematiche
esistenti fra Stato e Regione, che è continuata con gli Onorevoli
Andreotti, Cossiga, Forlani.
Come ricordava il Consigliere Mafrica, all'inizio dell'anno è
stata tenuta a Pomezia, (io non c'ero), una riunione nella quale si
è discusso di una pre-conferenza dei Presidenti, iniziativa che
vorrebbe essere anticipatrice di quanto proposto anche dalla
Commissione Interparlamentare per gli Affari Regionali e cioè di
una riforma nella Presidenza del Consiglio in cui questa Conferenza
dei Presidenti delle Giunte assumerebbe un carattere stabile ed
istituzionale.
Ho fatto pervenire al Consigliere Mafrica una lista delle
riunioni della Conferenza dei Presidenti delle Giunte alle quali ho
partecipato; io ero presente il 25 febbraio, l'8-9 maggio e il 18
settembre. Vi sono state parallelamente - e direi qualche volta
contemporaneamente alle Conferenze dei Presidenti delle Giunte -
altre riunioni con rappresentanti del Governo: il 18 febbraio,
Piano a medio termine con il Ministro La Malfa; il 25 febbraio già
citato, con il Ministro Pandolfi per il piano energetico; il 20
marzo, presente l'Assessore Pollicini, al Ministero del Turismo,
sulla crisi del settore turistico; il 26 marzo, presente il
Presidente della Giunta, a Roma, la grande riunione sulle servitù
militari di cui è stata data notizia per televisione; il 20 maggio
a Roma, presente solo un funzionario, incontro con il Ministro
Mazzotta per le politiche comunitarie; il 29 maggio, presente il
Presidente della Giunta, incontro dei Presidenti delle Regioni con
i Ministri Mazzotta ed Andreatta; il 7 ottobre, presente il
Presidente della Giunta, incontro con i Ministri Aniasi, Abis e
Scotti (Beni Culturali Scotti, Rapporti con le Regioni Aniasi, e
Abis per le Politiche Comunitarie). Il 29 settembre e il 4 novembre
presente in ambedue i casi l'Assessore alla Sanità ed Assistenza
sociale Rollandin, Conferenza dei Presidenti con i Ministri
Altissimo, Aniasi e il Presidente del Consiglio dei Ministri; il 4
novembre; incontro con il Ministro Abis sulle Politiche
Comunitarie.
In Roma, il 22/7/1981, è stato costituito il CINSEDO,
istituzione privata della Conferenza dei Presidenti regionali; ha
una assemblea - il Consiglio dei Presidenti -, un Consiglio
direttivo, un presidente e un collegio di revisori. Con delibera
del 4/9/81 la regione Valle d'Aosta ha provveduto a nominare la
Dottoressa Varda membro del CINSEDO.
Più difficile è la domanda n. 3 - direi che le altre hanno più
un valore informativo che altro. Noi riteniamo evidentemente che un
costante collegamento con tutte le altre Regioni sia un fattore
indispensabile, però anche all'interno della Conferenza dei
Presidenti delle Giunte sono nate delle tensioni; la principale è
quella tra Regioni a Statuto speciale e Regioni a Statuto
ordinario. È chiaro che la Regione Valle d'Aosta ha sempre difeso e
sostenuto in ogni occasione la specialità della Regione stessa, il
che non vuol dire maggiore autonomia, e neppure che è superiore
agli altri, ma diversità dell'autonomia stessa. In questo senso,
prima ancora della istituzione della Conferenza, forse la migliore
riunione che si sia mai avuta in materia è stata quella con il
Presidente Modica - presenti i membri del Governo e presente, pochi
mesi prima che venisse assassinato, il Presidente della Regione
Sicilia Mattarella - tra Regioni a Statuto speciale e Commissione
Interparlamentare. Quella è stata una riunione di grande
valore.
La seconda tensione che continua ad esistere, ed è qualche volta
estremamente pesante, è quella tra Regioni meridionali e Regioni
del Nord. Vi sono qualche volta accuse reciproche che appannano un
pochettino il necessario coordinamento delle varie politiche
regionali. Bisogna anche dire che per adesso queste riunioni non
sono state organizzate - e me ne sono lamentato - con la necessaria
tempestività, perché non è possibile - sovente noi abbiamo un
Consiglio, qualche volta sono anche mancato - convocare queste
riunioni alla Regione Lazio con 48 ore di anticipo; per il Lazio o
anche l'Umbria la questione è semplice, ma per noi ci sono sempre
dei grossi problemi.
Vi è anche una tendenza a scegliere tra le varie riunioni,
perché alcune di queste sono semplicemente degli scambi di parole.
Devo essere franco: la riunione a cui ho fatto cenno, del 7
ottobre, ci ha portato via 3 ore e mezzo a Palazzo Chigi per
stabilire che ci saremmo riuniti la settimana dopo. Questo perché i
dossiers non erano stati sufficientemente preparati.
È in corso tra Regione Valle d'Aosta, Sardegna, Friuli Venezia
Giulia e Provincia di Trento - perché la Sicilia fa un po' lo
gnorri e con Bolzano abbiamo bisticciato duramente in seguito alle
note vicende dei tagli alla spesa regionale, in quanto Bolzano,
cambiando improvvisamente politica, si è trovato d'accordo con
Beniamino Andreatta - una trattativa per costituire un sotto
Comitato permanente per le Regioni a Statuto speciale.
L'ultima cosa che devo dire per onestà al Consigliere Mafrica, è
che qualche volta a me capita che quando un mio collega di certe
Regioni prende la parola, io non capisco assolutamente niente. Sono
convinto che è colpa mia, è chiaro, però a quei livelli non riesco
più a seguire - posso dargli in privato dei particolare - per cui
qualche volta sarebbe forse opportuno - ma la proposta che ho fatto
non è stata accettata - convocare anche Gruppi di Regioni omogenee
come ad esempio Valle d'Aosta, Piemonte e Liguria, che hanno una
serie di problemi comuni, e discutere di problemi concreti, anche
al di là della questione della specialità e dell'ordinarietà dei
differenti Statuti.
Il Presidente Spadolini ha dichiarato che intendeva, entro la
fine dell'anno, presentare al Consiglio dei Ministri il progetto di
legge per l'istituzione della Conferenza permanente e quindi
istituzionalizzare la Conferenza dei Presidenti delle Giunte
regionali. Però non ho ancora avuto il testo.
A mio parere oltre all'allusione che ho fatto alla riunione con
il Presidente Modica, un'ottima riunione dei Presidenti è stata
quella con Pandolfi sui problemi energetici. Bisogna dire che
qualche volta si va a Roma a vuoto, ma qualche volta si va per dei
motivi che meritano di essere discussi.
Presidente
- Il Consigliere Mafrica intende replicare? Ne
ha facoltà.
Mafrica (PCI)
- La risposta è stata soddisfacente dal
punto di vista delle date e della specificazione degli argomenti;
un po' meno rispetto a quello che noi intendiamo: il ruolo delle
Regioni e l'impulso che queste devono dare alla vita del Paese,
cioè è una nostra impressione che l'atteggiamento con cui si
partecipa a queste cose non sia troppo convinto sia dell'utilità
che del ruolo. Noi siamo per potenziare questo ruolo; chiederemmo
pertanto che quando il Presidente della Giunta ha partecipato a
riunioni particolarmente importanti, come quelle sul piano
energetico o sulla riforma delle Autonomie, le parti in Consiglio
nelle Comunicazioni del Presidente della Giunta che sono previste
in ogni seduta consiliare ma raramente fatte. Potrebbe venirgli da
tutte le parti un contributo che potrebbe anche dare forza alle
posizioni della nostra Regione. Se esiste il problema di una
diversità tra le Regioni a Statuto speciale e le altre, una
posizione suggerita, convinta, sostenuta dal Consiglio può essere
di utilità anche per trovare accordi su argomenti particolari e per
fare dei passi in avanti - perché non siamo in un clima in cui il
regionalismo ne stia facendo.
Per parte nostra confermiamo l'impegno affinché questi
collegamenti con le Regioni siano più saldi e i più produttivi
possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK