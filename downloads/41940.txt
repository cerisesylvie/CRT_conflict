Consiglio Regionale della Valle d'Aosta - Oggetto del Consiglio n. 950 del 19 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 950 del 19 settembre 2019 - Resoconto
OGGETTO N. 950/XV - Interpellanza: "Interventi per evitare la
formazione di classi sovraffollate nelle scuole secondarie di primo
grado".
Distort (Presidente) -
Punto 59 all'ordine del giorno. La
parola al consigliere Sammaritani.
Sammaritani (LEGA VDA)
- Questa interpellanza nasce da
notizie di stampa che risalgono già alla scorsa primavera e che poi
si sono ancora un po' diffuse nel prosieguo dei mesi successivi e
fino ancora al recente inizio dell'anno scolastico. Si parlava
delle cosiddette "classi pollaio", un termine che non mi piace, ma
comunque si tratta delle classi sovraffollate, in particolare per
le prime classi delle scuole secondarie, e le relative connesse
polemiche anche in ordine al diritto di scelta delle istituzioni
scolastiche da parte dei genitori e degli alunni. Ci sono due
pulsioni contrastanti: da un lato poter consentire agli istituti di
proporre delle offerte formative e dall'altro il problema che poi
diventa difficile magari smistare gli alunni in una scuola
piuttosto che in un'altra. Questo naturalmente è evidente che sia
una problematica, una criticità che sussiste.
Abbiamo appreso da alcuni genitori di alunni che si avviano a
intraprendere il corso di studi di scuola secondaria di primo
grado, che sono state formate delle classi da ventotto alunni, ad
esempio nella scuola Saint Roch di Corso Ivrea, come per altro già
lo stesso Assessore aveva correttamente osservato a proposito
dell'iniziativa che abbiamo trattato ieri. Sappiamo che un numero
di alunni superiore a ventidue e addirittura inferiore, se si
tratta di classi in cui vi siano alunni con disabilità, da un lato
propone problemi di sicurezza, ma ancor più - probabilmente in
Valle d'Aosta magari meno - impedisce al personale scolastico,
primi fra tutti i docenti, di essere efficienti e quindi non
pregiudicare il percorso di apprendimento degli alunni, a causa,
appunto, dello sfavorevole rapporto insegnanti-allievi.
Evidenziamo la necessità di sviluppare tutte le strategie e di
rinforzare le misure atte a valorizzare le risorse personali degli
alunni e a evitare quindi il fenomeno della dispersione e
dell'abbandono della scuola che, come sappiamo, stiamo combattendo
da tempo, ma non abbiamo sicuramente debellato. Interpelliamo la
Giunta regionale e nello specifico l'assessore all'istruzione per
sapere quale sia la ragione per la quale nell'anno scolastico che è
si è avviato non si è riusciti a evitare di creare le "classi
pollaio" nelle prime classi della scuola secondaria di primo grado
- se pur limitatamente, ma comunque qualche episodio ce l'abbiamo -
e quali siano le azioni in particolare che si intendono mettere in
campo per evitare questo fenomeno e così elevare lo standard
qualitativo dell'insegnamento in Valle d'Aosta, in linea con i
progetti di legge allo studio anche a livello nazionale.
Presidente -
Per la risposta, la parola all'assessore
Certan.
Certan (AV)
- Grazie collega Sammaritani. Mi preme
precisare - ma devo dire che lo ha comunque già fatto lei, e la
ringrazio - che le notizie stampa della scorsa primavera a cui lei
si riferisce non riguardano affatto il rischio di avere numerose
"classi pollaio", poiché non si tratta né di numerose e né di
classi pollaio in Valle d'Aosta. In effetti riguarda la situazione
di una singola istituzione scolastica, a seguito degli organici di
diritto del mese di marzo. Si tratta dell'istituzione scolastica
Einaudi, il cui numero di classi assegnate in organico di diritto
sulla base dei vigenti criteri che, come avevamo già detto, erano
basati anche sulla pertinenza territoriale, non avrebbe potuto
consentire alla scuola di accogliere tutte le richieste di
iscrizione degli alunni provenienti da fuori comune di Aosta. È una
situazione che peraltro non si è poi verificata, in quanto in sede
di adeguamento dell'organico di diritto all'organico di fatto al
mese di giugno il numero di iscritti di pertinenza del comune di
Aosta ha consentito l'assegnazione di un'ulteriore classe e quindi
non si è più presentato questo problema di numero.
Come già rimarcato nella risposta all'interpellanza del suo
collega Manfrin sulle classi prime di tale istituzione scolastica,
io - come lei - non ritengo sia giusto parlare di "classi pollaio",
considerato che i criteri applicati al nostro contesto in Valle
d'Aosta sono migliori. Mi dispiace di avere forse una linea diversa
dalla vostra, ma io invece continuo a ribadire - a differenza di
quanto oggi una sua collega ha detto - che le specificità della
Valle d'Aosta sono importanti e vanno mantenute. In questo noi
abbiamo dei criteri migliori rispetto a quelli non solo del
restante territorio nazionale, ma anche a livello europeo. Mi
permetto di precisare che in Francia si sdoppiano le classi a
trentotto alunni. Io non commento se sia giusto, però è per dare
un'idea che è importante anche avere un raffronto su questo.
Per quanto riguarda la domanda uno, la informo che quasi tutte
le classi prime delle scuole secondarie di primo grado, diciamo
scuola media per fare più in fretta, di Aosta sono costituite da un
numero di alunni decisamente inferiore al numero massimo previsto
dal DPR n. 81 del 2009, a esclusione di una sola istituzione
scolastica, la scuola Saint Roch che, per sua scelta, ha ritenuto
di accogliere anche le iscrizioni, nel numero di ventuno, di alunni
provenienti da altro comune e di costituire classi di maggiore
consistenza numerica, nel rispetto comunque del limite massimo
previsto dalla normativa nazionale, che è ventisette alunni,
elevabili fino a ventotto qualora residuino eventuali resti. Questo
fa parte dell'autonomia scolastica di ogni dirigente scolastico e
così è stato scelto.
Il dettaglio del numero di alunni in ciascuna classe prima delle
scuole secondarie di Aosta è questo: San Francesco, cinque classi
di cui due di 20 alunni, due con 23 alunni e una con 24 alunni;
Saint Roch, tre classi di cui una con 28 alunni, una con 27 alunni,
una con 26 alunni più sostegno; l'Einaudi, quattro classi di cui
una con 20 alunni e tre con 23 alunni; la Lexert, tre classi di cui
una con 17, una da 18 e una da 19; la Martinet quattro classi di
cui una con 24 alunni e tre con 25 alunni. Questa è la formazione
in base ai numeri di iscritti che avevamo.
Rispetto alla domanda due e alla richiesta di "quali siano le
azioni che si intende mettere in campo per evitare il fenomeno in
questione". Si è in linea con i progetti di legge allo studio a
livello nazionale e si evidenzia che quanto lei ha segnalato è
successo in un'unica situazione relativa a un'unica istituzione
scolastica e a questo anno scolastico nel quale il dirigente
scolastico ha ritenuto, sulla base di valutazioni che gli competono
e che competono anche la formazione del loro POF (Piano offerta
formativa), di costituire classi con un numero consistente di
alunni, ma comunque nei limiti previsti, e di accogliere anche le
richieste di alunni provenienti da altri comuni. Peraltro, segnalo
che tale dirigente aveva comunque chiesto la formazione della
classe con sostegno da venti alunni, quindi poi non so quali siano
state le valutazioni che ha fatto quando ha creato una classe da
ventisei. Però queste sono scelte che non competono a noi, ma al
dirigente scolastico.
Come già più volte detto, ritengo valido il principio della
pertinenza territoriale ai fini dell'assegnazione della dotazione
organica. Penso che lei l'abbia analizzato quanto me e sa benissimo
quanto sia importante soprattutto per mantenere un equilibrio fra
tutte le scuole, soprattutto per la nostra conformazione
geografica, perché è quello che consente di mantenere l'attuale
dimensionamento della rete scolastica.
Riguardo a questa tematica però la ringrazio per la
segnalazione, perché il fatto che un genitore chieda, a lei
piuttosto che a qualcun altro, di avere una delucidazione riguardo
a questo, vuol dire che in quanto genitore non è stato informato
adeguatamente su, ad esempio, i criteri di costituzione delle
classi che un dirigente sceglie. Su questo io sensibilizzerò in
particolare la Sovrintendente, affinché anche i dirigenti
scolastici facciano questo passaggio d'informazione ai genitori,
perché credo che sia importante. È vero che la costituzione degli
organici è molto farraginosa, lei lo sa, però è importante - per
non creare dissapori, ma anche problematiche inutili o sollevare
inutili questioni - che i genitori siano informati su come avviene.
In questo caso, noi nella costituzione degli organici avevamo 55
allievi più 6 non della zona Saint Roch, ma sempre nel comune di
Aosta, il totale era 61, una classe richiesta di 20 alunni con
handicap e quindi gli uffici, la struttura personale scolastico,
sulla base di questo, ha dato tre classi di 20, 21 e 20 alunni;
sarebbe stato così. La decisione di accogliere altri 21 allievi è
stata successiva ed è stata del dirigente scolastico, sulla quale
peraltro noi non interveniamo, perché può darsi che la loro
programmazione permetta di fare questo.
Presidente -
Per la replica, la parola al collega
Sammaritani.
Sammaritani (LEGA VDA)
- Ringrazio l'Assessore per la
risposta. Avevamo capito già anche da ieri, ma lo sapevamo
naturalmente, che si tratta comunque anche di una materia in cui ci
si imbatte nell'autonomia del dirigente e nell'autonomia
scolastica, quindi è evidente che ci siano questi aspetti da tenere
in considerazione e non si può certo imputare all'assessorato
particolari inadempienze, ci mancherebbe!
Più importante e più interessante forse allora è la visione di
prospettiva, prendendo atto della scelta di questo dirigente che
avrà avuto le sue motivazioni. Va bene così, anche se io non
condivido personalmente questa decisione, per i motivi che abbiamo
già detto prima, che sono gli stessi poi per i quali anche a
livello nazionale è stata depositata fin dall'anno scorso una
proposta di legge, la n. 877, di iniziativa del Movimento 5 Stelle,
che prevedeva di intervenire su questa normativa, proprio per
evitare le "classi pollaio", le classi sovraffollate. È un progetto
di legge che ha avuto un iter purtroppo non particolarmente veloce,
anche per la grande ostilità che il Partito Democratico aveva
dimostrato, come dichiarato dal presidente della commissione del
Movimento 5 Stelle, l'onorevole Gallo. Il PD aveva manifestato
un'imbarazzante ostilità a discutere questo tema e questa proposta
di legge, che va nella direzione di ridurre ulteriormente, quindi
di sancire in modo normato e preciso che non si debba mai superare
il numero di ventidue allievi nelle varie classi, abbassato
naturalmente a venti in presenza di eventuali ragazzi con
disabilità.
Questo deve essere il nostro disegno, il nostro progetto per
andare anche noi in quella direzione. Abbiamo visto che per fortuna
o comunque per scelta precisa siamo già molto in linea, anzi al di
sotto degli standard nazionali attuali, ma gli standard nazionali
attuali non sono soddisfacenti. Si sta studiando anche attraverso
questa proposta di legge, che spero venga ripresa dal nuovo
governo, ma sarà probabilmente un motivo di contrasto fra i
componenti del nuovo governo se il PD è da una parte e il Movimento
5 Stelle va dall'altra - in questo caso condividiamo sicuramente la
posizione dei 5 Stelle - quindi vedremo se appunto si andrà in
questa direzione e spero che anche a livello regionale si possa
percorrere questa strada, proprio nell'interesse dei nostri
ragazzi, nell'interesse dei docenti e anche di tutto il personale
scolastico, per far sì che veramente la scuola diventi quello che
vorremmo, cioè la fucina dei futuri cittadini, dei futuri
dirigenti, dei futuri abitanti di questa regione e di questa
nazione, di cui tanto c'è bisogno, di una categoria di cittadini
preparata e non già pregiudicata fin dall'inizio del loro percorso
scolastico.
Presidente -
Grazie, collega Sammaritani. Con la presente
replica si conclude la seduta mattutina del Consiglio. Ricordo che
la seduta pomeridiana è indetta alle ore 15:00.
---
La seduta termina alle ore 13:01
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK