Consiglio Regionale della Valle d'Aosta - Oggetto del Consiglio n. 1492 del 1° dicembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1492 del 1° dicembre 2010 - Resoconto
OGGETTO N. 1492/XIII - Interpellanza: "Intendimenti in merito
al contenimento della proliferazione di medie strutture di vendita
nel territorio regionale".
Interpellanza
La legislazione regionale opera una distinzione fra medie
strutture di vendita (ricomprese fra 251 metri e 2.500 metri) e
grandi strutture di vendita, di dimensioni superiori ai 2.500 metri
per il comune di Aosta e sopra i 1.500 metri per gli altri
comuni;
Rilevato come non si siano registrate richieste di apertura
per nuove grandi strutture di vendita, mentre paiono moltiplicarsi
le iniziative di avvio di medie strutture di vendita, con
significativi contraccolpi per il piccolo commercio di vicinanza
già duramente provato, in una regione dove sono altresì presenti
grandi strutture di vendita per complessivi 18.500 metri
quadri;
i sottoscritti Consiglieri regionali
Interpellano
la Giunta regionale per sapere:
1) a quanto ammonti la superficie totale delle medie
strutture di vendita attive nel territorio regionale;
2) quali e quante aziende abbiano attivato nell'ultimo
quinquennio procedure per l'insediamento di nuove medie strutture
di vendita nel territorio regionale e per quali complessive
superfici;
3) quali superfici di esercizi già esistenti siano confluite
o stiano confluendo in meccanismi di concentrazione ed accorpamento
di piccole strutture preesistenti;
4) quali iniziative la Giunta regionale intenda assumere per
contenere la proliferazione di tali strutture.
F.to: Louvin - Bertin - Giuseppe Cerise - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente. Questa è
un'interpellanza annunciata, preceduta da una nostra sollecitazione
all'Assessore competente in materia di commercio sulla problematica
delle medie e grandi superfici di vendita.
Nel mese di ottobre, dopo l'esauriente risposta dell'Assessore,
abbiamo radiografato la questione delle grandi superfici,
riscontrando una situazione in linea con i dati nazionali e quindi
con la presenza e il necessario naturale affermarsi di grandi
superfici, ma in una misura che l'Assessore ha indicato in circa la
metà di quella del vicino Piemonte e in linea con altre realtà
analoghe alla nostra nel resto dell'arco alpino. È peraltro stata
utile quella circostanza per mettere in evidenza come il piano più
interessante e di maggior movimento non sia quello delle grandi
superfici, dove abbiamo registrato una situazione statica, nessuna
nuova richiesta nell'ultimo quinquennio, ma una situazione più
effervescente e direi anche problematica nelle medie strutture. Ma
se facciamo un'equazione, la grande distribuzione, cioè le grandi
strutture di vendita stanno alle grandi regioni, come queste medie
stanno alla nostra realtà, è forse qui che dobbiamo focalizzare la
nostra attenzione a fronte della preoccupazione crescente che c'è
nell'ambito commerciale per il susseguirsi di iniziative di
apertura di robuste strutture di commercio concentrate. Abbiamo
ricevuto negli ultimi giorni degli inviti per inaugurazione di
nuove superfici non solo alle porte di Aosta, ma anche nella Bassa
Valle.
Quindi è utile, crediamo, Assessore Marguerettaz, fare il punto
della situazione e darci da parte sua delle indicazioni sulle
superfici totali che riscontriamo oggi nelle medie strutture di
vendita presenti nel territorio. È utile sapere anche quante
strutture si siano messe in moto, quante abbiano attivato procedure
di insediamento e come si stia ridisegnando la mappa generale del
commercio a questa dimensione. Poi chiediamo in sede politica qual
è il punto di vista del Governo regionale, come si atteggia, se
assume neutralità o se intende promuovere azioni di riordino, di
contenimento di questo fenomeno che suscita vivissima apprensione
da parte degli operatori. Ogni apertura di nuova struttura è
seguita da qualche giorno o settimana di sostanziale calo delle
vendite nelle piccole strutture come effetto immediato, ma viene a
creare un bacino di offerta sempre più robusto e a mettere
ulteriormente in sofferenza sia il piccolo commercio montano, che
il commercio di vicinato.
Aspettiamo le sue informazioni e le sue valutazioni,
Assessore.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci M. le Président.
Una breve premessa. Sarebbe interessante precisare che le medie
strutture di vendita, come classificate dalla deliberazione del
Consiglio regionale modificata il 14 luglio 2005, e successivamente
modificata nel 2007, sono quelle strutture che hanno due parametri
per Aosta e altri comuni. Le medie strutture in Aosta sono quelle
comprese fra 251 metri quadrati e 2.500 metri quadrati, mentre per
gli altri comuni sono medie strutture quelle che vanno da 151 a
1.500.
Al fine di inquadrare correttamente la problematica
rappresentata dagli interpellanti, si ritiene opportuno fare una
premessa in ordine alle attribuzioni in materia di commercio
attribuite ai diversi enti e all'evoluzione normativa verificatasi
nell'ultimo decennio. Lo ricordo perché nello spirito e negli
indirizzi del cosiddetto "decreto Bersani" di liberalizzazione e di
riforma del commercio, sono stati definiti nelle disposizioni
regionali alcuni principi di carattere generale. Qua abbiamo, da un
lato, enfatizzato la liberalizzazione, quindi rispetto a questo
tema c'è poi un concetto di cui dobbiamo tenere conto. Con
l'articolo 8 della deliberazione del 2005 è stata attribuita ai
Comuni la facoltà di intervenire con provvedimenti ad hoc sulla
base della programmazione commerciale e sugli aspetti urbanistici
ad essa correlati, quindi i Comuni, al di là delle norme in materia
di commercio, hanno poi lo strumento che è il piano regolatore per
andare ad individuare le aree su cui svolgere determinate cose. Ciò
al fine di consentire agli enti territoriali, che ovviamente sono
il soggetto che meglio conosce la realtà e le esigenze locali,
l'individuazione e l'approvazione di norme puntuali che tengano
conto delle caratteristiche peculiari di ciascun ambito
territoriale a livello di bacino di utenza e di equilibrato e
razionale sviluppo della rete distributiva. Nella moderna ottica di
decentramento delle competenze non era percorribile un'altra
soluzione che mantenesse in capo alla Regione tutti i poteri in
ordine alla programmazione nel settore del commercio. Credo che
questo sia un dato fondamentale. Quindi non risulta, nella
situazione attuale, che la maggior parte dei Comuni abbia
provveduto a disciplinare in materia precisa e vincolistica gli
aspetti di programmazione commerciale, orientandosi di fatto nel
senso di una sostanziale liberalizzazione dell'insediamento delle
medie strutture di vendita.
Detto questo, andiamo alle domande puntuali.
"A quanto
ammonti la superficie totale delle medie strutture di vendita
attive nel territorio regionale"
: la superficie di vendita
totale delle strutture commerciali comprese fra 151 e 2.500 metri
sia ad Aosta che negli altri comuni a valle, come risulta dai dati
forniti dalla Chambre, raggiunge un totale complessivo di 84.485
metri, ovvero il 43 percento di tutto il sistema distributivo
regionale, pari a circa 197.000 metri quadri.
"Quali e quante aziende abbiano attivato nell'ultimo
quinquennio procedure..."
: nell'ultimo quinquennio, nell'intero
territorio regionale si sono insediate 18 sedi di nuove e medie
strutture di vendita e 19 unità locali, dati Chambre al 30 giugno
2010, per un totale complessivo di 14.345 metri. Il settore non
alimentare rappresenta circa il 93 percento della nuova superficie
di vendita complessiva.
"Quali superfici di esercizi già esistenti siano confluite o
stiano confluendo in meccanismi di concentrazione ed accorpamento
di piccole strutture preesistenti"
: nessuna delle nuove medie
strutture di vendita di nuovo insediamento è stata costituita in
virtù di meccanismi di concentrazione o accorpamento di esercizi di
vicinato o medie strutture preesistenti.
"Quali iniziative la Giunta regionale intenda assumere per
contenere la proliferazione di tali strutture"
: abbiamo avviato
subito un incontro e un confronto con le associazioni dei
commercianti e degli operatori, perché è interessante avere il
parere diretto, non tanto dei singoli che possono dare a ragione
dei commenti, ma agli organi rappresentativi. Quindi rispetto a
questo tema sono emerse alcune considerazioni: da un lato,
sicuramente il tema viene visto con una certa attenzione;
dall'altro, vi è anche, in quanto associazione dei commercianti,
una richiesta di poter ampliare le strutture già esistenti.
Semplifico: dice, noi abbiamo un indirizzo dove aumentano le nuove
strutture che vengono ad insediarsi in Valle d'Aosta; se ci sono
delle necessità, perché non concedete alle attuali attività di
ingrandirsi e di avere più spazi? Ovviamente questo è un
ballon
d'essai
; ho chiesto alle associazioni di formalizzare le loro
proposte, quindi sono in attesa di un documento che vada a dare una
certa indicazione. Queste indicazioni hanno dei riflessi
sull'attuale sistema regionale e avvieremo un confronto;
successivamente avvieremo un confronto con le associazioni dei
consumatori perché potrebbero avere un parere diverso, in quanto la
liberalizzazione aveva come obiettivo quello di creare delle
condizioni per una maggiore concorrenza e forse nella logica del
consumatore avere delle condizioni migliori. Quindi bisognerà
coniugare le esigenze a volte anche non specificatamente in
sintonia dei vari
stakeholder
. Grazie.
Si dà atto che dalle ore 10,13 riassume la presidenza il
Presidente Alberto Cerise.
Presidente
- La parola al Consigliere Louvin.
Louvin (ALPE)
- Grazie Presidente. Partendo dai dati che
sono impattanti, sono molto al di sopra di quanto credo la media e
non solo delle persone (può immaginare), perché 84.000 metri quadri
di superficie totale di queste superfici, quindi il 43 percento, è
un valore molto pesante nell'equilibrio commerciale. Le grandi
superfici di cui abbiamo parlato prima raggiungono il 9 percento,
quindi sono una quota molto più ridotta. La crescita impetuosa,
abbiamo chiesto nell'ultimo quinquennio i dati, quindi 18 sedi
nuove e medie e 19 unità locali sono una fioritura notevolissima, e
il fatto che riguardino quasi esclusivamente il settore non
alimentare ci deve far riflettere moltissimo. Evidentemente non
fanno riflettere molto la Giunta regionale, perché trovo
l'Assessore assolutamente passivo di fronte a questa
situazione.
Lei, molto onestamente, ci ha detto del percorso che sta
seguendo, ma nel momento in cui un Governo regionale constata che
c'è un'inattività dei Comuni nel controllare questa situazione,
perché dice lei non hanno programmato, quindi hanno lasciato una
liberalizzazione
de facto
sul territorio, lei non può
allargare le braccia, e adesso perché noi stiamo premendo e altri
anche premono dall'esterno, comincia a sentire gli uni e gli altri!
La Giunta non è solo lì per sentire, dovrebbe avere in questa
Regione qualche idea su come si deve sviluppare il commercio; non è
un settore di amministrazione diretta il commercio, è un settore
nel quale ci deve essere una
governance
di settore. Mi
sorprende da parte sua, che in genere si muove anche con una certa
rapidità sulle questioni, ma qui la troviamo assolutamente
impreparato! Mi dice che ha incontrato le organizzazioni
rappresentative delle categorie che hanno lanciato un
ballon
d'essai
sui possibili ampliamenti delle attuali attività; cosa
pensa la Giunta regionale? Ha un'idea se è opportuno consentire
loro di ampliarsi, di fare rete, sostenere con qualche investimento
una politica commerciale di riordino che faccia maturare un po' di
più un'imprenditoria locale che in questo gioco è tagliata fuori?
Non ha ancora sentito le associazioni dei consumatori: non sto cosa
stia aspettando, perché sono delle associazioni piuttosto
disponibili al confronto, in genere le troviamo attente, forse un
mese o l'altro avrà tempo di intrattenersi anche con loro.
Non giro ulteriormente il coltello nella piaga, ma ci lasci dire
di un grosso disappunto di fronte a questa situazione; non pensiamo
che sia possibile, in un settore come questo, non avere una
politica, non avere un'idea se sia bene o male che oltre a quella
che è già stata questa marea montante di nuove strutture, ci sia
ancora un ulteriore ampliamento.
Abbiamo - dice lei - dei Comuni che, a fronte degli effetti dei
decreti Bersani, non sono intervenuti... lei non si attiva come
Assessore nel governare questo fenomeno, nel convocare i Comuni! Il
CELVA... a cosa serve se non andare a discutere ogni tanto anche
delle politiche e non solo farsi dare la benedizione sui propri
provvedimenti? Mi scusi se mi sono accalorato, credo che però qui
la materia sia stata trattata in modo decisamente leggero e
richieda invece ben altro approccio. La invitiamo a girare la
chiavetta nell'accensione e mettere in moto i motori della Regione
e le sue intelligenze che ha per affrontare questa problematica,
molto complessa, ma vitale, per la nostra economia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK