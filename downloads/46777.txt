Consiglio Regionale della Valle d'Aosta - Oggetto del Consiglio n. 3156 del 11 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3156 del 11 gennaio 2024 - Resoconto
OGGETTO N. 3156/XVI - Reiezione di mozione: "Attivazione di
un tavolo di lavoro per risolvere le criticità relative al traffico
sulla strada regionale n. 20 tra Gressan e Pont Suaz".
Bertin (Presidente) -
Consiglieri presenti trentadue,
possiamo riprendere l'ordine del giorno. Punto n. 54. Consigliere
Ganis, a lei la parola.
Ganis (LEGA VDA) -
Chiedo un po' di silenzio in aula.
Presidente -
Consiglieri, per favore, un po' di
silenzio.
Ganis (LEGA VDA) -
Quest'iniziativa vuole mettere in
evidenza il problema che si manifesta ogni giorno lungo il tratto
di strada regionale n. 20 di Gressan. Iniziative volte a segnalare
questa problematica sono state presentate anche da altre forze
politiche di opposizione, in particolar modo dal collega Lucianaz,
e moltissime sono state le segnalazioni dei cittadini valdostani
che transitano ogni giorno lungo il summenzionato tratto. Ogni
mattina, dopo le ore 07:00, lungo il tratto si manifestano
lunghissime code da Gressan in direzione Aosta passando da Pont
Suaz; i tempi di percorrenza degli automobilisti si allungano,
l'inquinamento da smog provocato dai veicoli incolonnati aumenta e,
di conseguenza, aumenta anche il rumore, tant'è che proprio in
merito al rumore, ricordo che la Giunta regionale, mediante la
delibera n. 1680 del 28 dicembre 2018, aveva provveduto ad
approvare il piano di azione per la gestione ambientale della SR n.
20, un'infrastruttura con più di 3 milioni di transiti di veicoli
all'anno all'epoca. Oggi invece, secondo una stima, sono circa 7
milioni i veicoli che ogni anno transitano lungo la SR n. 20.
Personalmente posso sentirmi parte in causa dato che da circa
due anni vivo proprio lungo il tratto interessato e posso
confermare che la situazione è molto critica. Credo che il collega
Lucianaz lo abbia ben evidenziato in un'interpellanza da lui
presentata, mettendo in risalto il fatto che l'Amministrazione
comunale di Aosta e quella regionale al momento non erano
intenzionate a risolvere in tempi brevi questa criticità. Queste
sono risposte che ha dato lei, Assessore...
(intervento di un Consigliere, fuori microfono)
...tenuto conto che il ponte di Pont Suaz è stato acquisito...
Pont Suaz... questi non sono i problemi, i problemi sono altri, il
problema è il traffico lungo il ponte che voi fate finta di nulla e
la gente rimane incolonnata per ore, questi sono i problemi, non
l'accento!
Ricordato che in quest'ultimo anno sono state eseguite una serie
di manutenzioni programmate alle nostre infrastrutture e vari
lavori di interventi di adeguamento alla pavimentazione stradale,
il problema delle code che si manifestano non è risolto.
Evidenziate le parole dell'assessore Sapinet, che in questo momento
non sono previste ipotesi di modifica delle intersezioni stradali,
ma soltanto interlocuzioni tra Regione e Comune di Aosta, come
gruppo, impegniamo il Governo regionale a organizzare un tavolo di
lavoro con i Comuni della
Plaine
, la Giunta regionale e il
Comune di Aosta, per addivenire a una soluzione in merito alle
criticità che si manifestano lungo il tratto di SR n. 20.
Presidente -
Possiamo aprire la discussione generale. La
discussione generale è aperta. Ha chiesto la parola il consigliere
Lucianaz, ne ha facoltà.
Lucianaz (RV) -
Solo per dar man forte a
quest'iniziativa. Naturalmente il problema non è dei consiglieri
Ganis e Lucianaz ma, come potete ben immaginare, e se non lo sapete
immaginare, presentatevi puntualmente ogni mattina e anche ogni
pomeriggio e troverete sempre lo stesso caos. Io insisterei sul
fatto che questa sensibilità che viene sbandierata da parte del
Governo di un'attenzione particolare alla qualità dell'aria e alla
qualità di vita all'ecosostenibilità che spesso si ricorda in
questi frangenti viene decisamente calpestata e pare che non ci sia
neppure la volontà politica di affrontare la problematica, nel
senso che anche il Comune di Aosta, quando abbiamo avuto in
audizione l'assessore Cometto e il sindaco Nuti, a una mia
specifica domanda hanno risposto che, nonostante ci siano le
possibilità di allargare la rotonda del Pont Suaz, quella in Via
Primo Maggio - se ricordo bene si chiama Via Primo Maggio, comunque
è la vecchia via a Pont Suaz -, l'intenzione è di non trovare
modifiche appunto per scoraggiare l'ingresso di auto in città.
Se il problema è l'ingresso di auto in città, dobbiamo pur
trovare un modo di arrivare in città e penso che tutti qui i
presenti sappiano quanto sia problematico arrivare in città se non
in auto. Provate a fare in bicicletta o a piedi quel pezzo di
strada, a piedi adesso va un po' meglio con gli ultimi marciapiedi,
però rimangono i problemi attuali dell'attraversamento della linea
ferroviaria, eccetera. Non c'è la volontà politica di risolvere
questo problema, vi ricordo che nell'area della rotonda del Pont
Suaz nelle ore più caotiche si fermano gli autobus a scaricare gli
studenti, quindi abbiamo gli autobus che intasano il traffico, gli
studenti che devono attraversare la rotonda su più punti, quindi il
caos è moltiplicato, si concentra tutto in quella mezzora e poi, di
conseguenza, peggiora la situazione. Abbiamo sei posti auto
all'interno della rotonda, quindi uno spazio enorme utilizzato per
questa rotonda e, a mio avviso, si potrebbe sistemare sicuramente
in modo più efficiente la circolazione. Non mi dilungo oltre: tutti
voi siete al corrente di quale sia la problematica, da quanti anni
persista e sicuramente i cittadini valdostani ne sono
consapevoli.
Presidente -
Se non ci sono altri interventi, chiudiamo
la discussione generale. La discussione generale è chiusa. Per il
Governo replica l'assessore Sapinet.
Sapinet (UV) -
Grazie collega Ganis per quest'iniziativa
che condivido nei principi, nella visione e nella volontà di
risolvere le criticità, soprattutto di affrontarle, così come
ringrazio il collega Lucianaz per il suo intervento.
Si è detto che non c'è la volontà d'intervenire, che non ci sia
la volontà non è vero, anzi, nelle iniziative che hanno preceduto
questo Consiglio si è detto che, prima di parlare di un nuovo ponte
sulla Dora, vista anche un'infrastruttura d'impatto notevole e non
di facile realizzazione, è fondamentale fare alcune analisi prima.
Siamo avanti ma comunque un percorso è stato intrapreso anche
grazie alle varie iniziative e alle varie discussioni che ci sono
state in questo Consiglio, quindi iniziative che non sono cadute
nel vuoto e che hanno poi generato azioni che già erano in
programma ma che sicuramente abbiamo portato avanti e che ancora
avanti porteremo.
Qualcuno faceva riferimento a una questione ambientale acustica
che sicuramente ci sta a cuore, considerato il fatto che oggi
abbiamo il Dipartimento che si occupa di viabilità, che è parte
integrante del medesimo Assessorato che si occupa d'ambiente,
quindi tematiche che ci stanno a cuore. A conferma di tutto ciò
farò un elenco di tutta una serie di dati e di considerazioni sulla
SR n. 20, quella tra Gressan e Pont Suaz, che è stata oggetto, e
ancora lo sarà, di numerosi interventi e poi alcune considerazioni,
quindi al fine di migliorare poi la sicurezza e il deflusso del
traffico veicolare poi negli anni passati, è stata realizzata dalla
Regione la rotatoria in corrispondenza dell'importante intersezione
stradale tra località Pont Suaz, che è l'incrocio di tre strade
regionali: la n. 18 di Pila, la 19 di Pollein e la n. 20 di
Gressan. La n. 20 di Gressan, di collegamento tra il comune di
Gressan e Pont Suaz negli anni 2021 e 2022 è stata interessata da
interventi di adeguamento - che ha seguito il mio collega Marzi e
che ringrazio della collaborazione - della pavimentazione stradale
con conglomerato bituminoso fonoassorbente a bassa emissione
acustica, in attuazione del piano azione per la gestione del rumore
ambientale della SR n. 20 di Gressan, ove transitano, come diceva
il collega Ganis, più di 3 milioni di veicoli, nel caso specifico 3
milioni e 980 mila; questi sono i dati rilevati nell'ambito della
mappatura acustica della strada in argomento, ma sappiamo che poi
abbiamo altri numeri che lei correttamente ha citato che sono
ancora più importanti.
Tenuto conto poi dell'entità del traffico lungo la SR n. 20, i
Comuni di Gressan e Charvensod hanno inoltre rimosso le piattaforme
rialzate posizionate negli anni passati, riducendo i disagi agli
utenti della strada e la conseguente rumorosità.
A seguito poi dell'ultimazione nel 2023 dei lavori di
realizzazione della linea principale del metanodotto nel comune di
Gressan, quindi nel corrente anno, sarà previsto il completamento
degli interventi di adeguamento della pavimentazione stradale con
conglomerato bituminoso fonoassorbente a bassa emissione acustica,
in attuazione del piano di azione per la gestione del rumore
ambientale della SR n. 20 di Gressan.
È recente, dell'autunno, quindi parliamo di novembre, un
ulteriore sopralluogo dei competenti uffici regionali, in
collaborazione con il Comune di Gressan, finalizzato proprio alla
valutazione delle criticità inerenti alla SR 20 e a ulteriori
possibili migliorie che stiamo definendo con il Comune e che
saranno messe in atto principalmente per aumentare gli standard di
sicurezza di alcuni tratti.
Il Comune di Gressan ha poi installato lungo la SR dei sistemi
di controllo della velocità finalizzati al miglioramento della
sicurezza della circolazione stradale e proprio in queste settimane
è in corso di valutazione la possibilità e il conseguente iter per
il posizionamento di sistemi di controllo permanenti.
Nel corrente anno poi è previsto l'avvio della procedura per
l'affido di uno studio preliminare della viabilità complessiva
nell'ambito territoriale della
Plaine
e dell'
Envers
,
uno studio che individui le possibili soluzioni per la risoluzione
delle criticità che interessano la Plaine ma, in particolar modo,
la SR n. 20, che è un nodo cruciale, nonché le altre strade che
convergono verso il nodo di Pont Suaz. Uno studio approfondito,
articolato - e non dovremo aspettare la fase conclusiva - avremo
già dei dati nella fase intermedia, che sono fondamentali per poi
mettere in atto tutte le azioni successive.
Inoltre in questo 2024 - e qui ne abbiamo parlato in alcune
iniziative con il collega Lucianaz - nell'ambito del piano
regionale dei trasporti - e ringrazio il collega Bertschy per la
collaborazione -, che sarà presentato tra i mesi di febbraio e
marzo, ci saranno delle espressioni, delle considerazioni e una
visione anche sul futuro della linea Aosta/Pré-Saint-Didier e, di
conseguenza, verrà affrontata la questione annosa del collegamento
tra il centro di Aosta e l'area F8, una criticità che ha delle
ovvie ricadute sulla viabilità del Pont Suaz - ne abbiamo parlato
tante volte - prima di parlare di un nuovo ponte, dobbiamo capire i
ragionamenti su Aosta su questa situazione e su quello che sarà
probabilmente il prolungamento di Viale Partigiani. Tutti questi
passaggi saranno analizzati, se non approfonditi da un tavolo di
lavoro, che giustamente il collega Ganis ci propone, ma in realtà
poi un tavolo ce l'abbiamo già e la nostra volontà è quella di
continuare, anzi ulteriormente approfondire e aumentare il lavoro
all'interno del Conseil de la Plaine, che sempre più abbiamo
appunto intenzione di coinvolgere su queste tematiche.
Il Conseil de la Plaine è normato dalla legge 54/1998, agli
articoli 107, 108, 109, 110, 111 e l'articolo 112 ne norma il
regolamento, che troviamo anche sul sito del Comune di Aosta. Fanno
parte del Conseil de la Plaine i Comuni di Aosta, Brissogne,
Charvensod, Gignod, Gressan, Jovençan, Pollein, Quart, Roisan,
Saint-Christophe, Saint-Pierre e Sarre e poi tutti i Comuni, nel
caso ulteriore, potranno essere invitati e interessati a
partecipare ai lavori, così come ovviamente gli esponenti del
Governo regionale e i tecnici qualora ce ne fosse bisogno.
L'articolo 112 norma il regolamento e il funzionamento che prevede
l'attività e il confronto di queste e di altre tematiche. Nei
prossimi giorni proprio il Conseil sarà coinvolto in una delle
tante attività che stiamo portando avanti, in particolare
nell'analisi di queste tematiche nell'ambito di una riunione che è
stata convocata per analizzare, tra le altre cose, il progetto,
l'iter generale e le ricadute sulla viabilità che ci saranno, il
tutto legato all'importante intervento che sarà messo in atto sul
ponte che collega i comuni di Quart e di Brissogne, un
coinvolgimento che sarà esteso ai Consigli comunali dei due Comuni
ma che deve per forza vedere al tavolo il Conseil de La Plaine,
quindi con tutti i Comuni coinvolti, perché è chiaro che una
chiusura di un ponte come quello genera sicuramente nell'immediato
dei disagi ai comuni limitrofi ma che poi potranno beneficiare di
tutti gli aspetti positivi per il prosieguo degli anni. Come su
questo ponte, tanti altri saranno coinvolti, ne abbiamo parlato, il
ponte di Hône, il ponte di Avise e tanti altri, quindi il metodo è
un po' quello di passare sempre più spesso con il coinvolgimento
dei Comuni e in questo caso il Conseil de la Plaine che è e sarà
fondamentale anche per il confronto legato alla SR n. 20. Di fatto
il Conseil de la Plaine rappresenta più un gruppo di lavoro ma
forse anche qualcosa in più, perché di fatto è normato, quindi un
qualcosa di rafforzato che, come detto, verrà utilizzato su questi
aspetti e su tanti altri e che intendiamo sempre più coinvolgere
nelle nostre attività. Condividendo totalmente quella che è la sua
visione, la necessità di migliorare l'attuale situazione e il fatto
di affrontarla, non abbiamo detto di no a un nuovo ponte, ma
abbiamo detto: prima ragioniamo su Aosta, quindi per tutte queste
considerazioni, possiamo essere anche più veloci perché non abbiamo
bisogno d'istituire un nuovo gruppo di lavoro, perché, come detto,
c'è questo Conseil. Condividendo tutto quanto da lei detto e per le
ragioni che le ho espresso, chiederei il ritiro dell'iniziativa, in
alternativa noi ci asterremo.
Presidente -
Consigliere Ganis, ne ha facoltà.
Ganis (LEGA VDA) -
Ringrazio l'assessore Sapinet per le
risposte. Spesso le soluzioni ai problemi arrivano sempre dopo la
presentazione di una nostra iniziativa. "Stiamo facendo, stiamo
lavorando", ma il tempo passa e i problemi persistono. Le ricordo
che tutti i lavori eseguiti fino ad oggi, che comunque ho ben
presentato ed esposti nella mia iniziativa, non sono sufficienti a
risolvere la situazione, perché le code persistono.
Credo che il collega Lucianaz, oltre a mettere l'accento al
posto giusto, Pont Suaz, abbia ben evidenziato il problema... ci
manca anche... Visto che ad oggi vi erano in corso soltanto delle
collaborazioni e interlocuzioni tra Regione e Comune di Aosta, noi
abbiamo aggiunto un soggetto in più: i Comuni de la Plaine, questo
per facilitare il lavoro. Impegnare quindi un tavolo senza
puntualizzare i tempi e scadenze, è un impegno semplice e
costruttivo a nostro avviso.
Noi la mozione la porteremo al voto, rispettando il vostro
lavoro, ma, come gruppo di opposizione, è giusto dare la giusta
importanza anche al nostro impegno e l'attenzione nei confronti dei
cittadini.
Presidente -
Ha chiesto la parola il consigliere
Lucianaz, ne ha facoltà.
Lucianaz (RV) -
Per esprimere il voto favorevole
sicuramente e convintamente a quest'iniziativa non perché non
crediamo nel tavolo di cui ci ha parlato l'Assessore.
Effettivamente l'Assessore si è reso conto che ci ha dato un sacco
di interessanti notizie ma non abbiamo parlato della rotonda del
Pont Suaz e ha solo accennato al Comune di Aosta. La problematica è
tutta lì, poi mi sta bene che il Comune di Gressan voglia
migliorare la situazione della strada ma noi stiamo parlando di un
nodo e il nodo è ben circoscritto.
Non si vuol trovare una soluzione, in passate iniziative abbiamo
addirittura proposto di utilizzare il raccordo autostradale, come
viene definito adesso, ma che è in atto in quanto tangenziale sud
di Aosta per risolvere le criticità del traffico attorno ad Aosta,
per l'accesso in città; anche quello il presidente Testolin l'ha
sontuosamente definito inutile. Il problema rimarrà anche
nonostante tutti i vostri incontri e sono curioso di vedere, non di
certo in questa legislatura ma nella prossima, quale soluzione si
prospetterà. Voteremo a favore.
Presidente -
Altri interventi per dichiarazione di voto?
La parola al consigliere Baccega per dichiarazione di voto.
Baccega (FI) -
Non sapevo che eravamo già nelle
dichiarazioni di voto ma di dichiarazione di voto in effetti si
tratta.
Assessore, di tavoli apparecchiati a
saucisses et bouteilles
de Torrette Supérieur
ce ne sono già troppi, devo dire che
adesso veramente su questo punto già nel 2018 si era lanciato il
messaggio che c'erano delle forti criticità in quella zona. Quello
è un ponte - e giustamente avete fatto dei lavori - che serve i
Comuni di Pollein, di Charvensod, Gressan, Jovençan ma anche di
Aymavilles. È inevitabile che quella criticità andava risolta. Si
era proposto di fare uno studio di un ponte che andava nella
direzione di una parte andare a sinistra, verso Pollein e
Charvensod, dall'altra parte andare verso Gressan, Jovençan e
Aymavilles. Ora aspettare Aosta... c'è il rischio che ci facciano
una ciclabile con la parabolica lì così, perché le proposte poi
sono bizzarre che arrivano da quel tavolo del Comune di Aosta. Io
credo che ci sia bisogno di fermezza adesso, di decidere
politicamente se quella criticità si vuole risolvere in qualche
modo e come, poi potrebbe non essere un ponte ma potrebbe essere
qualche altra inventiva che qualche urbanista ci mette in campo -
perché no? - ma vogliamo capire che cosa si può fare, perché
davvero ci sono una serie di famiglie che sono obbligate, che hanno
magari due figli da portare uno a scuola e l'altro all'asilo anche
solo ad Aosta e che sono obbligate a partire tre quarti d'ora prima
da casa per poter rispettare i tempi. Diamo un servizio anche in
quel senso, facciamo qualcosa che in qualche modo ci metta in
condizioni di capire che alla fine di questa legislatura ci sia
quanto meno un'idea politica che va in quella direzione.
Presidente -
Altri per dichiarazione di voto? Assessore
Sapinet, a lei la parola.
Sapinet (UV) -
Solo per ulteriormente ribadire che si
condivide il ragionamento e che viene portato avanti all'interno
del Conseil de la Plaine che stiamo riunendo per questa
problematica e per le altre, perché riconosciamo che questo è un
problema che va affrontato e che va migliorata la situazione
attuale. Poi ovviamente i ragionamenti a seguire di un eventuale
nuovo ponte che vanno legati anche ad Aosta. I ragionamenti sul
nuovo ponte sono collegati ad Aosta, ma nella fase attuale si sta
riunendo quello che, di fatto, è già un tavolo che già c'è, che è
normato dalla 54/1998, che è il Conseil de La Plaine, che adesso a
breve, il 22 di questo mese, riuniremo per questa tematica ma anche
per altre, citavo prima il ponte di Brissogne. Questo solo per
precisare.
Presidente -
Non ci sono altre dichiarazioni di voto,
metto in votazione la mozione. La votazione è aperta. La votazione
è chiusa.
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rosaire, Sapinet, Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK