Consiglio Regionale della Valle d'Aosta - Oggetto del Consiglio n. 3539 del 25 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3539 del 25 febbraio 1988 - Resoconto
OGGETTO N. 3539/VIII - REIEZIONE DELLA PROPOSTA DI LEGGE
CONCERNENTE: "PROVVIDENZE PER FAVORIRE L'ATTIVITÀ PROMOZIONALE
DELLE ASSOCIAZIONI REGIONALI DEGLI ARTIGIANI".
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Noi chiediamo che il Consiglio si
pronunci su questa proposta di legge, che è stata presentata da più
di un anno, discussa in Commissione e rinviata diverse volte, e
siamo ancora in attesa del parere della Commissione regionale
sull'artigianato, la quale non si è ancora pronunciata in
merito.
La Commissione regionale ha dimostrato di non voler proporre
qualcosa di alternativo e di diverso, nonostante che, da parte
nostra, ci fosse la disponibilità a ritirare la presente proposta
di legge.
La legge da noi proposta ha lo scopo di offrire delle
provvidenze per favorire l'attività promozionale delle associazioni
regionali degli artigiani. Nell'attuale momento di crisi
dell'industria, il settore artigianale ha esteso la propria
attività, incrementando il numero delle ditte e degli addetti,
dimostrando di poter sopperire, almeno in parte, al calo di
occupazione che si continua a registrare nella grande
industria.
Noi riteniamo che, per raggiungere questo obiettivo, le
associazioni di categoria debbano avere, come avviene nel settore
della cooperazione, un contributo regionale che le aiuti ad
estendere le loro attività ed a promuovere presso gli artigiani
l'importanza della cooperazione e dell'associazionismo.
Il primo comma dell'articolo 1 indica i beneficiari delle
provvidenze previste dalla proposta di legge. Si tratta di tutte le
associazioni regionali degli artigiani che aderiscono alle
Confederazioni nazionali più rappresentative e di quelle locali che
abbiano almeno un eletto nella Commissione regionale
dell'artigianato. In questo modo le provvidenze non vengono
distribuite a pioggia, ma secondo fini ed obiettivi ben
precisi.
Il secondo comma dell'articolo 1 elenca le attività per le quali
sono previsti i contributi della legge: pubblicazioni periodiche,
attività promozionali, convegni, seminari, spese per l'elezione dei
rappresentanti delle associazioni nella Commissione regionale
dell'artigianato.
L'articolo 2 fissa le quantità dei contributi che,
sostanzialmente, si attestano tra il 50 ed il 75 per cento delle
spese ammesse, ma si prevede anche un tetto massimo.
Anche se la Commissione regionale per l'artigianato, nel punto
2. della lettera indirizzata alla Presidenza della Giunta, sostiene
che "le attività menzionate nell'articolo 1 comma II sono alquanto
generiche, pertanto le finalità della presente legge sono poco
chiare", a me pare, invece, che non le si vogliano approvare,
perché non è vero che non siano chiare. Probabilmente, la
Commissione regionale per l'artigianato, che è il massimo organo
degli artigiani, non ha voluto dare un contributo positivo e si è
limitata ad esprimere un parere negativo. Siamo preoccupati del
fatto che l'attuale Commissione non voglia favorire alcuna
innovazione. Ciò è negativo, perché questa proposta di legge
potrebbe dare alle categorie artigianali la possibilità di svolgere
una notevole attività promozionale. Il contributo, infatti, è
finalizzato a questo obiettivo, anche perché non si possono dare
contributi a coloro che non fanno nulla.
Per queste ragioni noi chiediamo al Consiglio di esprimere un
voto favorevole su questa proposta di legge e vorremmo sapere dalla
Giunta se sia disponibile o meno ad affrontare questo problema,
anche perché la Commissione, pur avendo avuto a disposizione tutto
il tempo necessario per proporre qualcosa di alternativo, non l'ha
fatto, restando inadempiente.
Di fronte all'assenza di proposte da parte della maggioranza,
noi chiediamo che si voti la nostra legge, la cui normativa esiste
già in altre regioni e quindi non è una novità in senso assoluto. È
una legge che può dare i suoi frutti, anche perché è interesse del
settore artigianale disporre di associazioni efficienti. La Regione
dia, quindi, ad esse un contributo come quello che, ad esempio,
viene dato al settore della cooperazione.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
La maggioranza si asterrà dal votare
questa proposta di legge, non certo perché non condivida alcune sue
finalità, quanto piuttosto perché - al di là del giudizio della
Commissione, in merito al quale farò ai proponenti una
contro-proposta - essa si può prestare ad un uso non del tutto
corretto.
La Valle d'Aosta è una tra le poche regioni d'Italia che hanno
già una propria Commissione regionale, eletta secondo nuovi
criteri, che si qualifica come un piccolo parlamento del mondo
artigianale. Occorre evitare possibili duplicazioni e triplicazioni
di iniziative nel settore, mentre è opportuno coordinare l'azione e
l'attività delle varie associazioni. Condivido alcune esigenze in
funzione di stimolo innovativo per l'attività complessiva delle
associazioni, proprio per evitare che queste ultime tendano a
cristallizzare l'esistente. Questa proposta di legge, tuttavia, che
non ha certo avuto una accoglienza entusiastica da parte della
Commissione regionale per l'artigianato, nella situazione attuale
presenta appunto il rischio di porre le condizioni per favorire la
triplicazione di iniziative di carattere analogo.
La Regione, finora, prima di proporre iniziative di vario
genere, ha sempre sentito il parere di tutte le associazioni di
categoria e quindi ha fatto un'azione di stimolo nei loro confronti
in funzione di un certo coordinamento e di una limitazione della
conflittualità tra le diverse associazioni.
L'astensione della maggioranza, quindi, ha il significato di
soprassedere ad ogni decisione e di invitare ufficialmente, specie
se sarà unanime il parere del Consiglio regionale, la stessa
Commissione ad avanzare una proposta che tenga fermi gli obiettivi
che questa legge vuole perseguire, ma che eviti possibili
triplicazioni di associazioni o di iniziative. Questa è la
motivazione dell'astensione della maggioranza.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Vorrei capire un po' meglio che cosa
propone l'Assessore, anche perché questa proposta di legge è già
stata rinviata diverse volte. Ci propone forse di ritirarla con
l'impegno...
(...INTERRUZIONE dell'Assessore LANIVI...)
MILLET (P.C.I.):
Voglio solo capire se l'Assessore ci
invita a soprassedere nuovamente...
(...INTERRUZIONE dell'Assessore LANIVI...)
MILLET (P.C.I.):
Noi aderiamo a questa richiesta ed anzi,
come ho già detto, l'auspichiamo. Ritenendo che le leggi, in ogni
caso, non possano restare ferme nei cassetti e che c'è la nostra
dichiarata disponibilità a predisporre ed a votare una nuova legge,
chiediamo che ci sia, comunque, un pronunciamento del Consiglio
sulla nostra proposta di legge. Ovviamente, non è che dopo il voto
del Consiglio noi, quasi per dispetto, non saremo più disponibili;
questo no! Diciamo che la nostra proposta è utile per il settore e
riteniamo che il Consiglio si debba pronunciare. Ci dispiacerà se
non sarà accolta, ma rimarrà fermo, comunque, il nostro impegno ad
offrire il nostro contributo, che si concretizza con questa
proposta di legge.
PRESIDENTE:
Passiamo all'esame dell'articolato.
Do lettura dell'articolo 1.
ARTICOLO 1
1.
Allo scopo di favorire le attività promozionali ed
istituzionali delle Associazioni regionali degli artigiani,
aderenti alle Confederazioni nazionali artigiane più
rappresentative o che abbiano almeno un eletto nella Commissione
regionale dell'artigianato, di cui alla legge regionale 20 maggio
1986, n. 24, la Regione Valle d'Aosta concede contributi nelle
misure previste all'art. 2 della presente legge.
2.
I contributi regionali sono concessi per le
seguenti attività:
a) pubblicazioni periodiche o monografiche concernenti
l'attività promozionale ed istituzionale delle associazioni
regionali degli artigiani;
b)
attività promozionali relative agli insediamenti
delle imprese artigiane, al loro aggiornamento tecnologico, alla
razionalizzazione ed all'aumento della produzione, alla
commercializzazione dei prodotti, allo sviluppo dello
associazionismo;
c) convegni e seminari attinenti alle finalità istituzionali
degli organismi predetti; nonché studi e ricerche indirizzati alle
finalità di cui al precedente punto b);
d) spese sostenute nella campagna per l'elezione dei
rappresentanti delle associazioni nella Commissione regionale
dell'artigianato, di cui alla legge 20 maggio 1986, n. 24.
PRESIDENTE:
Se nessuno chiede la parola, pongo in
votazione l'articolo 1, testé letto.
ESITO DELLA VOTAZIONE
Presenti: 27
Votanti: 11
Favorevoli: 11
Astenuti: 16 (Bondaz, Borbey, Chabod, Faval, Lanièce, Lanivi,
Maquignaz, Martin, Perrin, Pollicini, Ricco, Rolando, Rollandin,
Stévenin, Tamone e Voyat)
Il Consiglio non approva
PRESIDENTE:
Signori Consiglieri, il Regolamento prescrive
che, quando il primo articolo di una proposta di legge non viene
approvato, deve intendersi come non approvata tutta la proposta di
legge e, pertanto, la proposta di legge n. 378, presentata dal
Gruppo Comunista, è respinta.
IL CONSIGLIO prende atto
PRESIDENTE:
Do lettura dei rimanenti articoli della
proposta di legge.
ARTICOLO 2
1. I contributi regionali a favore di ciascuna associazione
sono concessi nelle seguenti misure:
a) per pubblicazioni periodiche o monografiche, nella misura del
50% della spesa riconosciuta ammissibile, fino ad un importo
massimo del contributo pari a lire 20 milioni per anno;
b) per attività promozionali, nella misura del 75% delle spese
riconosciute ammissibili, fino ad un importo massimo del contributo
pari a lire 50 milioni per anno;
c) per convegni e seminari, studi e ricerche, nella misura del
75% della spesa riconosciuta ammissibile, fino ad un importo
massimo del contributo pari a lire 50 milioni per anno;
d) per spese sostenute nella campagna elettorale per l'elezione
dei rappresentanti delle associazioni nella Commissione Regionale
dello artigianato, nella misura del 50% delle spese riconosciute
ammissibili, fino ad un importo massimo del contributo pari a lire
10 milioni.
ARTICOLO 3
1. Le domande per la concessione dei contributi di cui alla
presente legge debbono essere inoltrate all'Assessorato
all'Industria, Commercio, Artigianato e Trasporti della Regione
Valle d'Aosta, entro il 31 dicembre di ogni anno, e debbono essere
corredate di un programma dettagliato delle attività da svolgere
nell'anno successivo, con l'indicazione dei costi previsti per la
realizzazione dell'iniziativa.
2. I contributi sono concessi con deliberazione della Giunta
regionale, su proposta dell'Assessore all'Industria, Commercio,
Artigianato e Trasporti, sentita la competente Commissione
consiliare.
3.
L'erogazione dei contributi verrà effettuata con
successivi provvedimenti della Giunta regionale, su presentazione
di idonea documentazione di spesa.
4. In sede di prima applicazione della presente legge i
contributi sono riconosciuti anche per l'anno in cui la legge viene
pubblicata, previa presentazione delle domande entro novanta giorni
dalla data di pubblicazione nel Bollettino Ufficiale della Regione
Valle d'Aosta.
ARTICOLO 4
1.
L'onere derivante dall'applicazione della presente
legge, valutato in annue lire 250 milioni, graverà sul capitolo
36650 (di nuova istituzione) "Provvidenze per favorire l'attività
promozionale delle associazioni regionali degli artigiani" del
bilancio di previsione della Regione per l'anno 1987 e sui
corrispondenti capitoli dei bilanci successivi.
2.
Alla copertura dell'onere di cui al precedente
comma si provvede:
- per l'anno 1987 mediante riduzione di lire 250 milioni
dello stanziamento iscritto al capitolo 50150 (Fondo globale per il
finanziamento di spese per ulteriori programmi di sviluppo - Spese
di investimento) del bilancio di previsione per l'esercizio
finanziario 1987, relativo a "Interventi straordinari per lo
sviluppo ed ammodernamento del sistema economico e produttivo", che
conseguentemente risulta ridotto a lire 750 milioni;
- per gli anni 1988 e 1989 mediante impiego per lire 500 milioni
delle risorse disponibili iscritte al programma 2.2.2.10
"Interventi promozionali per l'artigianato" del bilancio
pluriennale 1987/1989;
- per gli anni successivi mediante apposita previsione nelle
leggi di approvazione dei relativi bilanci.
ARTICOLO 5
1. Al bilancio di previsione della Regione per l'anno 1987
sono apportate le seguenti variazioni:
Parte spesa
Variazione in aumento
Cap. 36650 (di nuova istituzione) "Provvidenze per favorire
l'attività promozionale delle associazioni regionali degli
artigiani".
Lire 250.000.000
Variazione in diminuzione
Cap. 50150 "Fondo globale per il finanziamento di spese per
ulteriori programmi di sviluppo - Spese di investimento"
Lire 250.000.000
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK