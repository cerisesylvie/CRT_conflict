Consiglio Regionale della Valle d'Aosta - Oggetto del Consiglio n. 1681 del 12 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1681 del 12 dicembre 1995 - Resoconto
SEDUTA ANTIMERIDIANA DEL 13 DICEMBRE 1995
OGGETTO N. 1681/X Leggi di bilancio 1996. Discussione
generale.
Presidente Je rappelle que nous sommes en train de discuter le
point à l'ordre du jour nn. 12bis et 12 ter. Après le rapport de
l'Assesseur Lévêque, la discussion générale est ouverte.
Je passe la parole à l'Assesseur Lévêque pour présenter les
amendements qui viennent d'être présentés et qui seront distribués
à tous les conseillers.
Lévêque (Ass.tec) Gli emendamenti che presentiamo sono tre: il
primo è una nuova stesura della relazione del disegno di legge 167,
cioè della finanziaria, dove l'unica innovazione rispetto al testo
che avevate è il paragrafo relativo all'art. 22, che viene meglio
esplicitato per meglio spiegare in relazione le finalità
dell'articolo stesso, soprattutto per quanto attiene la gestione
del bilancio pluriennale.
E' un fatto tecnico, su questo c'è una diversa interpretazione
fra la Regione e la commissione di coordinamento sugli impieghi
pluriennali; è stato consigliato, poiché l'articolo 22 prevede
delle norme che dovrebbero chiarire questa questione degli impegni
pluriennali, di esplicitare bene in relazione all'articolo 22 qual
è lo scopo di questa norma. Quindi abbiamo ampliato di qualche riga
semplicemente in relazione alla cosa.
Il secondo invece è un emendamento effettivo alla finanziaria, è
un articolo 23 bis, che rappresenta l'interpretazione autentica di
una norma prevista nella finanziaria bis dell'anno scorso,
richiesta dall'Assessorato all'industria per la gestione della
legge 41/91.
Il terzo emendamento è una sostituzione: per un mero errore
materiale, sia nel bilancio di previsione '96 sia nel bilancio
pluriennale erano stati accorpati nel capitolo 21400 anche i valori
del capitolo 22630, che è la convenzione per l'Air Vallée. Con
questa rettifica si separano due capitoli che sono di significato
diverso e che per puro errore di calcolatore erano stati messi
insieme.
Presidente Ha chiesto la parola il Consigliere Linty.
Linty (LN) Ragionar di numeri è la cosa più semplice del mondo,
soprattutto quando si parla di cifre puramente indicative.
Per la terza volta nella decima legislatura ci troviamo a
discutere delle previsioni generali di entrata e di spesa, decise
dalla Giunta regionale per l'anno venturo.
Abbiamo sempre riconosciuto sin dall'inizio e continuiamo a
riconoscere anche ora, la valenza politica del bilancio
previsionale, anche se rifiutiamo la prassi perversa di propinare
ai cittadini bilanci di previsione con cifre spettacolari in
entrata e in uscita, che sembrano libri dei sogni, dei quali solo
qualcuno si avvera.
L'efficienza politica di una Giunta si misura però su un altro
documento, il rendiconto consuntivo, ove si può verificare se i
sogni promessi si sono avverati. Purtroppo la tendenza
generalizzata degli amministratori e degli organi di informazione è
quella di dedicare ampi spazi e fiumi di inchiostro alle cifre
fittizie e di semplice stima dei documenti previsionali, piuttosto
che approfondire i risultati del conto consuntivo, ove si evince la
reale capacità di gestire le risorse disponibili da parte di un
organo esecutivo. In altre parole, ci pare ormai prassi consolidata
l'alterazione delle cifre iscritte a bilancio nel corso
dell'esercizio, non rispettando così quel principio di veridicità
che dovrebbe stare alla base di qualsiasi documento contabile.
L'immagine esterna che è stata propinata ai valdostani è che il
bilancio per il 1996 sia particolarmente ricco. Almeno così si è
letto su diversi organi di stampa, nei quali è stato dato ampio
risalto alla salubrità finanziaria della Regione. Qui si innesta la
nostra prima considerazione: ciò non risponde al vero.
Analizziamo la prima parte del bilancio, le entrate, la cui
lettura permette di capire se un bilancio è ricco o povero. Le
entrate sono diminuite rispetto al 1995; mentre nel 1995 le entrate
di competenza si sono assestate su 2459 miliardi, la previsione di
competenza per il 1996 è di 2402 miliardi. Depurando questi valori
dalle contabilità speciali, si ottengono rispettivamente 1815
miliardi di entrata nel '95 e 1785 miliardi nel '96.
Il delta è esattamente di 30 miliardi in meno nella previsione
del prossimo anno, quindi per tornare all'ottimismo profuso dagli
amministratori in sede di presentazione alla stampa di questo
documento contabile, segnaliamo subito questo difetto di entrate,
che è stato venduto alla opinione pubblica come eccesso di
ricchezza.
Qui non si tratta di massima prudenza nella determinazione delle
entrate, come dichiarato dall'Assessore Lévêque; già lo scorso anno
l'errore di previsione in entrata è stato di più di 120 miliardi:
previsti 1694 e introitati 1815. Riteniamo che un buon
amministratore non possa permettersi di sottostimare le entrate con
un margine così ampio.
Da un esame più dettagliato delle entrate emerge la scarsa
attitudine della Regione nell'esigere i crediti. In particolare, i
capitoli che vanno dal n. 2700 al n. 2715, relativi ai fondi per il
finanziamento dell'edilizia convenzionata agevolata per gli anni
che vanno dal 1978 al 1991, presentano residui attivi per quasi 10
miliardi, di fronte ad una previsione di competenza 1996 di poco
più di 2 miliardi.
La fragilità del nostro sistema finanziario risalta dalla
preponderanza fra le entrate del trasferimento della quota
sostitutiva dell'Iva all'importazione. Questa quota sostitutiva
costituisce oltre un quarto delle entrate globali; l'aspetto che
più ci interessa sottolineare in questa sede non è però il rapporto
numerico fra i 476 miliardi di trasferimento statale e i 1785 delle
risorse disponibili totali, ma piuttosto la dimostrazione
dell'entità del flusso assistenzialistico che percepiamo
annualmente da Roma, senza il quale non riusciremmo a far fronte
alle spese annualmente iscritte in bilancio.
Vero è che parte di questi fondi viene utilizzata per far fronte
alle competenze trasferiteci dallo Stato, ma è altrettanto vero che
se vogliamo prepararci ad una entrata in uno Stato federale,
dobbiamo cominciare a fare i conti con le risorse e le competenze
della nostra regione. Infatti, l'economia federale prevede che
siano le entità federate a trasferire fondi allo Stato per la
gestione delle competenze loro attribuite dalla nuova costituzione,
non viceversa. Ma il vero e proprio dato eclatante di questo
bilancio, un vero record degno di attenzione, è lo sfondamento del
tetto di 1000 miliardi per la spesa corrente e non di poco, in
quanto sono ben 1059 miliardi.
Lo scorso anno l'Assessore annoverava fra le scelte di fondo la
riduzione delle spese corrente comprimibili, quest'anno si parla di
massimo rigore al contenimento delle spese. In realtà, non possiamo
far altro che prendere atto che le buone intenzioni della Giunta
regionale si sono fermate sui 986 miliardi previsti sul bilancio di
previsione dell'anno in corso, ma si sono frantumate sui 1059
miliardi di quest'anno, con un incremento del 7,5 percento rispetto
allo scorso anno.
Visto lo scarto esistente fra le cifre stimate e quelle
impegnate, che nel 1994 era di 928 miliardi in previsione e 1051
miliardi a consuntivo, significa più 123 miliardi, se il trend
viene confermato anche per l'anno in corso non è difficile
prevedere che le spese correnti a consuntivo 1996 saranno superiori
ai 1100 miliardi. Ne risulta di conseguenza che l'obiettivo della
compressione delle spese correnti, a suo tempo auspicata
dall'Assessore, rimane sulla carta, potendo noi come tutti quanti
solamente constatare che l'unica vera compressione, o taglio, si ha
nel settore degli investimenti. Spese di investimento che nei conti
consuntivi, fotografia realistica dell'efficienza politica di un
esecutivo, sono ormai ridotte ad una quota decisamente inferiore al
40 percento delle risorse disponibili.
In conclusione, la Regione può essere paragonata ad una lussuosa
Rolls Royce con un fragile motore da utilitaria, che ha uno
straordinario consumo di carburante. E, come se non bastasse, il
conducente si è dimenticato di mollare il freno a mano.
Presidente Ha chiesto la parola il Consigliere Borre.
Borre (UV) Da sempre la politica è considerata l'arte del
possibile, nel senso che di un medesimo problema si può dire di
tutto e il contrario di tutto. Oggi però vi è l'esigenza, l'obbligo
di cambiare rotta: si deve fare una politica più realistica, più
concreta, e con questo vorrei si potesse smentire il detto "plus ça
change, plus est la même chose". Credo che questo bilancio di
previsione '96 abbia saputo cogliere la fine dell'emergenza e
guardare con reale ottimismo alle possibilità di sviluppo
socioculturale ed economico che la Valle d'Aosta ha davanti a
sé.
Tutto questo emerge da un esame più generale del programma
triennale di spesa, predisposto dalla Giunta; sarebbe infatti miope
voler esprimere un giudizio politico sul bilancio di previsione per
l'anno '96, se non si confrontasse con gli obiettivi fissati per il
prossimo triennio, che hanno il loro punto di forza nella riforma
organizzativa dell'apparato burocratico che sarà completata entro
il prossimo anno.
Detto questo, la considerazione logica che ne consegue è che
mai, come in questa occasione, i documenti finanziari che siamo
chiamati ad approvare sono attinenti al programma di legislatura
che questa maggioranza si è data al momento di eleggere la Giunta
Viérin. Se mi è permesso, più che di attinenza, direi che si tratta
di una sovrapposizione di documenti sulle cose da fare con lo
strumento necessario per realizzarle, il bilancio.
Certo è che dai banchi dell'opposizione possono giungere
critiche, che mi auguro né demagogiche, né pretestuose, né
velleitarie, ma è altrettanto vero che mi sembra difficile poter
immaginare un bilancio diverso da quello che stiamo esaminando, in
grado di affrontare con chiarezza trasparenza, lucidità e
incisività nel momento di transizione che sta attraversando la
Valle d'Aosta.
Terminata la fase emergenza, dovuta alla crisi generale che ha
investito non solo la Valle d'Aosta, dobbiamo ora guardare avanti
con rinnovato ottimismo. Le condizioni di un consolidamento di un
rilancio delle attività produttive valdostane sono davanti a noi e
noi abbiamo la responsabilità di coglierle e di governarle. In
questo senso dobbiamo considerare con soddisfazione gli elementi di
novità introdotti nella predisposizione tecnica del bilancio, che
ci permettono una visione più ampia e nello stesso tempo più
corretta delle previsioni di spesa che sono, ripeto, assolutamente
compatibili con gli obiettivi programmatici che si è dato questo
Consiglio.
Come tradizione, ci sarà chi parlerà di libro dei sogni, chi di
diario dei buoni propositi, chi di enciclopedia delle promesse;
siamo abituati al rituale del gioco delle parti in fase di
approvazione di bilancio. Ma quest'anno mi sento di chiedere a
tutti i consiglieri, anche a coloro che forse hanno già deciso di
votare contro, di compiere un'atto di responsabilità politica nei
confronti di tutti i valdostani, anche a Marguerettaz...
Chiedo loro di considerarlo positivamente, non perché questa
maggioranza abbia bisogno del loro sostegno, ma perché il Consiglio
regionale con la riforma dell'amministrazione e la tecnica di
predisposizione del bilancio che ne è la diretta conseguenza,
assume un ruolo di centralità nella gestione politica della cosa
pubblica.
Chiedo a tutti di valutare attentamente questo bilancio, per
segnare con forza il nuovo ruolo che assumerà il Consiglio della
Valle. Il confronto politico troverà infatti la sua massima
espressione nell'esame del bilancio consuntivo; in questa sede il
Consiglio avrà il diritto-dovere di dire se l'esecutivo ha
rispettato gli indirizzi dell'assemblea. E questo non vuole certo
dire che questo bilancio di previsione non presenti alcune ombre,
sono ombre che potranno essere dissolte dalle puntualizzazioni
degli Assessori.
Parlavo di qualche ombra; una di queste mi sembra che avvolga le
politiche in materia di lavoro e occupazione, mi spiego meglio. Non
ho trovato indirizzi chiari ed evidenti di politica industriale,
commerciale e turistica. Mi sarebbe piaciuto che, così come è stato
fatto per la sicurezza e la promozione sociale, dove gli interventi
segnano un 15 percento, anche per l'industria, commercio e turismo
vi fossero più indirizzi visibili. Certo, grandi interventi di
reindustrializzazione sono stati fatti in bassa Valle, notevoli
sforzi sono stati compiuti per mantenere una presenza industriale
ad Aosta, ma in futuro come intendiamo muoverci? L'obiettivo è
quello di creare posti di lavoro compatibili con le professionalità
presenti in Valle?
Dagli impegni in materia di formazione professionale emerge con
forza che c'è una volontà di creare in Valle maestranze e quindi
dirigenti, ed allora con altrettanta forza si deve evidenziare come
si intendono occupare queste nostre professionalità. Badate bene
che il discorso fatto per l'industria manifatturiera vale anche per
l'edilizia e per tutti gli altri settori economico-produttivi della
Valle.
Ritengo opportuno richiamare l'attenzione su un altro aspetto di
grande impatto sociale, il commercio. Vorrei che l'Assessore desse
un sua chiave di lettura alle politiche in materia di commercio che
intende perseguire con il bilancio '96 e con quello triennale:
grande distribuzione, applicazione della legge 79/94 per le zone di
montagna, commercio al dettaglio nei piccoli comuni, sono queste
tre grandi opzioni sulle quali da qui a fine legislatura è urgente
confrontarci per individuare una linea chiara nell'interpretazione
ed inequivocabile nella realizzazione.
Anche il settore del turismo ha qualche zona d'ombra, in
particolare per quanto riguarda la valorizzazione e la fruizione
dei monumenti e dei siti archeologici. L'impegno per il recupero
dell'area di Saint-Martin de Corléans, oltre a rivitalizzare una
zona del capoluogo regionale, creando grandi possibilità di
sviluppo, può segnare l'inizio di un diverso modo di agire.
Voglio inoltre soffermare l'attenzione su alcuni punti che
ritengo di grande rilievo e che dovranno a mio avviso essere
affrontati con strumenti e tempi reali: energia, quindi politica
dell'utilizzo dell'acqua; politica della casa, non solo il settore
pubblico ma tutto il settore abitativo, garantendo così accesso
all'abitazione a tutti secondo le proprie risorse; acquedotto del
Monte Bianco, razionalizzazione delle risorse, possibile migliore
gestione garantendo costi e qualità; poi, in via generale, si dovrà
andare.... è un monumento...
Bich (fuori microfono) ... la barzelletta....
Borre (UV) ... non ci credo che sia una barzelletta, dovrà
essere la realizzazione, Bich.
E poi, in via generale, si dovrà andare a ridefinire il ruolo di
alcuni monumenti che mi sembra abbiano il fiato grosso: centro
sviluppo, CREL, fondazione turistica, Finaosta. Per loro si deve
ridisegnare un ruolo che eviti le troppe sovrapposizioni e
antagonismi, che ne hanno limitato la capacità operativa.
Ritengo sia necessario, per quanto previsto nel bilancio, per
l'informazione andare oltre; dobbiamo affrontare il tema
informazione con una impostazione più complessa e finalizzata ad
una legge che prevede interventi per la valorizzazione e lo
sviluppo dell'informazione locale, una informazione locale che
garantisca una promozione educativa e culturale sulla comunità
regionale, una informazione corretta, tempestiva e obiettiva.
Un ultimo flash: perché non pensare alla camera di commercio,
sull'esempio di quanto fatto in Alto Adige?
Queste suggestioni, che non mettono assolutamente in discussione
la validità né del bilancio '96 né del bilancio triennale, sono
suggestioni che non vogliono essere una provocazione per discutere
quello che non c'è in questi documenti finanziari, ma sono uno
stimolo ad una serena discussione del bilancio di metà legislatura
e un contributo ad un aggiornamento del programma di legislatura.
Sono queste le considerazioni per le quali ho rivolto l'appello a
tutte le forze politiche perché compiano un atto di fiducia verso
uno strumento finanziario che segna una svolta nel modo di
governare ed essere amministratori; un nuovo modo che fonda le
proprie radici sulla trasparenza e sulla capacità di raccogliere le
istanze che vengono direttamente dai cittadini.
In conclusione, oggi del bilancio a mio parere non va data una
lettura di cifre, capitoli, codici, ma dobbiamo cogliere ed
evidenziare le innovazioni tecniche che portano alla
semplificazione del documento: l'accorpamento di spese aventi la
stessa natura, facendo così calare il numero di capitoli;
l'impostazione collegiale dell'attività della Giunta, con
l'approvazione da parte della stessa del bilancio di gestione,
strumento che supera la codificazione dell'assessorato dirigente;
l'impostazione al bilancio come documento che caratterizza la
programmazione dello sviluppo della regione, impostazione che
permetterà una più chiara lettura del momento di verifica
dell'azione prevista nel programma legislativo.
Presidente Ha chiesto la parola il Consigliere Lanièce.
Lanièce (GA) La discussione del bilancio di previsione della
Regione per l'anno finanziario 1996 e per il triennio 96-98
rappresenta un momento importante dal punto di vista politico. In
effetti, dalla lettura del suo contenuto e dall'analisi conseguente
dei valori e delle cifre in esso indicati, si possono cogliere ed
evidenziare le scelte e gli indirizzi programmatici che la
maggioranza intende compiere ed attuare, e si possono desumere i
metodi che si vogliono adottare per la gestione delle risorse
pubbliche che, correttamente, dovrebbero essere finalizzate al
soddisfacimento dei bisogni dei cittadini.
E' una occasione, inoltre, per un confronto, pur nel rispetto
delle rispettive parti, fra chi conduce l'azione di governo e chi
svolge il ruolo dell'opposizione, il cui compito ovviamente è
quello di controllare e di pungolare l'azione governativa.
Il documento finanziario che ci apprestiamo a discutere e votare
deve dimostrare in sintesi le capacità del governo regionale di
amministrare bene la res publica; amministrare, che non vuol dire
svolgere solamente attività ordinaria, diretta alla semplice
gestione dell'apparato esistente, ma che deve comportare
l'effettuazione di scelte nei vari settori, scelte strategiche che
abbiano come fine il miglioramento della qualità della vita, sia
dal punto di vista sociale che economico della comunità, nei cui
confronti tali scelte vengono e verranno operate.
L'Assessore, nella sua relazione di presentazione del documento
finanziario, ha sottolineato a più riprese il carattere innovativo
di questo bilancio di previsione, affermazione che mi sento di
condividere in parte. In effetti, vi è una evidente semplificazione
del documento contabile, operata attraverso l'accorpamento di spese
aventi sostanzialmente la stessa natura e la riclassificazione dei
vari capitoli di bilancio, con una diminuzione del loro numero. Si
è passati, inoltre, da una ripartizione per assessorati ad una più
collegiale ripartizione secondo linee di intervento.
Se, quindi, si può accettare ed apprezzare la volontà di dare
una nuova forma ed architettura al documento previsionale, non si
può purtroppo altrettanto sostenere la novità nel contenuto dello
stesso; quindi innovazione nella forma, ma non nella sostanza. E
ciò è evidente se si fa un'analisi approfondita e ragionata dei
vari dati previsionali.
Innanzitutto, emerge la non corrispondenza di questo bilancio
alla realtà valdostana. Come si può pensare, a fronte di circa 1785
miliardi, di riuscire a spendere tutto quanto senza che ci sia un
avanzo? Perché, visto che nei valori assestati del 1995 vi è un
avanzo di amministrazione di circa 80 miliardi, non è stato stimato
per il '96 un avanzo di amministrazione che puntualmente si
verificherà il prossimo anno? La risposta è che così si è operato
un artificio contabile, che permetterà di avere al luglio '96 una
riserva occulta da utilizzare a proprio piacimento per le
variazioni di bilancio.
Se invece, correttamente, si fosse preventivata una somma
ipotetica di avanzo di amministrazione, automaticamente avremmo
avuto un valore molto più basso del mutuo a pareggio, che se non
sbaglio è uno degli obiettivi da sempre proclamati da questa
maggioranza. Ma ovviamente sarebbe venuta meno quella cosiddetta
riserva occulta, da utilizzare in sede di variazione di
bilancio.
Come stavo dicendo precedentemente, questo è un esempio
sintomatico della non corrispondenza alla realtà di questo bilancio
come di quelli precedenti, ed è perciò che sostengo che non si
possa parlare di innovazione del bilancio dal punto di vista
sostanziale, che è poi quello che conta di più.
Nella relazione illustrativa dell'Assessore è stata più volte
sottolineata la volontà di andare verso una Regione più leggera,
che abbia solo funzioni di programmazione, verifica, controllo,
abbandonando così il ruolo gestionale ed assegnando agli enti
locali le dovute competenze e risorse. Anche qui mi permetto di
dissentire in parte, anche perché quello della regione leggera è un
proposito "déjà entendu", non del tutto corrispondente alla realtà
politica ed economica valdostana.
A differenza del resto dell'Italia, dove si stanno avviando nei
vari settori le privatizzazioni, in Valle per ora si continua a
coltivare la regionalizzazione: la Regione continua ad essere il
fulcro di tutti gli interessi e di tutte le azioni imprenditoriali
e non, determinando una minore crescita dell'imprenditoria e della
professionalità locale, con evidente ripercussione negativa sulla
competitività della stessa offerta imprenditoriale e professionale
valdostana.
Commentare criticamente un bilancio di previsione vuol dire
anche analizzare le cifre, o meglio stime, intese come traduzione
di scelte politiche, riservandosi comunque di verificare se quelle
cifre o stime troveranno concreta attuazione - questo nel bilancio
consuntivo - tenendo fede così ai propositi che le hanno
determinate. E' quindi importante sottolineare che sono le scelte
politiche a dover essere oggetto di osservazione e di analisi.
A tale proposito vorrei fare alcune considerazioni. Per quanto
concerne il settore del turismo, si nota la mancanza di linee
guida. Al di là dei trasferimenti previsti nel bilancio, si ha la
sensazione di una mancanza di continuità e di linearità nell'azione
turistica, e inoltre la bassa qualità dell'offerta turistica e la
stessa scarsa organizzazione fanno sì che non si raggiungano i
livelli del Trentino. Il problema delle terme, ieri già dibattuto
in quest'aula, nonostante la volontà espressa a più riprese da più
parti in questi ultimi anni, continua a non trovare soluzione.
Rimangono irrisolti, tra l'altro, l'annoso problema dell'area
sportiva in zona Tzamberlet, il problema dell'ultimazione e della
gestione delle cattedrali nel deserto, (vedi Ecole des neiges,
palazzetto di Gressoney), la famosa area megalitica di Saint-Martin
de Corléans che possiamo dire, facendo una battuta, è ormai
fossilizzata.
L'anno scorso nei fondi globali erano state preventivate somme
per la creazione di un campo da golf, somme e scelte che sono
venute meno nella previsione di quest'anno, a dimostrazione, se ce
ne fosse ancora bisogno, della mancanza di linee guida da seguire
fino in fondo per poter effettivamente migliorare il settore
turistico valdostano.
Per quanto concerne il settore dell'industria, mi permetto di
non condividere le considerazioni ottimistiche che emergono dalla
presentazione del bilancio, perché anche in questo settore, come
già nel turismo, si ha la sensazione di una mancanza di strategia
mirata a sollevare le sorti dell'industria valdostana. Si ha la
sensazione di una linea strategica che vive alla giornata senza una
seria ed oculata programmazione finalizzata a determinati e ben
precisi obiettivi.
D'altronde, quali sono state finora le scelte dell'Assessorato
in merito ad esempio al problema delle acque minerali, alla
riconversione ex Cogne, alla predisposizione del piano energetico,
al progetto della zona franca e a quello della camera di
commercio.
Leggendo le cifre di questo documento contabile, in modo
particolare quelle a disposizione della Finaosta, mi sorge
spontanea una considerazione. La Finaosta è diventata, in modo
particolare per l'industria, ma anche per altri settori, il centro
direzionale e decisionale, passando da un compito di cosiddetto
braccio operativo ad uno più decisamente politico, cioè a quello di
organo decisionale, esautorando in questa maniera il ruolo dei
politici. Questa è una cosa molto grave.
Per quanto riguarda il settore dell'ambiente, invece lì esiste
una chiara e precisa strategia del settore, o meglio, propaganda
politica, tenuto conto anche dei recenti disegni di legge
presentati in Consiglio su iniziativa dell'Assessorato (vedi
aumento tariffa passaggio TIR, pedaggio su strade comunali).
Ma anche qui, nonostante l'esistenza di linee guida
propagandistiche ben precise, urgono dei chiarimenti. Dove è finito
il sistema metropolitano Pont-Saint-Martin - Courmayeur indicato
nei fondi globali fin dal bilancio '94? Si intende finalmente dare
esecuzione al trenino di Cogne?.
Per quanto riguarda il settore dell'agricoltura occorre puntare
sulla creazione di un marchio unico, occorre puntare su una più
accurata gestione delle risorse, finalizzate a specifici interventi
e soprattutto sulla soluzione del problema quote latte, che come
sappiamo bene è un problema molto importante per l'agricoltura
valdostana, che non dipende da noi, ma che deve essere un punto
saliente per l'amministrazione regionale.
Per quanto riguarda il settore delle finanze, ultimamente, in
base alla lettura di una interrogazione da me presentata, è stata
evidenziata la mancanza di oculatezza nella gestione del patrimonio
immobiliare; se avete visto le cifre degli affitti, esse dimostrano
che l'Assessorato alle finanze non ha avuto una visione oculata
della gestione delle proprie risorse patrimoniali. Ora questi
affitti sono stati subito aumentati, però c'è voluta
l'interrogazione di un Consigliere e questo non è sintomatico di
buon andamento. Nel settore dei lavori pubblici, leggendo il
bilancio, emerge il problema del rifacimento della strada
dell'Envers, oltre al problema sempre importante, quello
abitativo.
Quando si richiama la centralità dell'uomo, come nella relazione
dell'Assessore, occorre sottolineare che per rendere ciò fattibile
si deve operare in modo che si possa assicurare all'uomo stesso un
sistema vivibile, con servizi adeguati alle mutevoli esigenze,
prospettive di lavoro per sé e per i propri figli, rapporti di
convivenza civile all'interno della comunità, senza emarginare i
più deboli, ma anzi facendo in modo che questi ultimi abbiano le
stesse possibilità e gli stessi diritti degli altri.
Di questa problematica a dire il vero vi è una traccia in questo
bilancio, ma si tratta di una traccia un po' debole, mentre
bisognerebbe che vi fossero scelte politiche più convinte e più
incisive. Mancano disposizioni finanziarie a sostegno delle
politiche familiari, se da una parte nel settore della sanità vi
sono interventi qualificanti come lo screening, la risonanza
magnetica, purtroppo bisogna ancora una volta sottolineare che non
vi è traccia di impegni di spesa per la radioterapia, nonostante
l'enorme importanza della stessa. Il 118, sul cui capitolo di spesa
si hanno 4,5 miliardi di residui passivi, oggi non è purtroppo
ancora del tutto operativo. Ovviamente, sempre nel settore
sanitario, manca la scelta di fondo, quella se ristrutturare o meno
il nuovo ospedale; ma questa è una cosa recente che è stata
dibattuta anche in questo Consiglio.
Per quanto concerne il settore dell'istruzione ho visto che
viene inserito il problema relativo alla residenzialità in campo
universitario; ma è da vari anni che troviamo nei fondi globali
questo problema, quindi sarebbe opportuno dare corpo a quegli
impegni inseriti nei fondi globali.
Poi c'è il famoso problema del polo scolastico di Verrès, che
ogni sei mesi viene risollevato. Speriamo che nell'ambito del
capitolo che prevede iniziative per le strutture scolastiche venga
inserito anche questo problema. Poi vi è il problema del sistema
bibliotecario, tutti problemi a cui bisogna dare risposte
nell'immediato.
Infine, facendo riferimento ai fondi globali che rappresentano i
cosiddetti sogni nel cassetto, cioè gli interventi che dovrebbero
qualificare l'operato della maggioranza, rispetto agli ultimi due
anni occorre sottolineare che sono pochi gli interventi
qualificanti presenti e c'è anche una diminuzione dell'importo
complessivo. Non si può portare a giustificazione di ciò il fatto
che una parte dei fondi globali previsti negli anni passati sia
stata inserita nei vari capitoli di spesa, anche perché un bilancio
a misura d'uomo richiede necessariamente una continuità nella
predisposizione di nuovi interventi qualificanti.
Per concludere, non mi pare di intravedere in questo bilancio
grosse novità dal punto di vista sostanziale, né mi sembra si possa
parlare della presenza di una sostanziale centralità dell'uomo. Mi
sembra che alla centralità dell'uomo questo bilancio ribadisca la
centralità del palazzo. Un bilancio, quindi, che pur mostrando una
veste nuova ed interessante - questo voglio risottolinearlo -
riconferma il primato delle parole sui fatti, dell'apparenza sulla
realtà, della continuità rispetto al passato nei contenuti. In
forza di tali argomentazioni, tenuto conto che si tratta comunque
di un giudizio politico, il mio voto non sarà favorevole.
Si dà atto che, dalle ore 10,08, presiede il Vicepresidente
Marco Viérin.
Presidente Ha chiesto la parola il Consigliere Parisi.
Parisi (VAP) Debbo dire anzitutto che affrontare oggi la
discussione di questo bilancio non è molto semplice, anche perché
sicuramente la discussione rappresenta un momento importante della
vita politica valdostana e mai come ora il momento si presenta
particolare.
Dal bilancio di previsione si possono ricavare non solo quelle
che sono le linee di tendenza, ma anche gli obiettivi che si
intendono raggiungere. Credo anche che sia l'occasione però per
verificare quanto è stato realizzato e quanto rimane da realizzare
del programma sottoscritto, ma anche e soprattutto se esiste la
coesione e la compattezza delle forze politiche all'interno di un
comune disegno politico.
Debbo dire che mai come in questo momento, prima di parlare di
cifre sia bene fare una attenta analisi su questi rapporti, perché
da essi ne discendono non solo la credibilità ma anche la volontà
di perseguire obiettivi comuni.
Per quanto ci riguarda, abbiamo fin dal primo momento rispettato
gli accordi e ci siamo sempre adoperati per dare il nostro fattivo
contributo per la soluzione delle varie iniziative portate avanti
dalla Giunta e dalla maggioranza, senza nulla pretendere se non il
rispetto basato sulla pari dignità.
Dobbiamo purtroppo registrare che ciò non è sempre avvenuto e
spesso nel rapporto è prevalsa la logica dei numeri. Fintanto che
ci saranno le condizioni per le quali avevamo a suo tempo aderito
al programma di questa maggioranza, continueremo a dare il nostro
appoggio con l'impegno e la coerenza fin qui dimostrata. Ci
auguriamo che in futuro ciò possa valere anche per tutte le altre
forze politiche di questa maggioranza in un clima molto più sereno,
senza i toni polemici e senza il continuo annuncio di verifiche,
fra l'altro mai effettuate, degli ultimi tempi.
Crediamo che al punto in cui siamo, se non si vuole perdere la
credibilità, è necessario che questa maggioranza dimostri
attraverso atti politici concreti di avere ancora il collante
necessario per proseguire il cammino che ancora rimane da
percorrere. Siamo del parere che senza la necessaria coesione e
solidarietà viene a mancare quello che è stato l'elemento base che
ha determinato l'intesa fra le forze di questa maggioranza.
In merito al bilancio di previsione dico subito che il mio
intervento non riguarderà in questa fase i singoli capitoli, sui
quali mi riservo semmai di intervenire durante il corso della
discussione. Credo innanzitutto di poter dire che, a differenza dei
bilanci preventivi degli anni passati, che per certi versi erano
solo dichiarazione di intenti, questo bilancio effettivamente
presenta delle notevoli innovazioni.
Certo, a sentire la relazione dell'Assessore Lévêque così
precisa e puntuale, tanto da sembrare tutto così perfetto, appare
quasi azzardato avere delle perplessità su quanto detto o scritto.
Tuttavia devo dire che, pur riconoscendo a questo strumento un
continuo e costante sforzo di cambiamento, esso rimane ancora di
difficile comprensione e non sempre si riesce a trovare la chiave
di lettura. Si ha l'impressione che tutto sia diretto e controllato
dall'Assessorato alle finanze e che gli altri assessorati svolgano
solo l'ordinaria amministrazione senza che emergano le scelte
politiche. Mi riferisco in particolare a quei settori ritenuti
importanti per lo sviluppo economico e produttivo della nostra
regione, verso i quali in futuro sarà necessario dedicare maggiore
attenzione e risorse.
Analizzando attentamente questo bilancio, si nota lo sforzo già
intrapreso l'anno scorso per il contenimento delle spese correnti e
quello per dare sempre maggiore concretezza al programma. Si
avverte sempre più la volontà di perseguire la strada della
programmazione e del controllo di gestione delle risorse. Ciò si
deduce dal fatto che, pur rilevando ancora una forte presenza di
residui passivi dovuti in gran parte ai trasferimenti agli enti
locali, la percentuale appare in forte discesa. Ci auguriamo che
con la legge di riforma della finanza locale e quella di riforma
della macchina regionale, si possa giungere in tempi brevi ad
accelerare al massimo le procedure per eliminare questa
stortura.
Premetto che, a prescindere da qualche rilievo o da qualche
perplessità esistente, il giudizio che esprimiamo sul bilancio è
complessivamente positivo e quindi daremo parere favorevole alla
sua approvazione. Il lavoro da fare è ancora molto, è necessario a
nostro avviso imprimere un'accelerazione per dare risposte concrete
in special modo in quei settori che ancora oggi sono in crisi e che
forse non hanno avuto la necessaria attenzione. Ci riferiamo in
particolare ai settori dell'economia e dello sviluppo, a quelli del
terziario: turismo, artigianato e agricoltura.
Siamo fermamente convinti, come lo eravamo in passato, che
questi settori se opportunamente attrezzati potranno in futuro
rilanciare l'economia della nostra regione. Dobbiamo purtroppo
rilevare che, a parte lo sforzo che viene fatto per tenere in piedi
l'agricoltura, negli altri settori non si intravedono delle
strategie complessive per un loro rilancio. Ciò si deduce dalla
lettura dei capitoli del bilancio, ma anche e soprattutto dalle
linee programmatiche; si ha l'impressione che non vi sia alcuno
sforzo innovativo e si cerchi di gestire il quotidiano.
Abbiamo più volte in passato affermato che ritenevamo i settori
del turismo e dell'artigianato la forza trainante della nostra
economia, e che quindi andavano fatti gli opportuni investimenti
per creare le infrastrutture necessarie e per migliorare
l'organizzazione. Si parla ormai da troppo tempo di diversificare
la nostra offerta turistica, ma mancano ancora le iniziative in tal
senso; non è una critica rivolta all'Assessore attuale al turismo
che sicuramente sta tentando di portare avanti qualche iniziativa,
però il problema rimane tale e quale a quello che sto cercando di
esplicitare.
Vorremmo citare a tal proposito alcuni esempi che confermino
quanto sto dicendo. Mi riferisco ad esempio ai numerosi libri
bianchi scritti sul turismo termale; purtroppo abbiamo scritto fino
adesso solo libri bianchi, ma non siamo riusciti a dare delle
risposte concrete a questo settore. A distanza di tanti anni non
abbiamo ancora visto tangibili risultati né tanto meno proposte per
definire alcuni interventi iniziati da troppo tempo e mai ultimati,
vedi ad esempio il Castello di Ussel, il Teatro romano, l'area
megalitica che veniva ricordata, per non parlare dei grandi
progetti mai realizzati come il palazzo dello sport, l'auditorium
eccetera. Non si è mai voluto favorire il turismo giovanile della
terza età, capace di dare un impulso fondamentale al settore e con
grandi vantaggi non soltanto economici per gli operatori, ma anche
e soprattutto per l'occupazione che potrebbero creare.
Non è più possibile o pensabile che la gestione e l'attività
alberghiera siano limitate soltanto a pochi mesi all'anno, perché
ciò incide profondamente sulle spese fisse di gestione portando i
nostri operatori a mantenere dei prezzi fuori mercato e
obbligandoli molto spesso a fornire dei servizi non di buona
qualità. Credo sia opportuno in tempi rapidi trovare un tavolo di
confronto con gli operatori del settore per individuare le
strategie necessarie per rilanciare questo importante settore.
Là dove ritengo però che questa maggioranza non sia riuscita a
dare ancora risposte adeguate è nella politica della casa; abbiamo
più volte in questo Consiglio sollevato il problema e fatto alcune
proposte operative che ritenevamo necessarie per impostare un
lavoro serio, ma purtroppo non hanno avuto risposte operative
concrete, per cui ancora oggi questo problema rimane drammatico per
molte famiglie.
La politica della casa non viene neanche in questo bilancio
affrontata nella giusta misura, non vi sono infatti né le
necessarie risorse finanziarie né tanto meno individuati gli
strumenti; in merito a questi ultimi riteniamo, così come più volte
sollecitato in passato, che sia indispensabile:
a) la modifica della legge 76/84, finanziamento prima casa,
sarebbe interessante sapere a quali conclusioni è giunto il gruppo
di lavoro creato ad hoc;
b) l'approvazione in tempi rapidi della legge 179/92, "progetti
integrati", strumento questo indispensabile per rendere operativa
la legge sulla dismissione del patrimonio pubblico. Anche a questo
proposito sarebbe interessante avere notizie dello studio
effettuato dai professionisti incaricati con delibera 1030 dell'11
febbraio '94. Vorrei infine citare la legge di riforma dello IACP,
che è rimasta nei cassetti da un lungo periodo di tempo.
Mi permetto di ricordare che questa problematica faceva parte
del programma di questa maggioranza e che quindi è necessario, al
pari degli altri punti, dare in tempi brevi le risposte adeguate.
Non è più tollerabile che in una regione come la Valle d'Aosta
questo problema raggiunga punti di estrema drammaticità e che non
si riesca a porre rimedio.
Altro problema altrettanto importante secondo il mio modesto
parere è quello legato all'occupazione. Da più parti si parla di
linee di tendenza, si fanno statistiche, però il dato di fatto
rimane ancora drammatico e giovani o meno giovani che sono da tempo
alla ricerca di un qualsiasi lavoro non riescono a trovarlo.
Pur dando atto alla Giunta di seguire questo problema con
particolare attenzione, credo sia opportuno vengano fatte delle
verifiche periodiche per accertare gli eventuali correttivi da
apportare agli strumenti operativi in atto. Sarebbe interessante
avere dei dati concreti riferiti all'inserimento nel mondo del
lavoro dei giovani che frequentano i corsi di formazione
professionale.
Dico questo perché dalle notizie avute di recente sembrerebbe
che molte delle industrie della bassa Valle sono state costrette ad
assumere mano d'opera di fuori Valle per mancanza di elementi
specializzati. Se ciò fosse vero, sarebbe molto grave, tenuto conto
dell'enorme sforzo finanziario che viene effettuato per creare
maggiori condizioni di lavoro.
Nel campo socio-sanitario ed ambientale si sta facendo molto,
però ritengo che parecchie problematiche attendano ancora delle
risposte.
Ci sarebbe ancora molto da dire, ma ritengo che sia opportuno
lasciare spazio agli altri interventi; a me non rimane altro che
concludere con l'auspicio che l'esecutivo possa dare in futuro le
risposte adeguate ai vari interrogativi e che questa maggioranza
possa portare a termine il programma a suo tempo concordato.
Presidente Ha chiesto la parola il Consigliere Collé.
Collé (PpVA) La discussione del bilancio preventivo rappresenta
sicuramente uno dei momenti più importanti della vita
politico-amministrativa della nostra regione. E' fuori dubbio vero
che le innovazioni tecniche, sinteticamente le voci di spesa
raccolte per destinazione d'uso anziché ripartite per assessorato,
più gli accorpamenti illustrati dall'Assessore Lévêque, vanno nella
direzione di una semplificazione; ma è altrettanto vero che sino a
quando non si diventa padroni del meccanismo la lettura richiede un
certo sforzo.
Nulla da dire complessivamente sulla stesura formale del
documento, certamente ben curata e frutto di un lavoro del quale
bisogna dare atto; ma è l'uso delle risorse che in talune direzioni
dello sviluppo socio-economico regionale lascia perplessi. Vedrò di
identificarne le principali, che in definitiva si riferiscono agli
aspetti principali di una realtà le cui proiezioni non mi sembrano
completamente trovare eco nel bilancio.
La prima, in ordine di rilevanza - e mi auguro che molti siano
d'accordo con me - è il turismo. Continua il clima di
improvvisazione e non credo che il trasferimento di quasi 12
miliardi, nei quali fa la parte del leone la cifra di quasi otto
miliardi per infrastrutture ricreativo-sportive agli enti locali,
siano la soluzione, mancando le linee guida che la regione dovrebbe
formulare per un'attività che continua e continuerà ad essere uno
degli assi portanti dell'economia valdostana.
Siamo ancora in attesa di una legge quadro più volte annunciata
dall'Assessore, per capire tra l'altro le intenzioni di questa
maggioranza a proposito delle APT.
Pescando poi in singole partite, mi preme far rilevare alcune
situazioni che se non altro facciano riflettere.
Area megalitica di Saint-Martin de Corléans: il progetto Valetti
va contro le esigenze della popolazione e contro la dignità di una
città e di una regione, è assurdo sostenere che occorre
riconfermare il concorso di idee che data ormai da cinque anni. Ho
l'impressione che vi sia carenza di idee e superficialità
nell'affrontare un obiettivo, che tanto peso dovrà avere
nell'assetto turistico (e non solo) della città.
Forte di Bard: siamo venuti a conoscenza pochi giorni fa che è
intenzione dell'amministrazione regionale dar vita in questa sede
al museo delle Alpi o a qualcosa del genere con investimenti
rilevanti, solo per la prima parte si parla di 14 miliardi. Ora non
si vuole contestare la ristrutturazione del forte, anzi ce ne
compiacciamo; ma non è per noi tollerabile accettare che di questo
progetto non se n'è minimamente parlato nelle sedi competenti, che
credo debbano essere in primo luogo le commissioni.
Un'altra novità illustrataci dall'Assessore al turismo in sede
di commissione è l'apertura nella sede del Castello di Ussel del
museo delle strade. A parte che sarebbe utile capire cosa vuol dire
museo delle strade, e poi potrebbe risultare positivo, prima di
ufficializzare questa intenzione, dotare la frazione e quindi il
castello di una strada di accesso che si possa definire tale.
Il Forte di Bard così come il Castello di Ussel sono la
dimostrazione dell'assenza di una programmazione, ma direi di più,
di una strategia turistica per quanto riguarda i castelli. Quando
penso ai castelli valdostani mi vengono in mente alcune realtà non
troppo distanti dalla Valle d'Aosta: i Castelli della Loira in
Francia e buona parte dei castelli austriaci, dove si è pensato sì
alla ristrutturazione ma con l'obiettivo preciso di far rivivere il
castello dando vita ad eccellenti alberghi o curati ristoranti. Fra
l'altro è questo l'unico modo per poter far rientrare gradualmente
gli investimenti fatti nel momento della ristrutturazione.
Ho voluto citare questi casi a mio parere interessanti, per
dimostrare come si potrebbero sfruttare in modo intelligente i
nostri castelli, pur essendo consapevole che per il modo in cui
viene amministrata la nostra regione tutto questo non è altro che
utopia.
L'assenza di una programmazione seria e strategica assume
aspetti macroscopici, ad es. per Saint-Vincent, ove il Casinò
continua ad essere una realtà isolata dalla cittadina e dall'area
intera che gravita su Saint-Vincent, con le terme che restano la
bella incompiuta, e che, leggendo il bilancio, possiamo
tranquillamente affermare che sarà un sogno, così come il rilancio
termale di Pré-Saint-Didier, realizzabile nei periodi elettorali
schiamazzando in giro che c'è la volontà politica, ma passato
l'appuntamento elettorale la volontà politica viene deposta in un
cassetto.
Sarebbe altrettanto interessante sapere a che punto è il
progetto di collegamento intervallivo Ayas - Valtournenche,
progetto che darebbe la possibilità alla Valle d'Aosta di avere un
domaine skiable di portata internazionale, oltre che
interregionale. Ma non vorrei porre troppi quesiti.
Manca, in conclusione, un'immagine precisa della Valle a formare
la quale non sono certo sufficienti gli sforzi delle singole
strutture per dare migliori servizi. Persisto nell'affermare che a
mio avviso vi è assenza di strategia e creatività, e le risorse
destinate al settore corrono il rischio di una grossa
dispersione.
Passiamo ora ad un altro settore trainante: l'industria. Non ci
sentiamo di condividere l'ottimismo generico e generalizzato che ha
accompagnato la presentazione del bilancio, così come accompagna
giornalmente l'Assessore Mafrica; anzi, pensiamo che le cifre
fornite sia in una apposita conferenza-stampa organizzata
dall'Assessore all'industria, sia in sede di presentazione del
bilancio, non siano corrette e ci attiveremo per organizzare un
incontro dal quale emerga la vera situazione, comprese le ultime
novità negative riguardanti la Cogne.
Riteniamo che la situazione nazionale preluda ad una nuova
crisi; non dimentichiamo che l'incremento delle esportazioni è
dovuto alla debolezza della lira, soprattutto se si pone mente alla
crescita dell'inflazione. La strategia regionale ci appare
approssimativa, se si è fatto qualcosa in bassa Valle non si può
certo affermare che si è pensato ad Aosta e all'alta Valle. Il
futuro dell'area Cogne è in mano ad un gruppo di pianificazione,
che dovrebbe avere il compito di fornire soluzioni e prospettive
per il futuro.
Ma con quali indicazioni stanno lavorando questi tecnici? Chi ha
dato loro le linee politico-strategiche da seguire? Probabilmente
solo l'Assessore Mafrica, e così ci troveremo fra non molto ad
approvare un piano che darà la possibilità a grossi gruppi di
insediarsi in quella zona negando, o comunque ostacolando così la
crescita di piccole aziende gestite da una imprenditoria locale che
sicuramente non si inventa, ma che possiamo aiutare a crescere.
Possiamo tranquillamente ribadire che la strategia è
approssimativa e porterei come esempio quello della formazione, che
non è mirata ad ipotesi di sviluppo e trascura troppo l'unico
tessuto connettivo che tiene, ovvero l'artigianato e l'industria di
piccole dimensioni. Ciò in affrettata sintesi per evidenti ragioni
di tempo, ma è solo un esempio, che può essere una proposta: perché
non si organizza tra tanti convegni ed incontri un seminario sulle
prospettive occupazionali con la partecipazione di tutte le
categorie produttive? I tanti gruppi di lavoro, di pianificazione,
gli osservatori, continuano a rimanere torri d'avorio
inaccessibili?
Terzo settore: l'ambiente. E' questo forse il settore in cui più
si manifestano confusioni ed approssimazioni. Vediamo ad esempio la
politica dei parchi, che continua a concepirli come musei e non
come luoghi di attrazione ove si può stare a contatto con la natura
rispettando certamente regole precise. Inoltre, le ultime leggi
approvate dalla maggioranza consiliare, l'applicazione delle
tariffe per il passaggio dei TIR ed il pedaggio sulle strade
comunali su istanza dei Verdi, sono fuori da ogni logica perché
corrispondenti ad una visione statica e conservatrice
In un periodo di crisi dei traffici internazionali, come quello
che si preannuncia (e non si venga a riproporre ottimismo di
maniera), si vuole penalizzare il traffico del Monte Bianco con il
pretesto dell'inquinamento, le cui cause vanno cercate altrove e
particolarmente nel ritardo del completamento dell'autostrada.
La realtà italiana (basti studiarsi un attimo il piano di
sviluppo delle ferrovie) sconta per l'equilibrio fra gomma e rotaia
un ritardo di decenni e se qualcosa si muove in direzione del
traffico internazionale, la Valle d'Aosta ne è certamente esclusa.
Sono e rimarranno sogni l'Aosta - Martigny e l'inconcepibile Morgex
- Le Fayet. Ho qui sul tavolo il rapporto Trasporti pubblicato
dalla Repubblica nei giorni scorsi, proprio sulla coppia strada -
rotaia; leggetelo con attenzione e non vi troverete il minimo cenno
alla Valle d'Aosta.
Si fa pura demagogia quando si diffondono dati sull'inquinamento
dell'aria del capoluogo. Perché non della Valdigne, Assessore
Riccarand, visto che là dove nel nostro paese sono stati rilevati
dati analoghi, gli enti locali hanno subito adottato misure di
emergenza? Qui si fa del terrorismo ecologico, ma il piano dei
trasporti assomiglia più ad una favola per bambini che ad una
proposta realizzabile.
Molto vi sarebbe ancora da dire e non mancheranno da parte
nostra le occasioni per formulare critiche costruttive - come è nel
nostro costume - sui singoli problemi. La conclusione che per ora
ci sentiamo di trarre è che il bilancio, al di fuori delle citate
novità di impostazione, non ci sembra adeguato alla vera realtà
regionale. Troppi assessorati lavorano chiusi in se stessi senza
collegamenti organici con il mondo in cui agiscono, e non vale a
nasconderlo il meccanismo di bilancio ricordato in apertura, della
suddivisione delle spese per destinazione d'uso.
Presidente Ha chiesto la parola il Consigliere Ferraris.
Ferraris (GV-PDS-SV) Il bilancio per il '96 e per il triennio
96-98 rappresentano un momento di riflessione e di consuntivo
rispetto al fatto che ci troviamo a metà legislatura e si tratta
quindi di fare una prima valutazione dei risultati ottenuti e
tracciare le linee da seguire in futuro.
Da questo punto di vista non voglio ricordare la precisa
elencazione dei risultati che sono stati conseguiti dalla
maggioranza nel corso del '95, sono stati indicati con molta
precisione dall'Assessore Lévêque; sono 14 i temi sui quali si sono
trovati i risultati positivi, ci sono altri 10 obiettivi che sono
in fase di avanzata realizzazione, nel periodo 96-98 si tratta di
realizzare altri 5 obiettivi in alcuni campi specifici ed
importanti per la vita politica, economica ed istituzionale della
regione.
Credo che dobbiamo tenere conto del fatto che ci muoviamo con un
bilancio che deve fare i conti con una discontinuità rispetto al
passato; questa discontinuità deve passare attraverso iniziative di
modernizzazione che riguardano indubbiamente il piano
istituzionale, e qui il richiamo che è stato fatto è opportuno nel
senso di una nuova legge elettorale per quanto concerne il
Consiglio regionale, le iniziative che sono andate avanti e che
vanno rafforzate per quanto riguarda il nuovo ordinamento dei
comuni e delle comunità montane, il fatto che la Regione incominci
ad operare con un nuovo modello organizzativo, ovvero sia che si
proceda verso una riforma che da una parte, introducendo diversi
modelli di gestione (vedi il discorso dei budget, del controllo di
gestione, in sostanza dei controlli dei risultati) ci consenta di
parlare non solo come succede nel Consiglio annualmente di un
bilancio di previsione, ma anche di valutare i risultati in modo
preciso nei singoli campi di intervento, e soprattutto anche di
andare verso una separazione di responsabilità fra quelle che sono
le responsabilità politiche e quelle amministrative.
Credo che da questo punto di vista però dovremo, dicevo un
momento di discontinuità, andare verso un modello che deve superare
i due limiti che ci sono in questa regione: il fatto che ci sia e
continui ad esserci un modello regione-centrico e il fatto che
continui una forte dipendenza dallo Stato, quindi un modello per
certi versi stato-dipendente.
Ci troviamo con un bilancio che fa i conti e deve fare i conti
con una crescita delle entrate che è diversa e sarà diversa
rispetto al passato; credo che le stime che sono state fatte nella
relazione di Lévêque per certi versi siano ottimistiche, nel senso
che l'andamento dell'inflazione di questi giorni indica come
sostanzialmente ci si situi ad un livello decisamente superiore di
circa due punti rispetto a quelle che erano le previsioni della
relazione previsionale e programmatica del Governo, e che quindi
nei prossimi anni ci troveremo ad avere un bilancio che in termini
reali sarà stazionario, o comunque con una crescita estremamente
limitata.
Veniamo da una situazione in cui nel periodo 1981-1991 la
crescita media delle entrate del bilancio regionale si aggirava
attorno al 15 percento; nel triennio 96-98 dovremo confrontarci con
una crescita intorno al 3 percento, a cui va depurata l'inflazione,
quindi ad un bilancio che mantiene le posizioni, ma che sicuramente
non ha più un trend di crescita come si è verificato in
passato.
Dicevo cambiamento di fase, perché sono cambiati alcuni
parametri: non c'è più l'Iva da importazione nel bilancio
regionale, così come è stato sottolineato nella relazione; le
direttive comunitarie in diversi campi modificano il modo di
operare della pubblica amministrazione; la cessazione dei regimi di
aiuti e comunque le normative molto rigide della comunità per
quanto riguarda la concorrenza fanno sì che si debba operare in
modo diverso.
Però direi che queste questioni non vanno viste solo in termini
vincolistici, ma vanno anche viste nei termini delle possibilità
che ci consentono di affrontare; da questo punto di vista concordo
con quanto diceva la sintetica relazione di Lanivi, dove si
ricordava come per quanto riguarda i progetti comunitari di fronte
ad una mobilitazione di 12 miliardi di risorse regionali è
possibile realizzare progetti per 100 miliardi. Non solo, ma al di
là della massa monetaria spesa indubbiamente si è messa in campo
una capacità progettuale della regione che è da tenere in
considerazione.
Dicevo prima, è necessario andare ad una regione diversa, una
regione che magari sia un buon padre di famiglia, ma meno
paternalista, una regione che si dirige più verso l'orientamento
delle attività economiche e gestisce di meno, una regione che deve
andare nella direzione di ridurre le spese correnti. Questo
soprattutto nella consapevolezza, e la relazione alla legge di
bilancio lo precisa, che noi ci troviamo a confrontarci con degli
spazi molto esigui per quanto riguarda le possibilità di manovra
sul lato della spesa e sul lato degli investimenti. Su 860 miliardi
di interventi il 90 percento è già regolato da leggi e quindi la
possibilità di investimenti è indubbiamente limitata.
Quindi la libertà di scelta per certi versi si limita ai fondi
globali e sappiamo tutti quali sono gli importi di questi fondi
globali, che si aggirano intorno al 4 percento del bilancio.
Benissimo, dunque, andare nella riduzione della spesa corrente, è
positiva questa riduzione del 2 percento rispetto al 1995, la
percentuale può essere considerata non estremamente elevata però
indica una precisa direzione di marcia; ma credo anche che dobbiamo
andare verso la riduzione di un altro elemento, che è quello che
potremo chiamare il regione-centrismo.
Se andiamo a vedere, sul prodotto interno regionale la spesa
pubblica incide per più del 50 percento; questo vuol dire che per
100 lire prodotte dal settore privato, più di 50 lire sono state
destinate dalla regione mediamente nei diversi settori e quindi c'è
una fortissima incidenza della spesa pubblica rispetto
all'andamento del prodotto regionale.
Questa indubbiamente è una questione con cui bisogna fare i
conti, perché è finita la stagione in cui le risorse pubbliche
regionali non erano strettamente legate alla salute dell'economia
regionale, l'esempio da questo punto di vista veniva dall'Iva da
importazione; oggi non è più così.
Rimane comunque nel nostro bilancio una elevata dipendenza dallo
Stato, perché circa il 27 percento, quasi un terzo delle entrate, è
costituito dalla quota sostitutiva dell'Iva da importazione ed
indubbiamente è stato un merito di questa Giunta e di questa
maggioranza essere riusciti a realizzare la blindatura di questo
finanziamento, però tutti siamo consapevoli di essere in uno Stato
in cui è possibile scassinare le più robuste blindature.
Anche perché noi, come si può appurare facendo dei conti
elementari, abbiamo un bilancio che pareggia intorno ai 1785
miliardi di entrata per una regione di 118mila abitanti; una
semplice divisione ci dice che, ridistribuendo il reddito per ogni
abitante, abbiamo circa 15 milioni per abitante e questo in una
situazione in cui a livello nazionale si fanno dei tentativi,
qualche volta anche maldestri, di andare nella direzione del
federalismo fiscale, cioè di un meccanismo fiscale in cui si lavora
con le risorse che vengono prodotte dalla propria economia e dalla
salute della propria economia.
Credo che da questo punto di vista non dobbiamo sicuramente
rinunciare alle risorse che abbiamo, anzi, le dobbiamo difendere
fino in fondo; non voglio da questo punto di vista neanche essere
un profeta di un nuovo pauperismo. Ritengo però, siccome le risorse
sono limitate per definizione e le nostre lo sono ancora di più per
i motivi cui accennavo prima, che queste debbano essere usate al
meglio, tenuto conto che questa situazione economica non è detto
che continui nel futuro.
Allora sono importanti i progetti che vanno nella direzione
della modernizzazione della regione, lo dicevo prima: bene i
progetti che attingono finanziamenti dalla Comunità Europea, bene
gli interventi che stanno andando avanti in diversi campi, fra cui
quello dell'industria, dell'energia, della reindustrializzazione
dell'area Cogne, la questione energetica indubbiamente è importante
ed è stata ricordata anche da altri interventi; però ci sono alcune
questioni, ad esempio, se guardiamo la tabella allegata
all'ammodernamento delle infrastrutture si vede che per il periodo
'96-'97 sono previsti circa 31 miliardi per quanto riguarda i
servizi telematici e i progetti informatici, ma io credo che da
questo punto di vista non sia necessario scomodare Tony Blair che
vuole cablare l'intero Regno Unito e collegare tutte le scuole con
i cablaggi, e non credo neanche che sia il caso di ricordare il
piano Delors, che diceva che nel campo delle telecomunicazioni e
dell'informatica si gioca il futuro dello sviluppo in questo caso a
livello europeo. Però quando si vede che ci sono 31 miliardi nel
triennio per quanto riguarda le infrastrutture nel campo
informatico, di cui un solo miliardo per quanto riguarda la
cablatura della Valle d'Aosta per il 1996 e 38 miliardi vengono
spesi per il trenino Cogne - Acque Fredde, credo che nel trinomio
che caratterizzava la relazione di Lévêque: coerenza, continuità e
innovazione, probabilmente in questo caso è prevalsa più la
continuità che l'innovazione.
Credo anche che si debba investire meno in mattoni e cemento e
più in istruzione, cultura e formazione. Prodi dice che la scuola è
la base di ogni ricchezza; è chiaro che non dobbiamo aspettare
Prodi per sapere questa cosa che è fondamentale, ma quando vediamo
che per l'innovazione della scuola media superiore si spende poco
più di un miliardo e 52 miliardi si spendono nell'edilizia
scolastica, ci troviamo ancora nell'elemento mediano del trinomio
che dicevo prima.
Credo che un ripensamento della scuola non vada separato da
investimenti e riqualificazione per il personale, e credo che
questo passi anche attraverso una adeguata politica salariale del
personale docente. Se esaminiamo una delle tabelle che sono
allegate alle leggi di bilancio, vediamo che la spesa per il
personale regionale in senso stretto nel biennio 95-96 è cresciuta
dell'1,5 percento, per quanto riguarda il personale scolastico
docente vi è una riduzione del 2,7 percento. Questo sulla spesa
totale di funzionamento. Se poi prendiamo invece le voci a se
stanti, quindi la spesa per il personale regionale nel periodo
94-96 e la spesa per i docenti, scopriamo che per quanto riguarda
il personale regionale c'è un incremento di 30 miliardi (23
percento in più), per quanto riguarda il personale scolastico
abbiamo un incremento di soli 9,8 percento.
Su queste dinamiche incidono anche incrementi degli organici,
che in un caso possono essere superiori ad un altro, però credo che
questo sia comunque un sintomo di una situazione che debba essere
affrontata da questo Consiglio regionale, perché il problema della
scuola e dell'istruzione e della formazione passa anche attraverso
problemi di questo genere. Questo è indubbiamente un indicatore di
una questione che va affrontata anche con strumenti innovativi.
Però, al di là di alcuni esempi che ho fatto, il bilancio va
visto nel suo insieme, sapendo che all'interno dello stesso ci sono
luci e ombre, ma ci sono anche dei nodi e degli appuntamenti a cui
non si può sfuggire. Penso che non è il bilancio in se stesso che
riesce a risolvere queste questioni; può essere uno strumento per
andare in una precisa direzione.
Credo che questa maggioranza abbia, e lo ha dimostrato, una
sufficiente consapevolezza di quelli che sono i nodi e i problemi
che deve affrontare questa regione; credo anche che questo bilancio
rispecchi il programma di legislatura, direi anche qualcosa di più,
in quanto tiene conto del fatto che oggi non siamo più nel 1993,
parliamo del 1996 e quindi si tratta di andare a realizzare degli
aggiustamenti. E poi c'è un'altra cosa che ritengo importante e che
era nella conclusione dell'Assessore: che quando si fanno i
bilanci, bisogna cercare di guardare all'interesse generale, più
che all'interesse particolare delle singole categorie che hanno
anche forti strumenti di pressione. Da questo punto di vista
concordo con questo tipo di impostazione e per questi motivi
annuncio il voto favorevole del gruppo Pds-Gv a questo
bilancio.
Presidente Ha chiesto la parola il Consigliere Chiarello.
Chiarello (RC) Devo dare atto alla presentazione di Lévêque di
questo bilancio di averci messo probabilmente più in difficoltà di
altre volte dal punto di vista tecnico. E' vero, anche l'anno
scorso ho chiesto di raggruppare, là dove possibile, certi capitoli
e sono stati raggruppati; e proprio in questo bilancio è più
difficile per noi opposizione andare a sondare capitolo per
capitolo. Una delle cose che mi ha messo in difficoltà è il fatto
che ha cercato di fare un bilancio come un buon padre di famiglia
fa nella sua casa. Un buon padre di famiglia effettivamente cerca
di far sì che nel giro dell'anno alla fine i conti tornino e magari
la famiglia abbia funzionato bene e tutto sia andato bene.
Il libro dei sogni o l'enciclopedia, non ricordo come l'ha
chiamata Borre: io penso che sia in parte un libro dei sogni e lo
dico da tre anni a questa parte, o comunque un libro delle buone
intenzioni, anche perché abbiamo visto con quanta enfasi è stato
presentato questo bilancio - per carità, giustamente - da parte
della maggioranza. Viene presentato con un po' meno di enfasi il
rendiconto ed io continuo a dire, come lo scorso anno, che è al
momento del rendiconto che vediamo veramente cosa si è riusciti a
spendere, cosa si è riusciti a fare e cosa politicamente si è
scelto di fare.
Quello che mi ha fatto pensare sono state certe dichiarazioni di
certi consiglieri di maggioranza, che mi hanno dato una volta di
più l'impressione, come tutto in quest'anno, che ci sia bisogno
continuamente di verifiche di maggioranza, di incontri, perché
sembra che questa maggioranza non sia solida, non ci siano i
chiarimenti; sono stati ancora ribaditi oggi sul bilancio. E' un
bilancio abbastanza ricco, penso io, però è stato fatto anche con
stime che secondo me sono ottimistiche. Vedo negli ultimi mesi dei
dati dell'inflazione che non corrispondono alle stime di questo
bilancio.
C'è in questo bilancio un grosso flusso di danaro proveniente da
Roma, la tanto vituperata Roma; poi effettivamente questi
trasferimenti ci permettono di far quadrare i conti.
Quello che fa pensare sono le spese correnti che stanno
aumentando; è vero, ci sono anche dei trasferimenti ai comuni in
queste spese correnti, però anche calcolando quelli sono diminuite
forse del 2 percento, è un po' poco per una scelta decisa e
drastica come si è annunciato precedentemente che si voleva
fare.
Ci sono anche meno soldi alla voce investimenti. E poi ci sono
scelte che sono abbastanza vaghe. Borre mi ha anticipato quando ha
parlato del settore dell'energia: qui non c'è una decisione chiara
su cosa si vuol fare. L'acquedotto del Monte Bianco, che sta a
cuore a Borre, è importante anche perché ad Aosta continuano ad
esserci problemi di acqua e chi abita ad Aosta necessita ancora di
più un acquedotto funzionante.
Sulle grosse opere non ci sono scelte drastiche, sono d'accordo
con quelli che dicono che ci sono delle cose da chiarire rispetto
all'occupazione. L'occupazione non va tanto bene, come attesta
anche questa ultima messa in cassa integrazione della Cogne.
Nonostante l'Assessore ci avesse più volte garantito, rispondendo
alle nostre interpellanze, che non sarebbe stato traumatico il
passaggio dei dipendenti, ma che ci sarebbero stati dei
prepensionamenti e mobilità lunga che avrebbero risolto le cose,
invece non è vero, o almeno così ci risulta.
Vi sono molti organismi che gestiscono l'occupazione in Valle
d'Aosta, dal centro sviluppo, al CREL, all'agenzia del lavoro, chi
più ne ha più ne metta; già all'istituzione di vari organismi mi
ero detto contrario perché più organismi metti a controllare, più
passaggi ci sono, e alla fine invece di aumentare la trasparenza e
la velocità di queste opportunità le ritardano.
Una mancanza che rilevo sono le linee guida sul turismo; qui si
va avanti ancora alla giornata, più volte ho detto che se andiamo
in altre regioni c'è anche la mezza stagione, cioè gli albergatori
sono aperti tutto l'anno, è un altro tipo di turismo. Qui adesso
abbiamo sentito che gli albergatori sentono il bisogno di
riqualificarsi; meno male, speriamo che l'Assessorato li spinga in
questa direzione. Ieri abbiamo passato un finanziamento agli
albergatori per la pubblicità, poi mi è stato spiegato che non
c'erano più soldi alla comunità montana o alla APT; ma allora, se
non ci sono più soldi alla APT, si danno agli albergatori?
Secondo me si vive in uno stato di confusione; se non ci sono
più soldi, non si fa più, non capisco perché si debbano dare soldi
agli albergatori perché si autopubblicizzino. Una volta tanto
magari pagano anche del loro.
Vengo alla politica della casa. Questo è un bilancio ricco, però
ad esempio ad Aosta (per non citare altri esempi) in questo momento
ci sono 30-40 famiglie che sono sul filo del rasoio. Questo è solo
un esempio. Ci sono circa 400 sfratti che il prefetto tiene
bloccati perché non ci sarebbe uno sbocco abitativo per queste
persone e non ci sono ancora delle scelte chiare sulla casa, su
cosa si vuol fare.
Lo stesso dicasi per gli asili nido; ad Aosta in questo periodo
abbiamo scoperto che abbiamo gli asili nido più cari d'Italia, io
ho guardato i capitoli di bilancio e da 5 miliardi siamo passati a
4 sugli asili nido. Mi verrà spiegato che adesso con i
trasferimenti ai comuni, devono partecipare anche questi ultimi;
sta di fatto che il finanziamento è ridotto.
La politica per i giovani è una cosa che mi sta a cuore; abbiamo
parlato qui più volte di spazi per i giovani a Aosta che al momento
non esistono. Mentre c'è spazio per tutti, non c'è spazio per i
giovani. Ieri ho addirittura scoperto che l'educazione sessuale
nelle scuole è stata fatta dalla consulta femminile, perché
l'assessorato non si era incaricato di fare un'istruzione sessuale
per gli studenti valdostani.
Volevo parlare anche dell'ambiente. Sono stato uno di quelli che
ha appoggiato il piano dei trasporti in Valle d'Aosta; tale piano
prevedeva un recupero di utilizzo della ferrovia. I treni sono
aumentati anche con problemi ai vari passaggi a livello, sono
diminuiti i servizi che la ferrovia deve dare agli utenti, e una
cosa che mi ha stupito in questi giorni è che, nonostante siano
aumentati i soldi dati alla ferrovia, ad esempio la pulizia delle
aree ferroviarie viene fatta in maniera disastrosa. A casa mia, se
taglio una pianta e la lascio lì, viene la forestale e mi fa la
multa, per dire poco; lì sono state troncate a metà le piante che
costeggiano la ferrovia e chi ci passa vicino riceve una cattiva
impressione. E' una cosa secondaria, però mentre diamo dei soldi
alla ferrovia dobbiamo anche controllare queste cose.
Un altro grosso problema è la decisione sul trattamento dei
rifiuti. Ieri sera l'Assessore al turismo era dietro di me al
casello di Aosta, ma vi garantisco che ho cercato di passare quel
casello il più velocemente possibile perché c'è una puzza
insopportabile. Non so come vengono trattati questi rifiuti ad
Aosta, non so se l'inceneritore con le nuove tecniche sia ancora
pericoloso; sta di fatto che bisogna prendere il toro per le corna
e prendere una decisione su queste cose. Ultima chicca di quello
che è stato fatto lo scorso anno è la tassazione dell'inquinamento.
Sono per ridurre l'inquinamento, ma non per far sì che si
mercifichi l'inquinamento nelle nostre valli.
In conclusione, si vede che si è cercato di fare il salto di
qualità nel tipo di amministrazione con questo bilancio, però
secondo me è ancora in mezzo al guado; ci sono ancora molti passi
avanti da fare proprio per rendere un'amministrazione più lineare e
più trasparente.
Presidente Ha chiesto la parola il Consigliere Florio.
Florio (VA) Mi riferirò per le cose che dirò soprattutto alla
relazione letta ieri dall'Assessore. E' una relazione che per una
volta tanto è possibile leggere con relativa facilità, esposta con
chiarezza, e si intuisce dall'esame del testo e delle diverse parti
nelle quali è suddivisa la presenza di un disegno, la presenza di
una serie di obiettivi ed anche la presenza dell'individuazione di
una sorta di metodologia da seguire.
E' una relazione che comprende un bilancio della metà
legislatura, anche se sommariamente svolto, ed è una relazione che
pone alcuni punti fermi per gli anni a venire, l'anno '96 e ancor
più ponendosi come obiettivo la scadenza della legislatura al
1998.
Direi che è sicuramente una relazione che costituisce un fatto
nuovo rispetto al passato, e lo è piuttosto che considerando il
testo del bilancio vero e proprio, l'elencazione dei capitoli, la
successione degli importi di spesa eccetera , lo è proprio nelle
cose che dice. Il fatto che poco ci sia da obiettare nei confronti
di questa relazione risulta anche dagli interventi dei colleghi
dell'opposizione che già hanno parlato stamattina.
Se qui è presente una sorta di schema di disegno, in nessuno
degli interventi che ho sentito dai consiglieri dell'opposizione ho
intuito la presenza di un disegno diverso, di un disegno
radicalmente diverso. Sta a significare probabilmente due cose: la
prima è che in questo momento nella nostra regione come altrove è
estremamente difficile avere un disegno nella testa, difficile per
la labilità dei dati oggettivi che ci troviamo davanti e con i
quali lavorare; la seconda spiegazione potrebbe essere costituita
dal fatto che tutto sommato, con tutti i "se" e i "ma", il disegno
che qui compare magari scarabocchiato in alcune parti non ha
alternativa possibile. Credo che la spiegazione stia nella
sommatoria fra le due spiegazioni.
La valutazione quindi che diamo è positiva, certamente; ci
sembra di respirare leggendo questo bilancio e questa relazione
l'esistenza di una sorta di disegno verso il quale andare, da
utilizzare per raggiungere determinati obiettivi. Ma tutto questo
rumore di fondo, che è positivo, contiene anche una sorta di
stridio, che è determinato probabilmente dall'abitudine inveterata
in troppi anni di amministrazione a considerare l'ente regione,
all'interno di questa realtà geografica regionale, come la
"soluzione" a tutti i problemi.
Voglio usare un esempio: nei 14 punti nei quali l'Assessore ha
sostanzialmente riassunto i risultati conseguiti nel corso del
presente anno, così però come nei 10 punti di cui all'anno '96 e
ancora nei cinque tratteggiati per individuare gli interventi da
avviare nel triennio '96-98, sono riportate questioni e settori di
intervento nei quali anche con grande difficoltà si è riusciti ad
intervenire e si è riusciti ad assumere decisioni in una
maggioranza sicuramente composita, molto diversa dal punto di vista
delle idealità, talora anche contrapposta, ma che è stata in grado
su questi aspetti di raggiungere una sorta di sintesi delle diverse
idealità. E questo al di là e nonostante la presenza di scontate
differenze di atteggiamento ed anche di momenti di polemica.
Ma quello che voglio rilevare è che, all'interno dei punti che
ho citato, la presenza della cosiddetta infrastrutturazione più
ampiamente intesa, da quella puntuale a quella a rete, è
assolutamente predominante, direi quasi che si riesce a ragionare
in questa regione abbastanza bene e si comincia a ragionare bene
sui problemi connessi con l'infrastrutturazione, ma limitandosi ad
essa. Non si riesce a fare quel salto di qualità che è fondamentale
per rendere effettivamente utilizzabili tutte le
infrastrutturazioni che già abbiamo e verso le quali vorremmo
andare.
Un esempio per tutti: si fa un notevole parlare della
infrastrutturazione telematica, ne ha parlato anche il Consigliere
Ferraris di quei 31 miliardi dei servizi telematici; è sicuramente
una infrastrutturazione fondamentale, ma la domanda che pongo io è:
per cosa farne, per trasmettere quali dati, per collegare quali
realtà di questa società, per mettere in azione quali
sollecitazioni di tipo imprenditoriale, produttivo, gestionale, del
nostro territorio e delle sue risorse? E la risposta a questo mi
sembra che non ci sia.
Compare un'altra risposta dalla lettura dei punti che ho
elencato prima ed è che la scuola in quanto tale, il settore della
formazione dei ragazzini di 6 anni come di quelli che ne hanno
19-20, compare al quinto punto degli interventi da avviare nel
triennio 96-98. Al di là della realizzazione di nuove strutture
scolastiche, al di là della loro riorganizzazione, sembra che il
settore dell'educazione, il settore dell'attenzione ai giovani, il
settore della costruzione di una identità culturale moderna ed
autonoma della nostra regione non sia presente.
Forse è anche facile mettere il dito su questo aspetto, perché è
quello di più difficile soluzione; ma non può non farci pensare, e
nel corso delle discussioni sul disegno di legge relativo agli
appalti è venuto fuori più volte questo argomento, il fatto che
notevolmente consistente è la quantità di risorse regionali che
comunque continuiamo a destinare ai "mattoni", alla costruzione di
opere. Minore, decisamente minore, ma soprattutto in una nebbia
sostanzialmente presente nei confronti delle prospettive per il
futuro, è tutto il settore relativo alla formazione di questa
nostra società, che non può continuare ad essere considerata come
una cosa diversa dalle realtà che ci circondano.
A me impressiona in questi giorni ciò che avviene nella vicina
Francia, perché stiamo vivendo come una sorta di rifiuto alla
prospettiva europea. Con ciò non voglio dire che la prospettiva
europea che ci deriva dagli accordi di Maastricht sia la
prospettiva migliore, ma certamente c'è un rifiuto di queste grandi
nazioni a grande tradizione democratica nell'accettare quei vincoli
che secondo gli accordi sottoscritti consentirebbero la costruzione
dell'Europa. E questo con tutta una serie di motivazioni, alcune
più comprensibili ed altre meno: ci sono difese di privilegi,
definiamoli così, acquisiti, ci sono rivolte da parte di settori
nuovi esclusi, ma nell'insieme c'è una sorta di timore da parte
dell'Europa di diventare elemento terzo nei confronti dello scontro
che sta avvenendo a livello mondiale.
C'era anche un articolo ieri sul quotidiano "La Stampa", nel
quale si diceva molto velocemente che l'Europa, l'Italia
soprattutto, sta diventando una colonia dei settori produttivi
statunitensi e soprattutto giapponesi, si ha l'impressione che
queste grandi nazioni stiano constatando la loro marginalizzazione
rispetto ai grandi processi produttivi. Cosa significherà tutto
questo anche per il nostro paese, che vive oltre ai problemi che
vive la stessa Francia, anche un problema di ingegneria
istituzionale colossale e nei confronti del quale non c'è
chiarezza, non c'è proposta che consenta di discutere con
chiarezza? In questa situazione quale può essere il ruolo ma anche
il destino di questa nostra piccola regione, che vanta storicamente
diritti di autogoverno e di autonomia, ma che fino ad oggi con
grande difficoltà è riuscita a difenderli utilizzando delle proprie
risorse?
Allora, sì, un voto favorevole a questo bilancio, certamente;
c'è questo rumore di fondo consistente che mano a mano che la
legislatura va avanti diventa più presente, ma attenzione, un forte
richiamo all'esigenza di porre mano alla costruzione di
quell'elemento che è indispensabile per la costruzione di un futuro
e che è l'elemento persona, l'elemento culturale dell'insieme degli
abitanti di questa regione.
Ovviamente questo non può essere fatto dall'oggi al domani, ma
il rallentamento vieppiù veloce della spesa connessa con
l'infrastrutturazione e della distribuzione automatica sull'intero
territorio delle più diverse infrastrutturazioni, senza andare a
scelte programmatiche specifiche, questo deve essere continuato con
sempre più grande velocità.
Presidente Ha chiesto la parola il Consigliere Piccolo.
Piccolo (ADP-PRI-Ind) In merito al bilancio di previsione 1996 e
quello relativo anche al triennio '96-98, direi che il bilancio è
proprio il documento politico amministrativo e programmatico
dell'attuale maggioranza ed è coerente con quanto concordato
all'inizio della legislatura, nella fase della stesura del
programma.
La novità del documento è l'innovazione e la semplificazione del
documento, che è il frutto di un lavoro collegiale, è la verifica
del programma (come dicevo prima) della maggioranza, è il risultato
di metà legislatura del nostro mandato, è il frutto del
coinvolgimento della struttura, è l'impostazione in linea con i
contenuti della riforma dell'amministrazione regionale che prevede
un nuovo ruolo della struttura operativa e della dirigenza.
Il bilancio è la continuità e la coerenza con il programma di
inizio legislatura sul piano del metodo, che mette in evidenza la
partecipazione e il coinvolgimento dei consiglieri, che
contribuiscono con il loro impegno al lavoro delle commissioni
consiliari permanenti.
Vorrei citare alcune importanti scelte fatte e che restano di
primaria importanza per lo svolgimento dell'azione politica
amministrativa dell'attuale maggioranza, venendo così incontro alle
esigenze della collettività, in particolare degli enti
territoriali. Mi riferisco alla riforma dell'organizzazione
dell'amministrazione regionale e alla disciplina del personale
regionale, ma in particolare alla riforma della finanza locale.
Questa è la sottolineatura che occorre rafforzare, dando così la
potestà (mi riferisco a quella degli enti locali), dando inoltre
possibilità finanziarie e maggiori competenze alle comunità montane
con immissione di personale amministrativo per meglio operare sul
territorio.
A questo proposito mi preme evidenziare che occorre, sempre in
materia di ordinamento degli enti locali, dare maggiori competenze
alle comunità montane, sentendo ovviamente i comuni i quali
dovranno poi delegare alcune competenze, comuni sempre più oberati
da incombenze istituzionali e gestionali, permettendo così proprio
a quei piccoli comuni di poter meglio operare per quanto attiene la
creazione di strutture necessarie e indispensabili per la vita di
una realtà comunale anche se piccola.
Mi preme inoltre evidenziare il fatto che sempre di più gli enti
locali sono soffocati dalla burocrazia, dalle complessità
procedurali, e quindi è opportuno che le leggi, mi riferisco
ovviamente a quelle emanate dall'ente regione, siano sempre più
snelle sotto il profilo procedurale e quindi di più facile
applicazione.
All'ordinamento degli enti locali va aggiunto fra le cose da
fare al più presto, e sicuramente non procrastinabili, la
predisposizione della legge elettorale regionale, la legge che
tratti il piano energetico, il piano sanitario, questo piano così
importante che ci auguriamo venga portato al più presto in V
commissione e al Consiglio perché credo sia importante prevedere
che le strutture distribuite sul territorio, sia sociali che
sanitarie, possano dare vita a quella serie di servizi essenziali,
evitando così il ricovero in ospedale.
Sempre fra le cose non procrastinabili occorre prevedere anche
un piano per lo sviluppo turistico, essenziale e primario per la
nostra regione.
Vorrei poter continuare a fare alcuni altri esempi, ma ritengo
che il mio ruolo di Consigliere sia quello di stimolo alla Giunta e
di coinvolgimento delle forze politiche che compongono l'attuale
maggioranza, della quale faccio parte, e anche sia quello di
contribuire con proposte che vadano incontro ai desiderata della
gente, che ha riposto in noi la fiducia con il consenso
elettorale.
Chiudo quindi il mio intervento augurandomi che quanto
sottoscritto nel documento venga effettuato, e dichiaro
anticipatamente il voto favorevole del mio gruppo.
Presidente Ha chiesto la parola il Vicepresidente Aloisi.
Aloisi (APA) Partirei con una riflessione e cioè che molto
spesso i rumori di fondo possono essere anche utili e interessanti
se nei rumori si sanno anche leggere quelle che sono le cose
positive.
Parto con un ragionamento di evidente assonanza con
l'impostazione che l'Assessore ha dato a questo bilancio, che è una
impostazione sì di rigore, che è una impostazione sì realistica, ma
che per la prima volta, come hanno anche evidenziato altri,
semplifica il bilancio dandogli maggiore chiarezza. Come non si può
non concordare su tutta una serie di risultati positivi, che sono
ben elencati in questo documento, e come non si può non evidenziare
l'attesa che c'è per i risultati che si potranno conseguire in
merito all'organizzazione della regione. Questi sono dei dati,
queste sono delle situazioni che sono ben evidenziate e che
peraltro riflettono il lavoro fatto in quest'anno.
Parto un po' da quella che è l'impostazione del rigore, che è
stata data a questo documento; questo significa però per certi
aspetti che dobbiamo cominciare ad incentrare una maggiore azione
di privatizzazione e di conseguenza una progressiva
deregionalizzazione per quanto riguarda la partecipazione regionale
là dove non la riteniamo importante in termini strategici, questo
anche perché bisogna sempre più responsabilizzare quella categoria
imprenditoriale che spesso nella nostra regione ha lasciato a
desiderare.
Bisogna far loro capire che ormai sono adulti e che quindi
l'intervento della "mamma", se non in casi fortemente eccezionali,
bisogna non concederlo più con tanta facilità. Questo è un filo
conduttore, perché alcune cose sono state annunciate e realizzate
l'anno scorso, rammento la cessione di una quota azionaria relativa
alle azioni possedute all'interno di alcuni importanti istituti di
credito di proprietà regionale, o comunque dove la maggioranza
dell'azione è fortemente caratterizzata con una proprietà
regionale.
In questo tipo di ragionamento bisogna avere un occhio di
riguardo al discorso della informatizzazione; qui vorremmo sapere
dove si vuole andare, per capire quello che vogliamo fare
dell'esistente. Se si vuole potenziare l'esistente è necessario un
maggiore coordinamento all'interno dei diversi settori della
pubblica amministrazione, altrimenti si ripensa il tutto e si
lascia al suo destino quella che può essere una prospettiva
attualmente di grossa specializzazione e di notevole occupazione,
anche perché l'utilizzo delle risorse umane va fatto con accortezza
e quindi là dove queste risorse umane esistono, vanno
valorizzate.
In questo aspetto ci sono decisamente delle cose notevoli, di
novità, egregie.
La prima è quella della costituzione del polo regionale
bancario; questo è un obiettivo su cui bisogna spendere molte
energie, anche perché sappiamo che questo settore attraversa un
momento delicato, dove abbiamo assistito a tutta una serie di
sprechi e di incongruenze e dove sappiamo che ci sono due colossi
che per certi aspetti rosicchiano gran parte del credito. Sappiamo
anche che di tutto il risparmio che viene indirizzato verso questi
due poli bancari, che di fatto predominano il mercato, molto poco
viene utilizzato a livello regionale e quindi molto poco
usufruibile dall'imprenditoria.
Questo è un settore su cui bisogna concentrare una serie di
energie, perché lì si possono avere delle forti innovazioni anche
per quanto riguarda il supporto alle aziende. Ad una condizione
però: che sia la partecipazione regionale il partner che può
veicolare in modo particolare l'aggregazione del polo, altrimenti
il rischio che andremmo a determinare sarebbe quello che un
ulteriore partner con caratura nazionale potrebbe ripetere la
veicolazione del risparmio così come avviene oggi.
Mi sarei però anche aspettato un qualcosa di più per quanto
riguarda il piano regionale per l'energia. Qui c'è confusione. Il
piano regionale energetico interessa la metanizzazione, interessa
il riscaldamento, interessa la produzione di energia elettrica; ci
sono troppi interessi, che poi alla fine non solo creano confusione
e disattenzione, ma generano il rischio di rallentare quello che è
un processo economico naturale.
Io l'ho detto in commissione e lo ripeto con molta
determinazione qui: se la tendenza era di andare verso una
privatizzazione progressiva di tutti questi enti, mi riesce di
difficile comprensione la partecipazione azionaria totale della
Compagnie Valdôtaine des Eaux; muta lo scenario, muta il ruolo
dell'Enel, la produzione di energia elettrica non è detto che vada
ad essere poi assorbita direttamente dall'Enel come era previsto
dalle leggi 9 e 10, che per certi aspetti su una base di scelte
politiche obbligavano l'Enel ad acquisire.
Allora, visto che l'Enel lavora anche sul mercato perché sta
procedendo (a passi lenti o veloci, a secondo di quello che si
vuole ipotizzare) ad una privatizzazione, il discorso di maggiori
privati all'interno di questa società, che di fatto indirizza
quello che può essere un grosso momento non solo di produzione di
ricchezza ma anche occupazionale, deve essere necessariamente
oggetto di riflessione, altrimenti correremmo il rischio, se il
ragionamento non viene fortemente coordinato, di ripetere
esperienze che hanno dato esito negativo e in questo momento ci
vedono arrancare, ma che in altre realtà sono diventate momento di
forte traino per l'occupazione e l'economia.
A conclusione di questo mio intervento cosa posso auspicare?
Che, sulla base di quella che è stata la tendenza degli anni
precedenti, ci siano maggior privato e maggiore
deregionalizzazione, ma che venga messa anche questa classe
imprenditoriale nelle condizioni di poter crescere, perché spesso
non si è neanche dimostrata all'altezza della situazione.
Si dà atto che, dalle ore 11,36, presiede il Vicepresidente
Aloisi.
Presidente Ha chiesto la parola il Vicepresidente Viérin
Marco.
Viérin M. (PpVA) L'intervento del capogruppo dei Popolari è
stato fin troppo chiaro, però mi premeva riprendere un tema che era
già stato anticipato dal Consigliere Chiarello, cioè quella che è
stata la pubblicizzazione di questo documento. Quindi andrò a
toccare un aspetto che forse riguarda anche l'informazione,
riguarda anche la conoscenza da parte dei cittadini di cosa succede
in quest'aula. Spero vivamente che gli organi di informazione
abbiano analizzato in maniera approfondita le schede presentate dal
Presidente della Giunta e dall'Assessore Lévêque durante la
conferenza-stampa; si ricorderanno certamente i giornalisti le
dichiarazioni dei relatori e qui voglio sintetizzare le più
importanti. Si è detto:
1) dobbiamo approfittare di una favorevole congiuntura economica
e delle nostre migliori risorse a disposizione, che sono pari a
circa 5,4 in percentuale;
2) gli obiettivi principali sono a) rilancio dell'economia e
dell'occupazione b) una Valle a misura d'uomo;
3) evitare lo spopolamento del nostro territorio montano.
Anche se per il triennio '96-'98 si prevede con ottimismo un
aumento delle disponibilità finanziarie rispetto all'anno '95,
circa un 14 percento rispetto al '98 in proiezione, affrontare oggi
l'analisi di questa proposta di bilancio non è sicuramente
semplice, anche perché con questa nuova impostazione è sempre più
difficile verificare i veri intenti che si potranno, come già
espresso dal collega Linty, cogliere durante l'esame del rendiconto
consuntivo.
Purtroppo in questi ultimi quindici giorni, come ho detto
all'inizio, abbiamo assistito ad un vero bombardamento fra
conferenze-stampa, articoli, servizi televisivi, che hanno avuto
come unico fine quello di annunciare un bilancio per il '96 e per
il triennio '96-98 più chiaro, più snello, più ricco eccetera , e
di mettere in rilievo che questa Giunta è la migliore che mai si
sia avuta in questi ultimi 15 anni.
Ritengo che non si voglia, caro Ferraris, perseguire interessi
generali né in futuro né come oggi e ieri da parte di questa
Giunta, prendo ad esempio alcuni aspetti e veri problemi generali e
mi avvarrò delle schede che sono state consegnate agli organi di
informazione che, dicevo, spero vivamente le abbiano lette.
Inizio dall'occupazione. Vediamo che nella tabella 2.1, che
riporta continuità e coerenza con il programma di legislatura,
abbiamo al 4° comma: occupazione, interventi in via diretta,
iniziative di politica industriale, piano triennale di politica del
lavoro. Ad oggi un completo fallimento e lo dimostrerò con alcuni
dati, il capogruppo dei Popolari ha già oltretutto dichiarato che
stiamo preparando un incontro aperto per dimostrare come questi
dati annunciati alcuni giorni fa dall'amministrazione regionale non
siano veritieri.
Sempre dalla scheda a cui mi riferivo prima, prendo in seguito
la tabella 3.2 e 3.3 e prendo i due quadri, perché il lavoro è
stato fatto in maniera egregia e di questo do atto all'Assessore
Lévêque, però prendo il quadro economico nazionale dove leggo che
nel '94 c'era un tasso di disoccupazione dell'11,3 ed è prevista
per il '98 una discesa al 9.5; quindi una differenza di 0,6 punti a
favore di una maggiore occupazione. Nel quadro economico della
Valle d'Aosta leggo, sempre con riferimento al tasso di
disoccupazione, che nel '94 c'era un tasso di 5.8 e nel '95 di 5.7,
quindi una discesa di 1 punto, mentre poi nel prosieguo si arriverà
a 5.5, per cui ci sarà una differenza di 0.3, ovvero la metà
rispetto a quella nazionale.
Voglio dire di più: quella nazionale tiene conto anche del sud,
sappiamo perfettamente che nella media nazionale la disoccupazione
del sud è molto rilevante e abbatte molto la media nazionale.
Quindi se dovessimo prendere le medie dell'Italia settentrionale
con le nostre, e mi stupisco perché questo non sia stato fatto,
oppure posso capire perché questo non sia stato fatto, ci sarebbe
un abisso fra la disoccupazione presente in Valle e quella presente
nell'Italia del nord.
Passo ad analizzare i dati previsti dalla tabella 3.5 relativa
alla previsione per il '96. Qui leggo che il tasso di occupazione è
stazionario intorno al 60 percento, quindi pensiamo di andare
avanti con questa occupazione per il '96; per il tasso di
disoccupazione c'è una lieve riduzione, dicevo prima del 5.5. Ora
uno potrà chiedersi il perché; giustamente Florio diceva che qui
sentiamo molte volte discorsi che non vanno bene, che sono discorsi
fatti solo sulla carta senza i dovuti approfondimenti.
Andiamo a prendere la formazione professionale, perché ritengo
sia lì la chiave di lettura del perché di questo risultato. Vediamo
che ancora per il prossimo anno sono stati stanziati 22 miliardi, 1
miliardo in più rispetto al '95; ma io dico che 22 miliardi è
giusto spenderli se abbiamo dei risultati, purtroppo ritengo che i
risultati non li abbiamo avuti e allora mi chiedo perché stiamo
mantenendo un baraccone dei sogni.
Se parliamo con la gente che ha fatto i corsi presso questa
agenzia di formazione, sappiamo bene che la gran parte ha sprecato
2-3 anni per formarsi e ancora oggi è in cerca di prima
occupazione. Ad una lettera che ho inoltrato in maniera molto
precisa all'Agenzia del lavoro per sapere quante persone avevano
fatto fino ad oggi corsi di questo tipo e quante di queste avevano
trovato la reale occupazione, la risposta che ho avuto è stata: non
lo sappiamo. Davanti ad una risposta del genere dico che
quell'azienda va chiusa, perché sarebbe come finanziare una ditta
che produce bottiglie e quando le si chiede quante ne ha vendute,
risponde: non lo so. Forse c'è qualcosa che non va.
Ma quello che mi ha stupito maggiormente è che questa lettera di
risposta non mi è arrivata dal dr. Vallet dell'Agenzia del lavoro,
mi è arrivata a firma del Presidente della Giunta; questo mi
preoccupa ancora maggiormente, forse, anzi senza il forse, si
vogliono nascondere dei dati che sono se non pazzeschi, fuori
luogo.
Veniamo alla politica economica industriale, che è legata a
questo aspetto, e prendo sempre la scheda 2.1. Si parla di
continuità e coerenza con il programma di legislatura in corso; si
legge al terzo comma sostegno dal lato dell'offerta,
ristrutturazione e riqualificazione di grandi aree, interventi
sulla qualità, definizione di regole coerenti e valorizzazione
delle risorse locali. Ad oggi non mi risulta che siano state
valorizzate le risorse locali; abbiamo avuto fino ad oggi il 90
percento, se non di più, aziende, persone e risorse che non sono
arrivate dalla Valle, ma sono imprenditori, sono aziende, sono
organismi che vengono da fuori Valle, quindi non abbiamo formato
niente anche con riferimento al discorso della managerialità.
Interventi sulla qualità. Posso capire e posso condividere una o
due scelte fatte da questa Giunta, perché non sono qui a dire che
tutto va male, altrimenti cadrei nel famoso discorso che faceva
Florio poc'anzi, ma dico che non è possibile che la nostra Valle
investa in due settori di produzione, che sono il settore auto e il
settore informatica. Sappiamo tutti, anche se non siano esperti in
economia, che quando si investe in due settori di produzione, se
uno dei due va in crisi, va in crisi tutto il contesto; quindi non
abbiamo o non siamo stati capaci di creare una diversificazione di
produzione, cosa che è la più elementare in qualsiasi manuale di
economia.
Passiamo ora alla figura più snella, decentrata, quella che si è
da alcuni anni prospettato ai cittadini valdostani. Ma perché
questo avvenga, bisogna dare competenze e qui concordo con la messa
in programma del nuovo ordinamento, anche se è da più di un anno
che una commissione della Giunta ci sta lavorando, ma non abbiamo
ancora oggi proposte, però ritengo giusto che questo vada
fatto.
Ma nel momento in cui abbiamo approvato la legge sulla finanza
locale, dicevo che andava fatto prima quello e poi la legge sulla
finanza locale, perché noi abbiamo fatto sì la legge sulla finanza
locale e abbiamo anche espresso all'esterno che con questa legge
davamo più soldi ai comuni, più soldi agli enti locali, però dico
che abbiamo dato i denari appena sufficienti agli enti locali per
gestire quello che devono gestire oggi.
Quindi già sin da oggi dobbiamo metterci in testa che se, una
volta approvato l'ordinamento, si daranno delle competenze o si
decentreranno delle competenze dalla regione agli enti locali,
dovremo dare altre risorse finanziarie. Infatti se vado a prendere
le risorse per la finanza locale del bilancio '95 della regione,
che sono complessivamente 269 miliardi, e leggo che per il '96
invece saranno 283, se aggiungo la percentuale di crescita
complessiva del bilancio regionale, cioè del 5.4 in percentuale,
vedo che non ho dato tanti denari in più agli enti locali, ho dato
3-4 miliardi. Quindi non è che ho dato tutti quei miliardi che si è
voluto pubblicizzare e decantare verso l'esterno, perché i dati si
leggono in questa maniera, e ribadisco per la seconda volta che
devo dare atto all'Assessore Lévêque di aver presentato dei dati
che mi hanno permesso anche di analizzare con critica seria questo
bilancio.
Ultime due osservazioni. Sui mutui prima casa, il Consigliere
Parisi lo ha detto prima, noi assistiamo ogni anno a 4-500 domande
per avere il mutuo prima casa; sappiamo benissimo che i soldi che
la regione ha investito in questo settore non è che li perde, la
regione ci rimette solo la differenza del tasso perché poi le rate
rientrano da parte dei cittadini, quindi è un capitolo che si
autofinanzia.
In commissione avevo chiesto perché si sono messe minori
disponibilità in bilancio rispetto all'anno scorso, mi è stato
risposto che le disponibilità sono le stesse perché c'è un ritorno
delle rate che vengono versate dai cittadini che hanno usufruito in
passato dei mutui prima casa; però alla fine comunque il valore
rimane più o meno lo stesso complessivamente.
Qui non si è voluto dare un impulso maggiore rispetto agli anni
passati per la raccolta di questa richiesta di avere una propria
casa; ritengo che invece in questa sede la Giunta avrebbe dovuto
avere il coraggio di proporre un forte rilancio di questo settore,
perché riteniamo che chi ha la casa propria, la tenga in maniera
più decorosa, la rispetti di più, e poi perché il problema casa è
un problema che molti cittadini valdostani vivono tutti i
giorni.
Infine, le spese correnti. L'Assessore nella tabella 6.3 dice -
coerentemente - che complessivamente le spese correnti superano i
mille miliardi e rappresentano il 59,8 percento, quasi il 60
percento delle spese complessive della regione, rispetto al 58,7
percento del '95. Altrettanto coerentemente devo rilevare che
l'Assessore nel secondo comma dice: il peso delle spese correnti
sul totale scende a 56.6 se si tiene presente che i 57 miliardi non
più finalizzati a spese di investimento affidate ai comuni, vengono
conteggiati per fare un giusto confronto con l'anno precedente.
Però ritengo che avere ancora un 56,7 percento di spese correnti
sul bilancio sia troppo forte, per poter credere di rilanciare un
discorso di economia in questa Valle.
Chiudo il mio intervento dicendo che qui mi sembra, caro Florio,
che nessuno sforzo innovativo, ma certamente uno sforzo di
equilibrismo politico sia stato fatto nella creazione di questo
bilancio.
Ci sarebbero altre cose da dire, ma sono cose che altri colleghi
hanno detto e non voglio tediare nessuno. Mi sembra un po' come
dire che oggi celebriamo con l'approvazione di questo bilancio, se
questo bilancio sarà approvato (ma ritengo di sì, la maggioranza
farà valere i suoi numeri), i 25 mesi di questa maggioranza come le
nozze di argento, pur con dei problemi, ma comunque si deve fare la
bomboniera come si fa per le nozze d'argento. Ritengo che se
andiamo avanti di questo passo, fra 25 mesi si faranno le nozze
d'oro, si cambierà la bomboniera, quindi si cambierà l'aspetto del
bilancio rendendolo innovativo, più leggibile, meno (passatemi il
termine) monotono, più trasparente, più snello, ma alla fine anche
in quella bomboniera troveremo sempre gli stessi confetti.
Presidente Non ho altri iscritti a parlare. Se nessun altro
chiede la parola, dichiaro chiusa la discussione generale.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) Intanto ringrazio tutti gli intervenuti per i
contributi che sono stati forniti alla discussione. L'analisi
svolta in più di un caso ha denotato una attenta lettura della
relazione e dei dati; in alcuni casi mi permetterò, nell'intervento
che mi accingo a fare, di fornire dei chiarimenti su alcune
questioni che sono state sollevate.
Prima di affrontare i temi puntuali che alcuni consiglieri hanno
evidenziato, vorrei fare subito una considerazione su un tema
toccato da diversi interventi, cioè il valore del bilancio di
previsione e il valore del bilancio consuntivo. Condivido
perfettamente che è indispensabile addivenire ad un maggior
raccordo fra i due documenti finanziari, perché l'uno è il
programma e l'altro dovrebbe essere la verifica di come il
programma è stato realizzato.
In secondo luogo condivido il fatto che storicamente questa
Regione abbia enfatizzato in modo particolare il momento della
previsione e poco valorizzato il momento del consuntivo, anche
nella modulistica e nelle relazioni che accompagnano quel
documento, e gli uffici di cui sono responsabile sanno che uno
degli indirizzi che ho chiesto di attuare è proprio quello di
trattare con pari articolazione e con pari ricchezza di
documentazione già per il prossimo anno anche il conto
consuntivo.
Devo dire pertanto che anche l'impalcatura dello strumento di
controllo e di gestione è la funzione indispensabile per poter
arrivare nell'arco dei prossimi esercizi ad avere tutta la
documentazione necessaria ad un confronto fra previsionale e
consuntivo, direi con qualcosa di più: con la possibilità in corso
d'anno di fare le verifiche necessarie a monitorare come sta
andando quello che si prevedeva di fare andare. Ecco che quindi
questa nuova impostazione è finalizzata anche a soddisfare queste
esigenze.
Quello però su cui non posso essere in questo momento d'accordo
è il dover necessariamente confrontare oggi un documento di
previsione con un documento consuntivo, e non per ragioni
ideologiche, ma per ragioni concrete, perché spesso sono due valori
che non sono confrontabili. Faccio alcuni esempi. I fondi Stato nel
bilancio consuntivo sono fondi che sono entrati a far parte del
bilancio per la maggior parte di essi nel corso dell'esercizio. Mi
spiego meglio: un intervento che viene cofinanziato da regione,
Stato e Unione Europea, in cui la regione concorre per l'11
percento, fino a quando non c'è la deliberazione da parte di
Bruxelles dell'accettazione del cofinanziamento, non vengono messi
in entrata.
Cosa viene messo in entrata e in spesa? Viene messa la quota
regionale, perché quella deve essere in bilancio come condizione
essenziale perché Bruxelles e Roma approvino; è la dimostrazione
che la regione ha messo in bilancio i soldi per fare da sponda al
progetto.
Allora, il progetto da 10 miliardi cosa avrà in bilancio adesso,
quando lo si prevede? Avrà in bilancio 1,1 miliardi. Nel corso
d'anno è previsto dalla nostra legge di contabilità che sia
addirittura la Giunta che fa la variazione di bilancio per maggiori
assegnazioni comunitarie, che non è nient'altro che l'accertamento
dell'avvenuta approvazione di Bruxelles e di Roma del programma
presentato, e quindi vengono rimpinguati i capitoli in entrata e in
spesa per le cifre che sono state stanziate.
Ecco che una parte buona di differenza fra il consuntivo e il
previsionale sui totali è determinata proprio da questo, e
attenzione che anche una parte della differenza fra il '96, il '97
e il '98, cioè fra il '96 e gli altri due anni, è spiegata dal
fatto che sul '96 già alcune entrate certe da Bruxelles ci sono,
perché a fronte di decisioni già prese, sul '97 e '98 evidentemente
dovranno arrivare.
Più in particolare, mi riferisco all'intervento di Linty; è
assolutamente scorretto fare il confronto fra il bilancio di
previsione di quest'anno e il consuntivo dell'anno scorso per dire
che quest'anno abbiamo meno risorse dell'anno scorso, perché se è
vero che il consuntivo del '94 e quindi l'assestato del '95
presentano dei dati che sono di qualche miliardo superiori alla
previsione '96, Linty dovrebbe ricordarsi che questo è determinato
dal fatto che il conto consuntivo '94, grazie al lavoro di pulizia
fatto sui residui, ha prodotto un avanzo di 84 miliardi, che non
era evidentemente previsto, che è stato trascinato sull'esercizio
'95 e che ha costituito una entrata aggiuntiva per il 1995. Questo
è stato un fatto di natura straordinaria: non è che tutti gli anni
si potrà ritenere, ripulendo i residui, di trovarsi delle
disponibilità finanziarie del genere.
Così come mi permetto di dire che, se avessimo voluto
guadagnarci gratuitamente e in modo chiaro la patente da imbecilli
sia da parte del Consiglio regionale che da parte della popolazione
e degli organi di stampa, avremmo presentato un bilancio con un
avanzo di amministrazione. E' impensabile pensare di proporre un
bilancio di previsione con un avanzo di amministrazione, perché o
c'è meno bisogno di ricorrere al mutuo, oppure siamo in
pareggio.
Il bilancio di previsione prevede un mutuo a pareggio proprio
perché già le spese previste sono superiori alle entrate effettive
disponibili, per cui mi chiedo come può pensare il Consigliere
Lanièce di ipotizzare un avanzo nascosto, dei fondi occulti gestiti
non si sa bene come in corso d'anno e da chi, quando al massimo il
risultato potrà essere (e noi auspichiamo che sia così) che si
arrivi a consuntivare il '96 in cui non sarà neanche necessario
accedere ai 95 miliardi di mutui previsti a pareggio, come in molti
casi è successo fino ad ora.
Questo per quanto riguarda il discorso di impostazione, e per
rispondere ad alcune delle osservazioni svolte sia da Linty che da
Lanièce.
Linty ha fatto riferimento alle spese correnti. E' un
riferimento a cui ha fatto cenno anche Marco Viérin nel suo
intervento. Forse da parte del Consigliere Linty non c'erano tutti
gli elementi a disposizione che nella relazione di ieri sono stati
evidenziati, ma il superamento dei mille miliardi di spese correnti
è determinato anche e soprattutto dall'effetto contabile che la
nuova legge sulla finanza locale ha provocato. Noi trasferivamo
quasi 60 miliardi l'anno scorso in conto investimenti ai comuni,
questi non ci sono più perché trasferiamo tout court un fondo di
128 senza vincolo, e questo ovviamente non rende confrontabile le
due grandezze. Confrontandole, vediamo che si assiste ad uno
spostamento di due punti delle spese correnti a vantaggio delle
spese di investimento.
L'ho detto ieri in relazione, sono solo due punti, ma intanto è
un treno in corso che modifica la sua direzione, un convoglio
pesante, un convoglio lungo, un convoglio che ha anche una sua
velocità inerziale, ed è quindi un risultato di grossa importanza,
un risultato che non si consegue con il bilancio '96. E' un
risultato che si consegue con il bilancio '96, perché si è
cominciato a lavorare nel '93, e questo è un dato da tenere
presente.
In secondo luogo, questi piccoli due punti vogliono dire circa
40 miliardi; confrontando le spese di investimento disponibili
quest'anno rispetto alle spese di investimento dello scorso anno,
siamo vicini ad un centinaio di miliardi in più che, depurati dalla
inflazione, sono 40-43 miliardi reali a disposizione in più. Non
sono cifre evidentemente comparabili al totale del bilancio, ma
sono sicuramente cifre che ampliano la possibilità di intervento di
questa regione.
Adesso invece entrerei più nel merito di alcuni interventi
specifici. Il Consigliere Borre ha parlato, come alcuni altri, di
luci ed ombre del bilancio, e direi che i temi che il Consigliere
ha citato, concernenti lavoro e occupazione, interventi sull'
economia e quindi creazione di nuovi posti di lavoro, li ha
evidenziati come settori su cui c'è ancora da lavorare.
Vorrei però fare presente una cosa; sicuramente c'è da lavorare,
è detto in relazione, benché gli indicatori (e tornerò dopo sul
discorso fatto da Marco Viérin) siano comunque degli indicatori che
consentono di posizionare la Valle d'Aosta in uno scenario
favorevole per quanto riguarda i dati sia macroeconomici che
occupazionali, per cui gli indicatori devono avere un trend che in
futuro prevede una loro discesa, soprattutto quelli della
disoccupazione. Teniamo però conto che è erroneo giudicare
l'importanza e il peso degli interventi sui diversi settori,
limitandosi a guardare i numeri che la classificazione del bilancio
assegna ai singoli settori.
Pongo alcune domande. Uno sviluppo delle telecomunicazioni, dei
servizi di telecomunicazione di rete, ha oppure no un impatto sul
turismo, a prescindere che il turismo non veda fra i suoi propri
capitoli le voci telecomunicazioni? Lo sviluppo di un sistema di
trasporti e di una rete di trasporti ha oppure no un impatto di
nuovo sul settore del turismo, sul settore del commercio, su alcuni
importanti settori dell'economia e quindi poi sull'occupazione?
Credo che vadano letti gli interventi, anche quelli di carattere
trasversale, che consentono di avere una incidenza, ancorché
indiretta, sui settori dell'economia. Ne cito un terzo: un
intervento che renda più incisivo ed efficace il sistema creditizio
valdostano è un intervento che incide oppure no sui settori che
hanno una maggiore necessità e propensione all'investimento?
Credo di sì e credo che sia riduttivo andare a vedere
semplicemente il numero di miliardi che le sezioni interventi per
l'industria, interventi per il turismo, interventi per gli alberghi
destinano, quando invece è più significativo leggerne un quadro di
insieme.
Condivido quanto detto da Borre, che su alcune linee di
intervento debbano, a seguito delle disponibilità finanziare messe
a disposizione, essere definiti alcuni programmi specifici di
intervento.
Molti consiglieri sono intervenuti sul tema della regione
leggera. E' un tema che di nuovo richiede di affrontare un
convoglio in corsa non di poco momento, cioè un convoglio molto
pesante che deve alleggerirsi e che deve modificare la sua
direzione. Credo che anche su questo terreno positivo sia il fatto
che intanto se ne parli già con alcuni embrioni di risultato e
alcune idee concrete per i prossimi anni. Sicuramente sul piano del
patrimonio, malgrado anche in questo settore ci siano lavori in
corso per migliorarne la gestione: il piano di dismissioni avviato
ha consentito di restituire alla comunità, ai cittadini e agli enti
locali una serie di immobili non utilizzati dalla regione per
propri fini istituzionali, e programmi di completamento in tal
senso sono in essere.
Vediamo che il capitolo di bilancio relativo al '96 per le
dismissioni di patrimonio è un capitolo che ha una previsione di
entrata più rilevante rispetto all'anno scorso, ma è a fronte di
precise dismissioni che sono in programma e che questo Consiglio in
parte ha avallato con una legge e avallerà nei prossimi mesi,
quando annualmente dovrà approvare un piano di cessione.
Sulle partecipazioni comprendete che il discorso è più
complicato, perché ci troviamo a volte a teorizzare delle cose che
sono anche giuste, ma che non hanno nessun riscontro nella realtà.
C'è una domanda crescente da parte della cosiddetta comunità
economica o, possiamo dire, da parte della società civile, per cui
tutte le volte che si parla di dismissioni della presenza
regionale, in cui si parla di cessioni a terzi, di quote di società
eccetera, entra in gioco intanto la disponibilità di capitali
privati per queste operazioni, e poi la preoccupazione, che volta
per volta dalle diverse categorie emerge, che questo significhi la
perdita di una autonomia e di una possibilità di orientamento
dell'amministrazione.
Chi vi parla non è pregiudizialmente sfavorevole a che una
presenza della regione per esempio nella struttura di credito
regionale si riduca non solo ad un livello di maggioranza, 51
percento, ma anche in prospettiva a meno; tuttavia vi assicuro che
su questo terreno le difficoltà non sono di poco conto e condivido
anche in linea teorica le preoccupazioni di chi, prima di dire
facciamo un ulteriore passo indietro, dice facciamo con più
gradualità un primo passo, in cui possiamo mantenere il controllo
della società mentre la gestione operativa del credito la affidiamo
ad una struttura che, per quanto riguarda la gestione effettiva, è
in grado di farlo meglio e con più tradizione che non un ente
regionale. Ma questo è solo un esempio.
Si è cercato di affrontare il problema del risanamento di una
società di impianti a fune della Valtournenche con una ipotesi che
sembrava ragionevole, che sembrava ovvia, che sembrava la più
confacente possibile alla situazione, cioè quella di un
consolidamento di questa realtà nell'ambito del comprensorio che è
già collegato fisicamente.
Non nascondo neanche in questo caso le difficoltà, le
preoccupazioni di carattere culturale e politico che questa scelta
ha messo in moto; per cui condivido chi sostiene, così come lo
indichiamo anche noi, un orientamento che preveda un progressivo
alleggerimento della regione da certe posizioni gestionali che non
hanno significato, ma pregherei tutti e di farsi un esame di
coscienza e di guardarsi attorno per rendersi conto, ogni volta che
una pedina di questo tipo si cerca di mettere in gioco, di quali e
quante forze intervengono perché questo non si faccia. E direi, non
da uniche direzioni.
Sull'intervento del Consigliere Collé, condivido in linea
generale alcune questioni che ha evidenziato, per esempio
l'opportunità di procedere magari con più programmazione su quella
che è una valorizzazione dei beni culturali e del patrimonio
culturale; sulla parte invece riguardante il bilancio, la
semplificazione eccetera, ricordo ancora una volta che siamo in
viaggio.
Cioè probabilmente ha ragione Chiarello, lo sforzo di
semplificazione rende quest'anno forse più difficile leggerne i
contenuti rispetto all'anno prossimo, quando la semplificazione
dovrebbe essere avvenuta, e rispetto all'anno passato in cui la
tradizione consentiva di fare dei confronti più agevolmente
fattibili. Però bisogna pur partire e siamo partiti dalle cose che
riuscivamo a fare ragionevolmente per questa scadenza di
dicembre.
L'impegno è quello di rivedere sicuramente la parte di spesa,
che è così chiamata di interventi specifici; però consentitemi, era
anche un po' criminale pensare di mettere mano a quella parte,
quando sappiamo tutti che nei prossimi mesi si metterà mano alla
riforma della organizzazione che quindi potrà ragionevolmente anche
modificare quelli che sono centri di spesa attualmente codificati
in un certo modo, servizi che presidiano certi temi e certe aree, e
quindi quando, affrontato quel tema, con il prossimo bilancio sarà
probabilmente più facile identificare e mettere in relazione il
nuovo bilancio con la nuova struttura organizzativa.
Riguardo all'intervento di Ferraris, l'ho detto e condivido che
bisogna muovere da una posizione ancora fortemente regione-centrica
verso una situazione di alleggerimento; credo che anche la
richiamata legge di riordino degli enti locali, a cui faceva
riferimento Viérin, potrà aiutare in questo senso. Ho invece
qualche difficoltà a condividere l'affermazione della elevata
dipendenza che abbiamo sul piano finanziario dallo Stato, altri
hanno fatto cenno a questo. Credo che vada tenuto conto intanto
dell'evoluzione del grado di autonomia finanziaria di questa
regione. Faccio un esempio per tutti: nella sanità fino a due anni
fa i 70-75 miliardi che arrivavano da Roma erano trasferimenti dal
fondo sanitario nazionale di parte corrente che benevolmente il
ministero del tesoro e della sanità ripartivano alla Valle.
Oggi abbiamo come entrate regionali circa 130 e 150 miliardi,
quindi un ordine di grandezza doppio, e che sono di spettanza della
regione in quanto versati dai contribuenti regionali, 130 l'anno
scorso e 150 previsti per il '96. Questo ci dice già che, per
esempio, la sanità in Valle d'Aosta, a differenza che in altre
regioni è per oltre i 2/3 pagata dai contribuenti. Questo è un dato
su cui riflettere.
Così come, se mettiamo insieme questi dati di finanze e tributi
propri alla compartecipazione dei tributi, che abbiamo visto essere
il 41 percento del bilancio e che è il 90 percento dei tributi che
i cittadini versano in Valle, si porta a quasi 2/3 il grado di
copertura del bilancio con risorse dei valdostani. Evidentemente
c'è questo 26 percento, a cui probabilmente Ferraris faceva
riferimento, su cui non dilunghiamoci tutte le volte, però è da
comparare con qualcos'altro che conosciamo; cioè il 26 percento,
che sono 470 miliardi che lo Stato ci ha trasferito, che ha
riconosciuto nel 1992, lo dobbiamo necessariamente confrontare con
560 miliardi di lire che nella parte spesa sono oneri che
sosteniamo non impropriamente, ma a differenza di tutta una serie
di altre realtà con cui troppo spesso siamo chiamati a confrontarci
con indicatori pro-capite eccetera.
Allora, credo che sia giusto che l'amministrazione regionale
abbia scelto di farsi carico di certe competenze, però è
altrettanto giusto che certe competenze extra-regionali altrove,
diventate regionali qui, abbiano un riscontro con delle finanze che
siano di natura aggiuntiva.
In questo senso però lo stimolo che Ferraris ha dato sul
problema scuola mi trova d'accordo, perché in quel campo siamo in
una situazione in cui noi paghiamo e non abbiamo nessuna potestà di
dare delle regole. Allora, proprio quest'anno la provincia autonoma
di Bolzano stava trattando in occasione della finanziaria se
accollarsi o meno la competenza degli oneri per il personale
scolastico, ma ha posto un preciso paletto; ovvero sì, ha detto, ci
accolliamo gli oneri a condizione che in materia di stato giuridico
e di alcune regole del gioco siamo nelle condizioni di poter
disporre con propria competenza.
Questo è un terreno di riflessione e credo che aver messo la
parolina scuola nelle cose da fare per il prossimo triennio sotto
il cappello "norme di attuazione", voglia anche dire utilizzare lo
strumento della norma di attuazione per andare in questa direzione.
Direzione che devo dire di condividere.
Chiarello ha parlato di stime di inflazione ottimistiche;
purtroppo non abbiamo ancora un centro studi attrezzato come
potrebbe essere Prometeia, Nomisma, il Centro congiunturale; ci
siamo limitati a prendere i dati ufficiali, quelli della relazione
previsionale e programmatica che fissa gli obiettivi di inflazione
per il prossimo triennio e con questi abbiamo lavorato.
Se devo esprimere il mio personale giudizio, condivido il fatto
che difficilmente l'Italia riuscirà a contenere nei tre punti e
mezzo l'inflazione l'anno prossimo, se non a prezzo di grossi
sacrifici che probabilmente la società non è in grado di accettare
e di sopportare, per cui questo produrrà probabilmente un effetto
sul tasso lievemente più alto; genererà altresì un effetto nominale
sui valori complessivamente intesi in spesa e in entrata.
Dell'intervento di Florio invece mi sono appuntato una cosa. Ha
parlato di alcuni elementi che stridono ancora ed ha fatto
riferimento fra gli altri al problema della scuola, dicendo che
forse sono previsti pochi investimenti sulla parte immateriale e un
po' troppi invece sulla parte materiale, cioè sul mattone e sugli
edifici. Credo che questa volta si debba invece dare atto alla
Giunta e a questo Consiglio, se approverà questo bilancio, di una
scelta importante e coraggiosa.
Sono destinati fra le somme a disposizione nei capitoli e quelle
a fondo globale, 99 miliardi nel triennio per l'edilizia
scolastica. Dobbiamo leggere questo come un dato per certi versi
anche allarmante, perché la necessità di prevedere un intervento
straordinario per l'edilizia scolastica è per certi versi
l'ammissione di una situazione di interventi necessari da prendere
su un patrimonio che interessa una così vasta percentuale dei
cittadini di questa comunità.
Credo che sia doveroso che questo piano sia formulato, la Giunta
ha ritenuto doveroso finanziarlo in modo adeguato, ed io ho
ritenuto altresì importante evidenziare ieri in sede di relazione
che, insieme ad alcune importanti nuove strutture cui qualcuno ha
fatto cenno nel dibattito di questa mattina, è indispensabile prima
comunque garantire le necessarie misure di adeguamento a tutte le
strutture esistenti che devono essere messe a norma. Non è una
scelta di mattone, credo sia una scelta di qualità della vita degli
studenti.
Credo di avere in parte risposto ad Aloisi, che non c'è, quindi
passo oltre.
Concludo con alcuni temi sollevati da Marco Viérin, che non c'è,
glielo riporterete. Sulla pubblicizzazione e sul bombardamento
lascio ad ognuno dare un giudizio. Non condivido invece il discorso
dell'occupazione. Abbiamo sottolineato l'occupazione come uno dei
problemi, però portiamo i piedi sulla realtà di cui discutiamo.
Stiamo parlando di tassi compresi fra il 5 e il 5,5 percento, di
cui per una buona parte di disoccupazione cosiddetta funzionale,
cioè una disoccupazione che è uno zoccolo sotto il quale non si
viaggia mai, neanche in Giappone dove sono al 3 percento e dove il
3 percento è considerato da tutti gli studiosi di mercato del
lavoro uno zoccolo sotto il quale non si scende.
Quindi stiamo parlando di due punti di disoccupazione e seppure
li confrontiamo con l'Italia settentrionale, restiamo in posizione
di relativo vantaggio. Sono dati che poi vanno letti nei loro
flussi, e se esaminate con attenzione l'ultimo lavoro fatto
dall'Agenzia del lavoro, contro cui non so bene perché Marco Viérin
si sia scagliato, si parla di tempo medio di attesa dei disoccupati
in Valle d'Aosta.
E' un tempo medio di attesa che oscilla fra l'1 e i 6 mesi a
seconda del sesso e del settore; è diverso, il mercato del lavoro
femminile e il mercato del lavoro maschile hanno diverse
caratteristiche e il dato è disaggregato per settori economici e
per sesso. Si va, ripeto, da 1 a 6 mesi di attesa mediamente; credo
che non si possa parlare di situazioni drammatiche, sono situazioni
che possono essere migliorate, che vengono monitorate e seguite,
c'è un piano di politica del lavoro, ma credo che si debbano
discutere i problemi per quello che sono.
Sulla finanza locale non abbiamo mai sbandierato la nuova legge
di finanza locale per una legge che dava tanti soldi agli enti
locali; l'abbiamo presentata come una legge che dava dei soldi in
modo diverso agli enti locali, e nella mia stessa relazione ho
detto che non è tanto sul piano della crescita delle risorse,
quanto sul fatto che metà di esse siano gestibili con maggiore
autonomia. E su questo condivido quello che ha detto Viérin: si
tratterà di adeguare queste risorse alle eventuali competenze
aggiuntive che verranno trasferite in futuro alle amministrazioni
degli enti locali.
Prima di concludere, oltre a ringraziare ancora tutti gli
intervenuti, un ringraziamento particolare voglio esprimerlo alla
II commissione che ha lavorato in tempi molto ristretti ma con
impegno a che fosse garantita la discussione di questo documento in
aula per questo bilancio, così come un ringraziamento lo rivolgo a
tutte le strutture di tutti gli assessorati, che hanno collaborato
in modo nuovo rispetto al passato nella fase di impostazione, nella
fase di revisione dei budget.
E poi mi sia consentito un cenno alla struttura del bilancio
che, oltre ad avere compiuto un lavoro innovativo nel presentare
questo bilancio, sarà chiamata ad un compito ancora più arduo nei
prossimi mesi, sia con la prosecuzione di queste fasi di
innovazione del documento, sia con l'impegnativo allestimento del
sistema di controllo di gestione che potrà non essere esente da
problemi in prima battuta; tutte le cose nuove richiedono una messa
a punto: l'impegno è quello di lavorarci a fondo per conseguire gli
obiettivi che abbiamo dichiarato di voler conseguire introducendolo
nel meccanismo di amministrazione di questa regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK