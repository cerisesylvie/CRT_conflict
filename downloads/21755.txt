Consiglio Regionale della Valle d'Aosta - Oggetto del Consiglio n. 1480 del 22 settembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1480 del 22 settembre 2005 - Resoconto
OGGETTO N. 1480/XII - Relazione annuale al Consiglio regionale
sull'andamento della gestione della "Casino de la Vallée S.p.a.",
ai sensi dell'articolo 8, l.r. n. 36 del 30 novembre 2001.
(Approvazione di risoluzione)
Président - Nous reprenons nos travaux, comme convenu hier, avec
les points n° 34 et n° 35 et ensuite nous discuterons la résolution
qui nous reste à examiner.
La parole au Conseiller Curtaz, pour motion d'ordre.
Curtaz (Arc-VA) - A noi sembra ragionevole, visto che i temi
sono connessi, una discussione unica per quanto riguarda i punti
nn. 34 e 35 dell'ordine del giorno. Non so se gli altri gruppi
condividono questa impostazione, ma credo che, anche per economia
dei lavori di aula, la cosa possa essere fattibile.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - In principio non credo vi siano contrarietà
rispetto a questo tipo di discorso, ma volevo capire se il collega
Curtaz aveva maturato tale decisione considerando tutti gli
aspetti, perché è vero che apparentemente l'argomento è lo stesso
ma, dal punto di vista strettamente giuridico, sono due cose
completamente diverse, perché il primo oggetto è una relazione
fatta dal Presidente, dall'Assessore su una gestione specifica che
è quella della S.p.a. in un anno di attività, per cui è un discorso
legato ad un'attività ordinaria, quindi l'oggetto della discussione
è il risultato di esercizio, il percorso che ha seguito la gestione
per ottenere quel risultato di esercizio ed eventualmente quali
sono le considerazioni per gli esercizi futuri; il secondo al
contrario è un ordine del giorno che vede il Consiglio nella
condizione di approvare o non approvare un bilancio di una gestione
che è la gestione straordinaria in liquidazione, cioè l'operato di
un liquidatore che è il Rag. Bo e che riguarda la realizzazione
dell'attivo e del passivo di un soggetto che è la Gestione
straordinaria. Dal punto di vista sostanziale, quindi, sono due
argomenti completamente diversi. Se nell'ambito della discussione
possiamo fare delle considerazioni che partono da lontano per
arrivare ad oggi, è tutto fattibile, ma i due argomenti
difficilmente possono essere trattati, anche perché l'oggetto n. 34
non ha un momento deliberativo, mentre l'oggetto n. 35 ha un
momento deliberativo; invito la Presidenza a fare delle
considerazioni su questo.
Presidente - Credo sia più opportuno distinguere i due argomenti
e procedere a due discussioni separate sui due punti.
La parola al Presidente della Regione, Caveri.
Caveri (UV) - Credo che distinguerò in due parti il mio
intervento, vale a dire che con estrema brevità traccerò la
presentazione del rapporto secondo quanto previsto dall'articolo 8
della legge regionale n. 36/2001, quindi la rappresentazione del
2004. Credo sia molto più interessante anche per il Consiglio
invece adoperare questo bilancio 2004 per qualche riflessione più
attualizzata, perché da questo punto di vista immagino che sarebbe
ridicolo da parte mia leggere i contenuti della relazione che è già
agli atti. Quindi possiamo dire che la relazione è nota, data per
letta, potrei dire che, essendo allegata al resoconto della seduta
odierna, sono dei fatti stranoti, mentre è più di bruciante
attualità il futuro del Casinò che credo ci debba interessare,
anche se non vi è seduta consiliare nella quale non si sia
interessati a questo argomento.
Il bilancio 2004 è il secondo bilancio che questo Consiglio
affronta di tale nostra S.p.a.. Guardando, come dicevo prima,
l'insieme dei dati contabili, dei flussi delle entrate e delle
uscite, credo che ciascuno di noi sia in grado di esprimere dei
giudizi. Come sapete, il bilancio al 31 dicembre era caratterizzato
da un risultato positivo di 1.441.467 euro, mentre il bilancio 2003
aveva registrato una perdita di 2.595.800 euro. L'esercizio 2004 ha
registrato una riduzione leggera di entrata - 18.518 - con un
leggero miglioramento della tendenza negativa dell'anno precedente.
Come sapete, i giochi nel 2004 avevano registrato un piccolo
aumento - 2,28 - per un valore di 3.167.879 euro e questo risultato
del 2004 era dovuto principalmente a una buona "performance" dei
giochi americani, ma soprattutto delle "slot machines".
Sarà l'Assessore a rispondere a conclusione del dibattito ad
osservazioni puntuali che riguardano la lettura di questo
documento, mentre io, come annunciato, vorrei approfittare per fare
il punto della situazione in termini più generali e
prospettici.
Come avviene per il bilancio, verificheremo e guarderemo il 2005
con il "recul" necessario. Lo faremo quando la situazione dei conti
di quest'anno sarà "raffreddata", ma certo la tendenza che è stata
registrata nel 2004 non viene confermata nel 2005, l'andamento del
2005 è un andamento negativo, abbiamo in questo momento i risultati
di gioco al 14 settembre 2005 e anche se il mese di settembre, come
il mese di agosto, sembra essere un po' meno negativo dei mesi
precedenti, ci troviamo di fronte ad una situazione del
gennaio-agosto 2005 che è negativa. Registriamo complessivamente un
meno 13,80 e poco ci consola che Venezia sia a meno 14,60, Sanremo
a meno 15,60, Campione invece con una "performance" positiva con i
giochi francesi risulti negativo a meno 9,80. Siamo di fronte a una
crisi complessiva delle case da gioco e trovo che la scelta che
questa Amministrazione ha fatto - ne abbiamo già discusso ieri - di
avere in poche settimane da parte di una società di indubbio
prestigio qual è la "KPMG" una riflessione che serva ad indirizzare
le azioni politiche che l'azionista deve imprimere alla S.p.a. nel
rispetto dei ruoli reciproci. La S.p.a. è nata per creare una
situazione di allontanamento dalla politica che significhi anche
l'assunzione di responsabilità da parte del Consiglio di
amministrazione. Peraltro, come tutti sapete, il Consiglio di
amministrazione è in scadenza alla fine di quest'anno, quindi
faremo in quel momento tutte le riflessioni opportune sul
funzionamento di questa modellistica della S.p.a. e del Consiglio
di amministrazione. Lo dico perché non ci siano equivoci: quando io
dico di riflettere sul funzionamento della S.p.a., è una
riflessione che riguarda il suo buon funzionamento. Oggi nessuno
potrebbe essere così avventato da pensare da qui al 2008 di dare
vita ad una privatizzazione della casa da gioco. Ogni tanto mi è
capitato di avere alcuni rappresentanti sindacali anche di
"Sindacato amico", che spingono per la privatizzazione della casa
da gioco, ma io vorrei ricordare che la privatizzazione eventuale
della casa da gioco deve avvenire quando la situazione si sia
stabilizzata e non sia in una discesa come l'attuale, quando si
siano risolte le questioni di tipo immobiliare.
Lo studio serve anche per capire quale casinò, perché i piani di
sviluppo avevano una visione ampia della casa da gioco. Campione
che ha fatto questa scelta è premiato sui giochi francesi, ma è in
picchiata sui giochi americani (meno 18,90). È vero che vi sono
Mendrisio e Lugano, ma anche su questo ragioniamo, cioè oggi avere
uno studio da parte nostra servirà ad indirizzare il piano di
sviluppo che è sempre "in progress" rispetto a un dimensionamento
che sia un dimensionamento non eccessivo. Da questo punto di vista,
tornando sulla questione della privatizzazione, che non ci siano
equivoci. La procedura di privatizzazione non è la procedura
sciaguratamente scelta all'inizio degli anni '90, quando l'"Union
Valdôtaine" si trovava all'opposizione e con una procedura assai
fallace dal punto di vista tecnico, che portò a tutti questi
contenziosi che conosciamo ad oggi. Quella procedura è quella che
ha originato l'obbligo della Regione di riprendere in mano il
"pallino", senza nessun divertimento da parte dei Presidenti della
Giunta del mio movimento che si sono succeduti; ma questo ha
significato la gestione pubblica, prima straordinaria e poi con la
S.p.a., in salvataggio della casa da gioco a fronte di una serie di
grondanti minacce di commissariamento del Casinò da parte del
Ministero dell'interno, se non i rischi che erano paventati con
alcune cause giudiziarie di una chiusura.
Credo che nessuno sia contento di avere una gestione pubblica,
il Presidente della Regione, ma anche l'Assessore competente, è
seduto su un "seggiolino eiettabile", basta che capitino alcune
vicende, si schiaccia il pulsante, non si sa bene dove si va a
finire, anzi temo che si sappia bene. Però ritengo che gli
approfondimenti che avevo potuto fare quando ero Parlamentare
europeo sulla materia dei giochi siano stati molto interessanti.
Oggi, se dovessimo andare verso un procedimento di privatizzazione,
dovremmo seguire la direttiva comunitaria sui servizi, una
direttiva che prevede "un appel d'offres" aperto a tutte le società
europee e internazionali, per cui ci troveremmo di fronte a una
situazione in cui probabilmente non credo che saremmo molto
allettanti, oppure potrebbe venire uno e dire: "quanti dipendenti
ha la casa da gioco? 832. Per renderla efficace bisogna
ridimensionare di "tot" posti e certi giochi tradizionali, come ad
esempio i giochi lavorati, devono essere gravemente
ridimensionati". Questo perché anche il mito di Mendrisio o di
Lugano, sì è legato al fatto che vi sono sostanzialmente "slot
machines" o giochi americani con pochissimi "croupiers". Ne
approfitto per dire che anche il mito dei casinò svizzeri va
ridimensionato, perché Montreux va male, Zermatt ha deciso di non
aprire la casa da gioco, quindi la situazione del Canton Ticino è
dovuta al fatto che questo è vicino ai ricchi giocatori milanesi
che ci vanno, ma non è che l'apertura della casa da gioco in
Svizzera ha cagionato questa grande ricchezza di tutti i casinò
della Confederazione. Quanto alla situazione francese, che è una
situazione assai dispersa, quindi una modellistica opposta rispetto
alle 4 case da gioco italiane, lì sappiamo che vi sono delle
situazioni di cambiamento del gusto del pubblico che devono essere
esplorate.
Il dato di partenza, dopo quasi 60 anni di apertura della casa
da gioco, è quello di riflettere sul fatto che la casa da gioco è
un'azienda, anche se atipica, ma resta un'azienda. È un'azienda
importante per il bilancio regionale, non voglio tornare sulle
dichiarazioni ripetutamente fatte dall'Assessore, cioè il 10% del
bilancio regionale, 832 lavoratori che vanno poi moltiplicati,
perché con l'indotto siamo a 1.200 lavoratori che orbitano attorno
alla casa da gioco, cioè questa è un'azienda decisiva per la nostra
Valle. È chiaro quindi che oggi dobbiamo esaminare la situazione in
maniera molto laica e io dico, sempre guardando le prospettive.
Questo non suoni come un'amnistia che il Presidente auspica
rispetto al passato: se nel passato sono state compiute delle
irregolarità o dei delitti, questi verranno puniti, ma quello che
voglio dire è che oggi, con una certa freddezza, dobbiamo guardare
avanti perché siamo in una situazione complessa e difficile.
Da un lato, questo studio approfondito sui giochi ci consentirà
di capire in prospettiva l'evoluzione e, da questo punto di vista,
ieri mi si chiedeva da parte di "Forza Italia" se gli studi
precedenti erano incompleti. Ripeto che erano studi prevalentemente
statistici che analizzavano il campione di giocatori che andavano
al Casinò. Ho parlato anche con i colleghi di Sanremo, Campione e
Venezia. Il caso di Venezia è il caso più clamoroso perché quello
era stato un caso assai performante, la scelta fatta dall'allora
Sindaco Costa era stata quella di aprire un secondo casinò, cioè
chiunque di voi sia stato a visitare il secondo casinò aperto con
il grande gruppo multinazionale "Ramada" sa che quello è un casinò
di "slot" che ha doppiato il casinò tradizionale e loro sono in una
crisi come la nostra. È per questo che fra pochi giorni incontrerò
i rappresentanti di quei comuni, per capire se condividono il fatto
di fare un fronte comune. È certamente positivo rispetto al quadro
generale che si sia un poco "gelata" la questione dell'apertura di
nuove case da gioco e si è "gelata" perché i sindaci di molte
cittadine che erano in corsa per i casinò cominciano a rendersi
conto che questa esplosione di ricchezza nelle loro comunità non è
così scontata, visto anche il fallimento delle sale "Bingo", in cui
fra l'altro alcuni esponenti di forze politiche "hanno lasciato le
piume" ("bipartisan" perché i gruppi coinvolti erano di vario
genere).
Per quanto riguarda invece le "slot machines", perché di questo
si tratta, smettiamo di chiamarli videogiochi. Oggi il sistema
controllato dalle Finanze è un sistema concorrenziale ed è un
fenomeno sociale anche nella nostra Regione, dove abbiamo dei
malati del gioco che vanno al mattino al bar per cominciare una
giornata di gioco. Questo è un fenomeno rispetto al quale dobbiamo
avere delle informazioni suppletive. Dicevo, queste affermazioni
suppletive sono accompagnate anche da riflessioni in proprio del
Consiglio di amministrazione. Lo studio sui carichi di lavoro
all'interno del Casinò è una novità. Mentre in passato "Eurisko",
"Datamedia", e altri avevano fatto degli approfondimenti sui
giochi, manca oggi un radiografia del lavoro interno, cioè queste
832 persone cosa fanno? Esiste una mobilità fra reparti? Cosa è
contrattualizzato e cosa è prassi? Cosa appartiene all'oralità e
cosa a regole sancite da regolamenti interni? Sono temi di non poco
conto. Il fatto che il Consiglio di amministrazione abbia questo
studio approfondito consentirà anche quella trattativa globale sul
contratto di lavoro che spetta alla S.p.a., fatto di cui siamo ben
lieti, perché riteniamo che non si possa pensare che vi sia una
specie di perenne confronto fra rappresentanze sindacali e Casinò.
Siamo stati abbastanza impressionati dal fatto che, quando abbiamo
incontrato le rappresentanze sindacali, erano in 22. Voi capite che
mettersi attorno a un tavolo per 800 lavoratori in 22. Mi domando
quanti sarebbero i sindacalisti dei 2.900 dipendenti della Regione,
dovremmo fare la riunione sindacale al Teatro Giacosa! È del tutto
evidente quanto sia importante il fatto di avere una contrattazione
unificata. Oggi parliamo dei giochi americani, domani parleremo dei
premi di produzione, eccetera, per cui noi come dei merluzzi siamo
sempre lì ad avere paura che soprattutto nei periodi più pingui,
che sono il periodo di Natale e quello estivo, come una "spada di
Damocle" arrivi uno sciopero. Manifesto poi qui una certa amarezza
perché ai segretari dei sindacati confederali avevo detto ad inizio
agosto: sono appena arrivato, stiamo analizzando le questioni, vi
prego di non fare sciopero, invece lo sciopero è stato fatto. La
questione poi è rientrata, abbiamo chiarito che non si va né dal
Presidente, né dagli Assessori per discutere di contratti, perché i
contratti si discutono con l'azienda. Non esiste una strada
parallela per cui vi è un tribunale e poi vi è un appello che è la
Regione, ma la Regione in questa fase è solo servita per far
riprendere il dialogo sindacale che sembrava essersi
affievolito.
Grazie ai due studi, quello sull'evoluzione del gioco e quello
sul lavoro interno che evidenzierà la necessità di avere una
revisione complessiva del contratto, si rifletterà anche sulle
scelte che questo Consiglio dovrà fare sul piano di sviluppo.
Abbiamo accorciato il piano di sviluppo che era stato presentato in
Consiglio, lo abbiamo limitato a due fasi, che sono alcune
questioni immediate e concrete. Quello più immediato è il famoso
"buco", cioè quella parte dove dovrebbero figurare una parte di
"slot machines" automatizzate, dove dovrebbero andare i giocatori
che fumano, perché con la legge n. 626 e le norme antifumo oggi non
ci può più essere del personale a gestire un'area "slot machines"
dove vi siano persone che fumano. Va detto che una delle
motivazioni della riduzione di tutti i casinò sta nel fatto che i
giocatori fumatori hanno ridotto i propri volumi di gioco. Questo è
dimostrato dal fatto che non abbiamo di fronte a noi un calo
clamoroso di presenze, siamo di fronte a pochi punti percentuali di
calo di presenze a cui corrisponde un calo molto netto del volume
di gioco. Può anche darsi quindi che il fatto che a Saint-Vincent
non vi siano aree, soprattutto nell'area delle "slot machines",
dove i giocatori possano giocare e fumare sia negativo.
Tale piano dovrebbe essere un piano di sviluppo da presentarsi
alla fine di quest'anno o ad inizio dell'anno prossimo, perché
immagino che l'esito degli approfondimenti sarà in autunno. Da una
parte noi dovremmo dare garanzia di una maggiore velocità delle
opere immobiliari che devono essere fatte dentro... e dall'altra
concludere quanto già è stato fatto con notevole esborso di denaro.
Nel frattempo vi è bisogno che l'azienda sia un'azienda. Oggi
abbiamo condiviso per la S.p.a. questa formula di una diarchia,
cioè di 2 persone di esperienza che garantiscono l'operatività
dividendo in due rami l'azienda: da una parte, l'aspetto della
produzione e, dall'altra, l'aspetto dell'amministrazione. Queste
persone devono essere affiancate da una serie di altri dirigenti
che garantiscano di avere una struttura di "staff" che dia in
diversi settori - tecnico, edilizio, immobiliare, legale,
"marketing" - una solidità a una struttura che, per ammissione del
Consiglio di amministrazione, resta molto fragile. Avere una
struttura maggiormente di "staff" speriamo che possa consentire il
recupero di quote di mercato.
Naturalmente una delle differenze fra il primo piano di sviluppo
- quello che non è mai stato discusso, ma che è ampiamente
conosciuto - e il piano di sviluppo che invece è arrivato fino al
voto di quest'aula è che i modelli presentati erano abbastanza
diversi. Il primo modello era quello che era stato definito
"villaggio globale", cioè una serie di interventi che riguardavano
il territorio e forse il rimprovero che si può fare a questo
documento è di essere più attento a una serie di ipotesi sul
territorio - il tiro all'elica a Châtillon, l'ipotesi di "studios"
cinematografici nell'area dell'ex "Fera", l'idea di riutilizzo
vario dell'area del tiro a volo -, mentre il secondo è tutto
interno e anche con delle soluzioni che dovrebbero essere la
risposta all'eventualità che non si riesca a chiudere la questione
del "Billia". Rispetto a questa, crediamo di avere almeno per
quest'anno un minimo di certezze di cosa si potrà fare, quando
avremo un incontro la settimana prossima con gli avvocati e i
rappresentanti della società che è proprietaria del "Billia", dove
capiremo quale esito avrà la soluzione che è stata prospettata
dalla "Giunta Perrin" e riconfermata da questa Giunta, cioè
l'ipotesi di un acquisto dei beni dell'accerchiamento e del
"Billia", legata ad una buona valutazione, ma chiedendo in cambio
delle fideiussioni nell'eventualità sciagurata che potessero
emergere delle vicende che possano toccare gli elementi di sostanza
della vendita.
Vi dicevo, primo piano per così dire estroflesso, molto attento
alle questioni del territorio, secondo piano estremamente
introflesso, cioè legato ad una discussione soprattutto sugli
aspetti interni. Credo che sul prossimo piano di sviluppo,
incrociandosi anche con il fatto che su Saint-Vincent a suo tempo
era già stata fatta una scelta che potrebbe anche ripetersi: quella
di avere un piano sessennale di rilancio del Paese, dobbiamo sempre
più riflettere e alcuni segnali li porteremo nelle prossime
settimane, ci devono essere dei segnali sul territorio, cioè alcune
strutture, le stesse terme paiono essere finalmente all'inizio
degli aspetti di tipo costruttivo... o comunque degli appalti che
sono premessa degli aspetti costruttivi.
Dai sindacati devo dire di esserne rimasto piacevolmente
stupito. Ci hanno detto: "basta contratti fissi al Casinò",
cominciamo a riflettere per nuovi ingressi su forme più leggere di
contratto, siamo disponibili a un piano di riduzione del personale.
Quindi dobbiamo prendere atto che la "monocoltura" della Casa da
gioco su Saint-Vincent deve subire profonde modificazioni e ci
dovremo trovare nei prossimi anni con un'azienda più snella, con
meno "cattedrali nel deserto" ed è oggi questo un elemento di
riflessione che volentieri confronterò con il Sindaco di Campione,
che negli anni ha fatto una scelta di investimento pesantissima sul
proprio casinò che però sembra non sortire dai dati quegli effetti
che si speravano. Certo è che questo Consiglio sarà nei prossimi
mesi chiamato ad esprimersi non solo nella valutazione attraverso i
mandati ispettivi dell'azione del Governo regionale nell'assunzione
della propria responsabilità, non solo nell'esame di piani di
integrazioni in evoluzione del piano di sviluppo, ma dovremo anche
affrontare argomenti più di tipo legislativo e regolamentare - è il
caso della leggina varata dall'ultima legge regionale per il
ripianamento della S.p.a., reso obbligatorio dal fatto che ci si è
mangiati il capitale - e poi dei temi di fondo politici e connessi
al ruolo che il Consiglio ha. Mi riferisco alla questione del
disciplinare e alla questione del regolamento delle assunzioni,
entrambi strumenti che sono stati adottati da questo Consiglio.
Credo con questo di avere esaurito tutte le problematiche che
intendevo affrontare in tale presentazione che ha assunto caratteri
di generalità, perché non siamo un'assemblea che registra i bilanci
della S.p.a. in maniera neutra, siamo un organismo politico che
combatte su questa tematica da molti decenni. Noi su tale tema
siamo disponibili al confronto e credo che l'assunzione di
responsabilità che questo Consiglio avrà nei prossimi anni
sull'insieme delle materie, che ho cercato brevemente di
tracciarvi, è un elemento di grande responsabilità che prescinde
dal ruolo del solo Governo regionale, della maggioranza che lo
appoggia, ma credo vi sia un ruolo da parte di tutto il Consiglio,
opposizione compresa, rispetto alla riflessione di un'azienda
importante che dovrà subire nei prossimi anni processi di
ristrutturazione - ci troviamo di fronte a quella che potremmo
definire una ristrutturazione industriale -, avendo però un
"occhio" all'evoluzione del mercato, capendo i meccanismi di intesa
con il sindacato, nel rispetto dei ruoli reciproci: azionista - la
Regione, ovvero l'espressione del Governo regionale e del Consiglio
-, la S.p.a. e il Consiglio di amministrazione, e poi la società
civile, quindi le organizzazioni sindacali, non solo perché esiste
un altro azionista seppure solo all'1% che è il Comune di
Saint-Vincent, ma poi esiste l'insieme della comunità valdostana
che segue con attenzione da molto tempo le evoluzioni della casa da
gioco.
Président - Je déclare ouverte la discussion.
La parole au Conseiller Tibaldi.
Tibaldi (CdL) - Alcune considerazioni sono doverose, anche
perché questo è l'unico momento in cui si può approfondire in via
generale l'argomento Casinò e gestione nel suo complesso.
Il Presidente Caveri risiede in quel di Saint-Vincent, io sono
lì vicino, diciamo che siamo forse i primi spettatori di una
situazione che ormai caratterizza la casa da gioco e il suo
circondario da un po' di tempo a questa parte. Le sale sono sempre
più vuote, i clienti sono sempre di meno, in particolare quelli che
portano lustro e denaro presso la casa da gioco e vi è un clima di
generale depressione non solo in chi lavora all'interno della casa
da gioco, ma anche nell'ambiente circostante, a livello
imprenditoriale, di commercianti, di operatori turistici ricettivi.
Penso che il Presidente Caveri, come il sottoscritto, abbia avuto
occasione di parlare con più persone della depressione che sta
avvolgendo non solo un'azienda, una risorsa per la comunità
valdostana, ma anche un paese e tutto il suo "entourage". Io dunque
penso, il Presidente Caveri lo ha già annunciato, che non ci si
possa soffermare solo sulla fotografia di quel periodo che
intercorre fra il 1° gennaio 2004 e il 31 dicembre 2004 e fare una
mera analisi contabile di questo periodo. È un periodo che ormai si
è chiuso da 9 mesi, arriviamo adesso a dire i nostri punti di
vista, fermo restando che il nostro gruppo ha costellato questi 9
mesi con interpellanze, interrogazioni, mozioni e proposte per
tenere alta l'attenzione sul Casinò e sulle sue problematiche ed è
ormai necessario avere una visione più dinamica.
La fotografia quindi cosa ci propone? Ci propone una gestione
2004 che chiude con un utile di 1.400.000 euro circa. Uno può dire:
"è il primo segno che non è in rosso rispetto al passato". È vero,
ma è un utile che è ottenuto grazie ad un artifizio contabile
perché, come leggiamo nelle varie poste in bilancio, sono i
proventi straordinari, in particolare le sopravvenienze e le
imposte anticipate nell'esercizio precedente per quasi 1.200.000
euro che permettono poi l'ottenimento di questo risultato che è di
segno diverso rispetto al passato. Penso che senza lode e senza
infamia non si possa aggiungere altro. Se invece entriamo
nell'analisi della gestione, qui di cose da dire ve ne sono
diverse, in primo luogo l'evoluzione successiva di questi primi 8
mesi dell'anno: meno 14%, cioè la crisi è diventata declino e il
declino è decisamente inquietante, perché i risultati in termini di
introiti sono in calo per l'"azienda Casinò" e sono in calo di
conseguenza per quanto riguarda la quota parte regionale, e sono in
calo anche le presenze di clienti presso i nostri tavoli verdi.
Fermo restando che quel risultato di cui parlavo prima serve a
coprire i debiti pregressi, che ci sono e sono consistenti, il
risultato di 1.400.000 euro di fatto è già stato bruciato
dall'andamento del Casinò nei primi mesi del 2005.
Il Presidente ci ha fatto una lezione sulla crisi congiunturale,
vuole convincerci che il problema sia congiunturale; non vogliamo
negare che vi siano dei problemi nel mercato del gioco di azzardo,
perché il gioco è in continua espansione in Italia, complice anche
lo Stato che inventa nuove "formulette" per attirare i suoi
cittadini a spendere in questa direzione ma, se andiamo a vedere
gli stessi dati che ci vengono forniti dalla "Casinò S.p.a." e
guardiamo gli ingressi e i proventi lordi dei 4 casinò italiani nel
periodo 2001-2004, balza agli occhi che Saint-Vincent è la
struttura aziendale che ha più perso quote di mercato in termini
sia di ingressi, sia di proventi lordi. Saint-Vincent è passato da
834.000 presenze del 2001 a 691.000 presenze del 2004, una
flessione consistente: sono 140.000 in meno. Venezia, primo casinò
d'Italia, è passato da 1.084.000 a 1.031.000, perdendo 50.000
presenze contro le 140.000 di Saint-Vincent nello stesso periodo.
Vi è però un volume di presenze che è decisamente superiore
rispetto al nostro. Sanremo ne ha perse solo 20.000. I proventi
lordi: Saint-Vincent è passato da 148 milioni di euro a 142 milioni
di euro; Venezia da 180 a 191 milioni, è cresciuta; Sanremo da 86 a
102 milioni, è cresciuta; Campione da 109 a 121 milioni, è
cresciuta. La crisi allora sarà anche congiunturale, ma
Saint-Vincent perde e gli altri casinò crescono. La favoletta della
crisi congiunturale quindi possiamo anche trangugiarla, ma a
condizione di precisione sui dati che vengono enunciati e questi
dati sono dati ufficiali dell'Amministrazione della "Casino de la
Vallée S.p.a.". È importante puntualizzare queste cose perché, a
nostro avviso, il declino è determinato da fattori strutturali e
non ci stanchiamo di dirlo, perché i fattori strutturali sono tanti
e sono stati più volte sottolineati in quest'aula da tutti quelli
che sono intervenuti, in particolare dai Consiglieri di
opposizione.
Non sappiamo se sorridere o considerare l'affermazione
inquietante che ha fatto prima il Presidente, ovvero che di
privatizzazione si potrà parlare solo quando il Casinò si sarà
stabilizzato. Soffermiamoci un attimo su questa affermazione:
quando mai sarà stabilizzata la Casa da gioco di Saint-Vincent? È
la prima domanda spontanea che ci sorge. Dovrebbe essere stata
stabilizzata la gestione dal 1994 in avanti, da quando la prima
"Giunta Viérin" l'ha sottratta dal privato per far fronte a quelle
difficoltà che erano insorte a seguito della procedura di
aggiudicazione di cui parlava il Presidente Caveri, ma quel periodo
1994-2004 non si è contraddistinto come periodo di stabilizzazione
della gestione, anzi ci torniamo dopo su cosa è emerso in questo
periodo. Rifiutiamo allora tale concezione, perché questo è il
paravento per dire: "non vogliamo privatizzare la gestione della
casa da gioco". Stiamo inventandoci un alibi per evitare che la
casa da gioco trasli dall'ente pubblico - tradotto: potere politico
- a un gestore privato, dinamico ed efficiente sotto il controllo
dell'ente pubblico. Presidente, quindi al suo posto ci penserei
prima di addebitare delle colpe gratuitamente alla scelta
scellerata che venne fatta nel 1990 in merito alla procedura di
aggiudicazione ad evidenza pubblica per la gestione privata, dalla
quale - è vero - sono nate tutte le problematiche che sono seguite,
perché quella scelta ha innescato il contenzioso prima con
"Finoper" e poi con tutte le società che fanno parte dell'"ambiente
Finoper", però non dimentichiamo che nel 1993 il Presidente Viérin
non ha azzerato quella procedura e poteva farlo. Non l'ha azzerata,
ha compiuto una scelta politica chiara e l'ha riavviata, la
procedura è ripartita dal 1993. Il Presidente Viérin ha nominato
una commissione per esaminare tutte le carte e ha trascinato quella
causa originaria che lei ha citato negli anni a seguire. Il
problema è che la Gestione straordinaria istituita nel 1993, che
aveva una missione precisa sotto il profilo politico ed
amministrativo, ha fallito i suoi obiettivi, perché non è riuscita
a stabilizzare la gestione, perché, se fosse stata stabilizzata,
oggi la "Casinò S.p.a." si troverebbe in una situazione diversa:
non sarebbe anzitutto invischiata in tutte quelle situazioni
disdicevoli che purtroppo assurgono agli onori della cronaca e
probabilmente non sarebbe così in ritardo rispetto a un mercato
molto aggressivo, che oggi ci vede in posizione di netta
difficoltà.
Le ricordo, Presidente, che l'"Union Valdôtaine" ha delle
responsabilità macroscopiche in queste scelte, non lo dico per
additare voi perché siete dell'"Union Valdôtaine", ma perché voi
avete governato la Val d'Aosta, dal 1993 in avanti avete la
responsabilità del Governo di questa Regione; di conseguenza, la
casa da gioco era sotto la vostra egida. Vi ho citato il primo
intervento politico significativo che ha fatto un vostro
Presidente, che non ha azzerato quella che lei ha indicato come
causa di tutti i problemi, ma l'ha rilanciata. Purtroppo la parte
politica con l'avvio della Gestione straordinaria ha chiuso una
fase privatistica che era destinata ad esaurirsi... e ha permesso
la continuità dell'attività della casa da gioco, e questo non
possiamo negarlo, ma negli anni dal 1994 in avanti la maggioranza
regionale ("Union"-"Democratici di Sinistra") ha condiviso tutto
ciò che è successo nella casa da gioco, mi permetto di dire che ha
condiviso il saccheggio della casa da gioco! Una parte di questi
politici sono oggi citati in un "dossier" che è stato completato e
di cui non conosciamo purtroppo l'essenza, che vede consiglieri
regionali di maggioranza, che non siamo noi, né sono loro, con
incarichi di grande responsabilità nella commistione di affari ed
interessi che si sono consumati a Saint-Vincent. Non mi sento di
riferirmi a lei, Assessore Marguerettaz, però qualcuno ha condiviso
il saccheggio. Qualcuno ha partecipato a quelle missioni aziendali,
mi ricordo che già solo nel 1994 - Presidente Dino Viérin - una
delegazione di 10 persone è andata a Londra per scegliere delle
nuove "slot machines", ci saranno stati anche dei risultati, ma è
costata milioni quella missione e mi ricordo che fece anche clamore
la cosa. Evidentemente, da una parte, vi è stata questa
condivisione, dall'altra parte vi sono stati politici che hanno
ignorato ciò che accadeva a Saint-Vincent o addirittura si sono ben
guardati dall'occuparsene. Oggi ci troviamo in queste
condizioni.
Non posso dire, Presidente, lei in prima persona, perché lei ha
assunto la guida della Regione da qualche mese, ma il suo movimento
politico "in primis" e chi ha occupato prima di lei quella poltrona
ha delle responsabilità, nel bene e nel male. A livello contabile
di risultati ne abbiamo visti pochi, di situazioni più torbide
invece ne sono emerse molte. Diverse situazioni sono rimaste
insolute, ricordo il "Grand Hôtel Billia", che rimane la chiave di
volta di quello che dovrebbe essere il piano di sviluppo; si sono
succedute delle Giunte che possiamo definire "tentenna", perché la
Giunta che faceva un passo avanti era seguita da un'altra Giunta
che faceva due passi indietro e a scelte che andavano in una
direzione corrispondevano subito dopo scelte che andavano in una
direzione opposta. Vorrei ricordare una deliberazione di Giunta
adottata dal Presidente Louvin che aveva modificato il disciplinare
sulla base di un accordo diciottennale con il gestore del "Grand
Hôtel Billia" per far sì che si creasse questa traslazione della
proprietà dal privato al pubblico e per dare una soluzione di
continuità al ruolo del "Grand Hôtel Billia" nella "galassia
Casinò". La cosa poi è cambiata, l'Assessore Marguerettaz ha
ribaltato questa impostazione. Il piano di sviluppo arriva dopo un
sacco di tempo, in estremo ritardo, senza un orientamento
aziendale, senza un'analisi compiuta del mercato, solo il 2
settembre scorso è stato affidato un incarico per l'analisi della
situazione del mercato, ma questa analisi non è stata affidata da
chi ha la responsabilità della gestione diretta, ma dall'organo
politico tramite la sua controllata "Finaosta". Queste sono
incongruenze macroscopiche che si sommano alla cattiva gestione che
ha contraddistinto le scelte politiche in merito alla casa da gioco
in tutti questi anni.
Era opportuno puntualizzare perché sentire il Presidente Caveri
che ascrive delle responsabilità al lontano 1990 e ignora i 15 anni
di straripamento del potere unionista mi sembra un insulto a chi
ascolta, perlomeno a una platea qualificata come questa che vive in
diretta la politica regionale. Non ci possiamo credere, anche
perché siamo memori della storia recente. Tuttavia, Presidente,
come ogni volta, non ci soffermiamo solo a fare un'analisi critica
della situazione, ma formuliamo delle proposte e il nostro gruppo
propone all'attenzione del Consiglio una risoluzione
sull'argomento, che impegna anzitutto la sua persona, in qualità di
rappresentante della quota azionaria regionale in seno alla "Casino
de la Vallée", a fare le seguenti cose. Lei dovrebbe incaricare il
Consiglio di amministrazione ad avviare rapidamente un'azione di
rilancio dell'azienda, ridefinendo le strategie promozionali e
commerciali mirate all'incremento della clientela, ci mancano i
clienti, se manca il mercato, l'azienda muore e vogliamo
privatizzare un domani l'azienda quando non esiste più? È questa la
vostra intenzione. Oltre ad incrementare la clientela, bisogna
fidelizzarla e come si fa? Le diamo un consiglio di promozione di
"marketing" che ci arriva da Campione, le ho tenuto da parte una
pubblicità del Casinò di Campione che dice: "Casinò di Campione,
nuovo parcheggio gratuito, 450 posti auto coperti con ingresso
libero alle sale da gioco". Vi sono due messaggi importanti: i
parcheggi sono gratuiti, a differenza di Saint-Vincent; l'ingresso
alle sale da gioco è libero e come a Campione anche in tutti gli
altri casinò. Sono stato a Venezia qualche mese fa e nell'albergo
mi hanno caricato di "gadget" di gratuità all'interno del Casinò,
preciso che ci sono stato come cittadino semplice, non come
Consigliere e pagando di tasca mia. Questo è un messaggio
promozionale che ci può dare qualche spunto, perché il "marketing"
della casa da gioco è "allo stato brado" e penso che i colleghi che
con me hanno condiviso le audizioni in commissione dei vari vertici
della casa da gioco se ne siano resi conto. Vi è chi risponde che
stiamo fidelizzando la clientela, quindi stiamo migliorando il
pacchetto di ospitalità, eccetera; vi è chi dice invece che si deve
investire nella direzione di nuovi clienti, dei cosiddetti
"avventori" che vanno ad aumentare il numero di coloro che
frequentano la casa da gioco, quindi "conquistiamo nuovi spazi di
mercato", tesi accettabile, ma diversa come orientamento rispetto
alla precedente.
Vi sono poi i "rabatteurs" e su questi ci è stato detto:
"ripensiamo radicalmente i rapporti contrattuali con i
"rabatteurs", perché costano milioni di euro in bilancio e a questi
costi professionali non corrispondono risultati soddisfacenti".
Questi si attribuiscono dei clienti che girano per le sale e ad
essi vengono riconosciute della laute provvigioni, ma funziona così
il "marketing" della Casa da gioco di Saint-Vincent? Un
amministratore a una specifica domanda ha risposto che
effettivamente la politica dei "rabatteurs" deve essere
completamente ridefinita, ma allora ridefinitela! Siamo stufi di
vedere nel bilancio conclusivo dell'anno che loro ci costano dai 3
ai 4 milioni di euro! Siamo stufi di sapere che vi sono delle
"sanguisughe" che indeboliscono la quota dei proventi in carico
all'azienda o alla Regione! Visto, Presidente, che lei rappresenta
l'azionista al 99%, le chiediamo di intervenire pesantemente in
questo senso, non inventarsi l'incarico a "Finaosta" per fare
un'analisi così di "marketing" con la "KPMG"! Quello è contorno,
dovrebbe farlo l'Amministratore del Casinò, non certamente lei,
anche perché costa 144.000 euro e potrebbero farlo gli esperti... e
avrebbero già dovuto farlo da tempo e periodicamente gli esperti
che siedono su quelle 5 poltrone, non certamente "Finaosta" con un
incarico di Giunta regionale!
Terzo punto: rivedere i criteri per la concessione di "fringe
benefits" e per l'autorizzazione di missioni aziendali a favore di
vari dirigenti e funzionari e anche questo penso sia quanto mai di
attualità, perché se non si pone uno "stop" a quello che è stato un
vero e proprio saccheggio... io direi quali sono le linee politiche
di rilancio e di indirizzo della nuova gestione, ammesso che si
possa chiamare "nuova".
Completare le procedure di inventariazione, perché il "mare
magnum" dei beni materiali e immateriali della casa da gioco è
sempre stato un rebus: non sappiamo quali sono i beni appartenenti
alla casa da gioco e quelli che, pur essendo in quell'ambito, sono
diventati di proprietà privata o sono stati parcheggiati in qualche
casa di qualche dirigente.
Seconda considerazione che vogliamo fare come impegno che lei
dovrebbe assolvere è adottare i provvedimenti legislativi e
amministrativi necessari per conferire più ampi poteri al servizio
di controllo regionale affinché si possa procedere a verifiche più
efficaci. Il servizio di controllo regionale, che consta di 60
persone, è un corpo amorfo che è lì, assiste impotente a quello che
gli accade intorno. Suggeriamo che questo servizio verifichi
l'utilizzo quotidiano delle "fiches" presenti in azienda, peraltro
è un'indicazione che ci perviene dagli stessi revisori dei conti;
se vi ricordate, 3 anni fa un funzionario del Casinò ha asportato
l'equivalente di 7 miliardi di "fiches" e le ha portate Oltralpe
senza che la Regione o i vertici della casa da gioco ne sapessero
nulla! Ci è stato detto, in risposta ad una nostra interrogazione:
alla Bourgogne et Grasset che si occupa della miglioria tecnica di
queste "fiches", poi a posteriori abbiamo saputo quante sono state
e che dovevano essere rettificate perché non funzionavano più:
dall'oggi al domani, di notte, sono state portate altrove, ma cosa
ha fatto il Direttore del controllo regionale? Non sapeva niente,
non era stato informato, quindi cosa stanno a fare i controllori
regionali? Che controllino la moneta circolante, che ha corso
legale in quell'ambiente, ovvero le "fiches". Quante sono le
dotazioni assegnate all'inizio, quante sono quelle finali, quante
sono quelle perse e giocate, con un minimo di controllo; oggi si
gioca a "baraonda" lì dentro e ogni tanto qualcosa sparisce. Altro
elemento di controllo le casse e i relativi flussi di denaro; prima
il Presidente parlava di flussi di denaro, bisogna controllarli
perché anche alle casse vi sono dei problemi, vi è un'indagine
pesante della Magistratura su queste cose, addirittura 3 consulenti
della Direzione antimafia sono stati ingaggiati per far luce su
alcune operazioni che hanno truffato clienti. Vi sono clienti che
non vengono più a Saint-Vincent perché sono stati truffati alle
casse e, leggendo anche la relazione del GIP, si apprende il suo
stupore nel constatare che, nonostante queste operazioni - anche se
presunte truffaldine -, certi cassieri siano ancora agli sportelli
con possibilità di reiterare l'irregolarità.
Cosa fa la Regione? Ingaggia "Finaosta" per fare una ricerca di
mercato, ma cosa c'entra? Le situazioni più inquietanti sulle quali
ci vorrebbe l'intervento politico per dire basta... una volta
l'Assessore Marguerettaz ha detto: "è il momento di dire basta" e
io replicando all'Assessore mi sono augurato che le sue parole si
traducessero in fatti, perché è il momento di dire basta. Avete il
potere di intervenire, come avete incaricato "Finaosta" per fare
questa indagine di mercato, intervenite anche in tali
direzioni!
Infine, controllate l'operatività della cassa assegni e le
sofferenze sui crediti, anche questo è un "capitolo nero" della
gestione del Casinò.
In sintesi, vi abbiamo preparato un elenco di suggerimenti che
vi proponiamo sotto forma di risoluzione aperta all'apporto delle
altre forze politiche e, visto che il Presidente ha detto di essere
aperto ai consigli, noi qui gliene formuliamo immediatamente
alcuni.
Risoluzione
Il Consiglio regionale della Valle d'Aosta
Premesso
- che la Casinò S.p.a. è la società a totale partecipazione
pubblica preposta alla gestione della Casa da gioco di
Saint-Vincent;
- che la Regione Valle d'Aosta detiene il 99% delle quote
azionarie della medesima società;
- che la Regione (ente concedente) riscuote dalla Casino de
la Vallée S.p.a. (società concessionaria) una tassa annua di
concessione sotto forma di quota sui proventi di gioco ed effettua
controlli sul corretto svolgimento dell'attività
esercitata;
Visto il bilancio di esercizio al 31 dicembre 2004 della
Casino de la Vallée S.p.a.;
Sentita la relazione annuale del Presidente della Regione
sull'andamento della Casa da gioco di Saint-Vincent;
Impegna
il Presidente della Regione, in qualità di rappresentante
della quota azionaria regionale in seno alla Casino de la Vallée
S.p.a.:
1. a incaricare il consiglio di amministrazione:
a) ad avviare rapidamente un'azione di rilancio dell'azienda
sul mercato, ridefinendo le strategie promozionali e commerciali
mirate all'incremento della clientela e alla sua fidelizzazione,
istituendo altresì - sin da subito - l'ingresso gratuito a tutte le
sale da gioco;
b) a ripensare radicalmente i rapporti contrattuali con i
rabatteurs, ai cui costi professionali non corrispondono risultati
soddisfacenti;
c) a rivedere i criteri per la concessione di fringe benefits
e per l'autorizzazione di missioni aziendali a favore dei vari
dirigenti e funzionari;
d) a completare le procedure di inventariazione;
2. ad adottare i provvedimenti legislativi e amministrativi
necessari per conferire più ampi poteri al Servizio di controllo
regionale, affinché si possa procedere a verifiche più efficaci in
merito:
a) all'utilizzo quotidiano delle fiches effettivamente e
materialmente presenti in azienda;
b) alle casse e ai relativi flussi di denaro;
c) all'operatività della cassa assegni e alle relative
sofferenze sui crediti.
F.to: Tibaldi - Lattanzi - Frassy
Si dà atto che dalle ore 9,59 presiede il Vicepresidente
NICCO e che dalle ore 10,12 riassume la Presidenza il Presidente
PERRON.
Président - La parole au Conseiller Curtaz.
Curtaz (Arc-VA) - Accolgo l'invito del Presidente Caveri di
occuparsi più del presente e del futuro che del passato e, rispetto
al bilancio del 2004, voglio fare solo tre brevi osservazioni.
Ormai è un argomento che non appassiona più, perché il modesto
utile di bilancio che viene segnalato è anche il frutto di
un'entrata straordinaria, in secondo luogo perché, a mio giudizio -
e qui sta il motivo per cui chiedevo la discussione congiunta -,
occorre fare un ragionamento consolidato, non possiamo dire che la
"Casinò S.p.a." e Gestione straordinaria rispetto ai conti del 2004
sono due cose separate. Formalmente sono due cose separate, però
dobbiamo sovrapporli, sono due facce della stessa attività
aziendale, quindi è corretto sommare algebricamente le due
risultanze del bilancio. Penso che l'Assessore Marguerettaz possa
essere d'accordo. Se facciamo la somma algebrica della perdita
della Gestione straordinaria e del piccolo utile della gestione
ordinaria, ci accorgiamo che i conti anche in riferimento al 2004
sono in rosso. La cosa più rilevante di tutte rispetto al fatto che
i dati del 2004 sono veramente "acqua passata" è che i dati del
2005 sono molto peggio, perché notizie di stampa di qualche tempo
fa ci dicevano che addirittura i primi sei mesi dell'anno il Casinò
avrebbe evidenziato un calo di 13 milioni, che è piuttosto
consistente intanto perché riferito solo a metà dell'anno e poi
perché deve essere rapportato ai dati degli anni precedenti.
Chiuso l'argomento 2004, effettivamente è l'occasione buona per
fare il punto della situazione, cercare di capire perché questa
azienda non funziona. Abbiamo assistito per lungo tempo durante la
legislatura ad un periodo di sostanziale immobilismo; da quando
abbiamo il nuovo Governo presieduto dal Presidente Caveri, sono
emersi due fatti nuovi: il primo è l'approvazione molto parziale
del cosiddetto "piano di sviluppo". Il Presidente Caveri nella sua
relazione ha parlato di un primo piano di sviluppo, quello che non
è mai arrivato in aula, di secondo piano di sviluppo - condivido
poi la sua definizione sul fatto che l'uno era più rivolto
all'esterno e l'altro all'interno -, poi ha parlato di un prossimo
piano di sviluppo; come vedremo, questo sarà un punto essenziale
della politica dei prossimi tempi, anche perché sarà in effetti
l'unico piano di sviluppo. La cosa drammatica è che da due anni e
due mesi si parla di un piano strategico - parola più corretta di
piano di sviluppo - senza che vi sia veramente un piano, perché già
uno non abbiamo potuto discuterlo, il secondo è stato integralmente
stralciato e già non poteva parlarsi di piano strategico perché era
sostanzialmente un programma edilizio, con la contraddizione che
avevamo evidenziato: che calano i giocatori, ma aumentiamo le sale.
È una cosa che mi sembrava fuori da ogni logica. Il piano
strategico quindi deve ancora farsi, l'unico piano strategico, ma
di questo accennerò ancora alla fine del mio intervento.
L'altro fatto è la nomina dei due dirigenti di vertice, ne
abbiamo discusso ieri, abbiamo espresso le nostre valutazioni, ma
questi sono due fatti irrilevanti, le cose non cambiano, non sono
queste decisioni che fanno cambiare la situazione del Casinò! Cosa
"bolle in pentola"? Ce lo ha detto il Presidente Caveri: vi è
sempre la questione del "Billia", per la quale abbiamo letto sui
giornali di un'ultima offerta; speriamo che questa telenovela abbia
una fine, non riesco a immaginare quale, forse chi sta al Governo
ha qualche idea in più, ma è sicuramente un nodo che forse non va
enfatizzato, mentre a lungo tempo è stato sopravvalutato. Vi è la
vicenda dei "dossier" in Procura, ne parleremo al punto successivo.
Vi è questa "cosa" rilevante dello studio che è stato commissionato
e io credo che tale studio possa dare, se fatto seriamente, delle
indicazioni utili sotto il profilo gestionale e delle scelte che si
andranno a fare negli ultimi anni, ma non vorrei che si attribuisse
a questo studio quelle qualità terapeutiche che in passato sono
state date ad altri momenti della casa da gioco. Ricordo quando si
discuteva del passaggio da gestione straordinaria alla gestione
ordinaria attraverso la S.p.a., sembrava un momento decisivo; poi
vi è stata la nomina del nuovo Consiglio di amministrazione, anche
quello sembrava un passo decisivo; l'acquisizione del "Billia",
altro atto a cui si attribuiva un potere terapeutico. In realtà,
tutti questi atti non hanno inciso sulla sostanza del problema,
perché il problema vero viene eluso e il problema vero è che manca
una politica regionale sul Casinò, per cui credo che l'analisi che
ha fatto il Presidente, che ritengo sufficientemente corretta
nell'individuazione dei problemi, abbia una lacuna macroscopica:
quella di non indicare delle soluzioni. Adesso queste soluzioni
vengono delegate a tale studio, ma io sono piuttosto perplesso di
questo modo di procedere.
Mi è sembrato di capire, fra l'altro, che lo studio dovrebbe
affrontare per la prima volta un argomento tabù: quello degli
organici e questo mi fa piacere perché avevo posto il problema
degli organici in IV Commissione. Io ho poca esperienza di piani
strategici, ma non avevo ancora visto nella mia vita un piano
strategico che non dicesse neppure una parola sugli organici, cioè
sulla maggior spesa di un'azienda e, di fronte a una mia domanda
specifica, vi era stata una risposta quasi indignata da parte del
Consiglio di amministrazione che aveva detto che quella non era una
cosa che lo riguardasse. Questo, fra l'altro, è verbalizzato: come
se fosse un tema che non riguardasse il piano strategico, ma il
piano aziendale, cioè un problema di rapporti sindacali: una cosa
assolutamente sbagliata! Vedo che vi è stato un ripensamento, segno
che questo forse è uno dei problemi del Casinò di Saint-Vincent.
Non voglio dilungarmi, perché questi sono temi che abbiamo già
trattato, che tratteremo, dovrò fare un secondo intervento nel
prossimo punto all'ordine del giorno, quindi termino osservando
come in tale vicenda finora sia mancata la "politica alta", mentre
vi è stata la "politica bassa", quella sotto i tappeti, quella del
clientelismo, della raccomandazione, delle cene... quella politica
vi è stata tutta. È mancata la politica delle scelte.
Ho proposto spesso un tema, non so neanche se debba trattarsi di
un tema come si faceva a scuola, forse bastano i pensierini... e
chiedo al governo di fare i pensierini su un argomento: che casinò
voglio. Non lo dite mai, ma questo è essenziale, perché abbiamo il
sospetto che la dimensione elefantiaca del nostro Casinò non sia
più adeguata ai tempi: questo è un "elefante" che mangia troppo,
non ce la fa più a correre, vi è bisogno di una struttura più
agile. Questa è la questione centrale a cui non si risponde; poi
vanno bene gli studi, ma devono essere successivi alla scelta
politica. Atteso che io politico voglio questo tipo di casinò, tu
società competente a fare questo tipo di studio mi devi dire come
faccio a farlo. Non dobbiamo aspettare che ci sia un tecnico che ti
dice cosa devi fare del Casinò. Questo mi sembra un modo di
ragionare sbagliato, quindi è un segno di una debolezza della
politica, forse una debolezza derivata dal fatto che dietro al
Casinò vi sono interessi di politica partitica, nel senso di
correnti, veti... questa potrebbe essere una chiave di lettura,
un'altra, che sarebbe addirittura peggiore, è che non si sappia
proprio come affrontare il problema!
Il nostro invito al termine di questo intervento quindi è che si
faccia una riflessione e si risponda al quesito essenziale, poi
tutte le altre decisioni, dalla privatizzazione, dalla revisione
degli organici, al piano industriale sono tutti successivi alla
risposta alla domanda principale. Se non rispondiamo a quella
domanda, credo che né un piano strategico, né un piano industriale
potranno nascere in riferimento alla nostra casa da gioco.
Président - La parole au Conseiller Salzone.
Salzone (FA) - Anch'io voglio cogliere l'occasione di sviluppare
un ragionamento sul tema del Casinò, che ha una sua attualità tutte
le volte che veniamo a parlarne. Nell'evoluzione che vi è stata fin
dall'inizio della legislatura ricordo che si parlava di un piano di
sviluppo che consentisse di dire che tutto ciò che poteva creare
sviluppo era quello che vi era intorno alla casa da gioco e il
Presidente ha citato tutte quelle argomentazioni, il tiro a volo ed
altre cose che potevano servire a dare uno sviluppo attorno alla
casa da gioco. Cammin facendo abbiamo capito invece, quando è stato
portato il piano di sviluppo in aula, che si era modificata di 360
gradi l'impostazione. Ora, la Giunta stessa, quando abbiamo portato
il piano di sviluppo, lo ha bocciato, c'erano 6 fasi, ne sono state
accettate solo un paio, ma è come se la Giunta attuale avesse detto
che quel progetto non era condivisibile. È evidente che tutto ciò
che ha fatto cambiare idea è il mercato del gioco; quando il
Presidente sollecita uno studio che serve per capire quale casa da
gioco vogliamo... è la domanda che abbiamo sempre fatto, lo diceva
ora il Consigliere Curtaz, ma le idee chiare su che tipo di casa da
gioco vogliamo non ce le abbiamo ancora e, quando diciamo che la
crisi è complessiva, diciamo una verità e, se siete obbligati oggi
come Giunta a dare un incarico per capire qual è la crisi del
mercato, dico che siamo in ritardo.
Nel mio piccolo ho cercato di capire quali sono le criticità
legate al Casinò e qual è la crisi del mercato reale. Sin dalle
prime relazioni si diceva che il mondo del gioco era cambiato e che
gli introiti dei Casinò erano più indirizzati verso le "slot
machines". Io dico che se non abbiamo capito che quando si parlava
del videogioco, che era quello che dava il maggior introito al
Casinò... e non abbiamo capito che dopo vi è stata un'evoluzione,
che sono nate le nuove "slot machines": sono nate un anno fa, pare
che non ce ne siamo neanche accorti, sono macchinette che hanno
fatto un introito nel giro di un anno di 9 miliardi di euro, 4
miliardi da maggio 2004 a dicembre e 5 miliardi nei primi 6 mesi
del 2005. Sapete che lo Stato prende il 13,5% degli introiti,
pensate cosa c'è nella testa dello Stato!
Per capire la dimensione di queste cose, perché il Presidente ha
puntualizzato che questo è il problema, da tale studio che è stato
commissionato tramite "Finaosta"... ah, "KPMG", bene, spero che
abbia tutte le competenze per darci... al di là del fatto che, se
lei ha preso un'iniziativa di questo genere, Presidente, mi pare
che lei sconfessi un consiglio di amministrazione che non è stato
in grado di fare uno studio decente, perché queste cose le abbiamo
dette e ridette in commissione molte volte. Tutte le volte nelle
relazioni viene sorvolato il problema contingente che è di
fondamentale importanza per capire le dimensioni di questo: pensate
che nei primi 6 mesi dell'anno per le "slot machines" sono stati
incassati 5 miliardi di euro, per il "Totocalcio" 123 milioni di
euro, pensate allora che dimensioni ci sono. Questo per capire il
fenomeno perché, se non si capisce questo, dopo non saremo in grado
di dirci quale dimensione dobbiamo dare al Casinò, cosa vogliamo
farne, dobbiamo rilanciare i giochi lavorati oppure altri settori,
in breve cosa dobbiamo fare in futuro di una casa da gioco che è
stata la più grande casa da gioco d'Europa e per la quale oggi non
possiamo più pensare in quei termini. Aggiungo una cosa che le
interesserà, Presidente. Lei ha parlato della crisi delle sale
"Bingo"; vi sono in Italia 340 sale "Bingo", tutti sappiamo che
queste sono in difficoltà, ma attenzione perché con le nuove "slot
machines" che saranno inserite... e qui non voglio fare la
"Cassandra" perché vi è stata una votazione in Parlamento: 89 ad 85
non è passato l'inserimento di queste nuove "slot machines" nelle
sale "Bingo", ma sono sicuro che la prossima volta passeranno,
perché sono la salvezza delle sale "Bingo". Se oggi le "slot" sono
nei supermercati, nei bagni al mare, nei bar, se sono concesse
dappertutto, si può pensare che queste macchinette per salvare i
dipendenti di quei 340 "Bingo", fra l'altro ben sostenuti dai
"Democratici di Sinistra" e anche da "Forza Italia", perché qui vi
è una trasversalità... dunque tali "slot machines" in questo
momento sono circa 170 mila in tutta Italia, le previsioni sono che
triplicheranno nel giro di un anno, fate i conti se siamo partiti
da 9 miliardi di euro, cosa vorrà dire nel mercato tutto ciò. Vuol
dire la chiusura dei casinò, oppure una visione assolutamente
diversa dei casinò ed è su quello che dovremo discutere.
Aggiungo un altro aspetto che riguarda i casinò "on line": oggi
vi sono 1.800 casinò "on line" con un mercato che in Inghilterra
sta dando risultati importanti. Su questo aspetto spero che la
premessa di tale studio consideri tutte queste cose, il mio
intervento non vuole essere né di opposizione, né di maggioranza: è
un intervento che vuole essere di contributo a un dialogo che
abbiamo sempre cercato di portare in commissione, ma onestamente
devo rilevare che alla sollecitazione di alcuni dati più pregnanti,
dal Consiglio di amministrazione risposte non ne abbiamo avute,
perché, se le risposte sono la relazione che dobbiamo esaminare
oggi, è davvero "aria fritta". Come abbiamo fatto a non capire che
il mercato del gioco avesse un'evoluzione tale io questo non lo
posso accettare e peraltro, se lei davvero dà un incarico tramite
"Finaosta" di questo tipo, è perché ha capito che il problema è
molto più grave e, prima di dare delle indicazioni concrete su che
tipo di casa da gioco vogliamo, vuole acquisire tutta una serie di
dati.
L'altra cosa che volevo dire è questa: le dichiarazioni del
Consiglio di amministrazione di questi giorni sui giornali per
bocca del Dott. Cilea sono dichiarazioni preoccupanti, perché?
Praticamente il Consiglio di amministrazione dice: "qui la casa da
gioco è andata", usa degli aggettivi perentori, quindi "o la
Regione mette i soldi o licenziamo il personale", ma poi non dice
che tipo di casa da gioco propongono. Nella replica allora sarebbe
opportuno sapere se questa strategia, che è molto chiara, di un
ridimensionamento della casa da gioco avverrà e in quale maniera;
lei ha detto che anche i sindacati sono d'accordo sul
ridimensionamento del personale, io dico che forse è l'unico caso
in cui i sindacati sono d'accordo a ridimensionare il personale! I
casi sono due: o il sindacato è amico dell'amministrazione, oppure
mi sembrano un po' matti...
(interruzione del Presidente della Regione, fuori
microfono)
... io sono repubblicano, dei sindacati ho sempre detto tutto,
della responsabilità dei sindacati ho sempre preso coscienza, però
mi sono stupito che in un momento come questo facciano delle
dichiarazioni così perentorie. Un minimo di battaglia l'avrei
fatta, perlomeno avrei cominciato a dire le cose in modo più
"soft"; comunque, bene se vi è l'accordo con i sindacati, però non
ho capito cosa vuole fare il Consiglio di amministrazione.
Termino qui il mio intervento perché mi interessava dare un
piccolo contributo sul discorso del mercato del gioco, che credo
dia lo spunto a tutti per poter approfondire il problema. Vi
assicuro che i dati che ho appena esplicitato sono reali, vi posso
dare la documentazione; durante l'estate sono usciti articoli su
"Panorama" molto dettagliati su queste cose, quindi vale la pena
approfondire. Quello che mi pare strano è che debba essere un
Consigliere regionale, che queste cose dovrebbe acquisirle da chi è
pagato per darci questo tipo di risposte, a fare analisi tecniche.
L'Assessore Marguerettaz tentenna la testa, ma credo che sarebbe
stato fondamentale avere dati più precisi in commissione dal
Consiglio di amministrazione, avremmo voluto una analisi puntuale
non solo sul momento attuale del gioco, ma anche un progetto su
come dobbiamo andare a cercare i clienti e quali clienti bisogna
cercare. Sono 2 anni e mezzo che la chiediamo e non è mai stata
fatta, quindi contiamo di avere delle risposte puntuali sotto
questo punto di vista.
Président - La parole au Conseiller Praduroux.
Praduroux (UV) - Esaminando la relazione annuale sull'andamento
della gestione della "Casino de la Vallée S.p.a.." si rileva il
permanere di uno stato di debolezza, una condizione che peraltro
investe il comparto del gioco a livello nazionale e non consente
risultati confortanti. Il dato sulle presenze, nonostante le azioni
poste in atto dalla nuova società, è indicativo di una difficoltà
che il settore ha incontrato su tutto il territorio nazionale. A
questa situazione si deve poi aggiungere come ulteriore peso la
presenza di impegni derivanti dalla precedente gestione, che
condizionano ancora le potenzialità operative. L'analisi del
mercato consente di riscontrare ulteriori elementi che condizionano
i risultati di gioco per la presenza agguerrita in un bacino di
utenza importante come quello Lombardo di case da gioco nel Canton
Ticino, che si sono poste come polo di forte attrazione per una
clientela che in passato faceva rotta verso Saint-Vincent.
Sul calo delle presenze pesa poi la concorrenza, più volte
segnalata già in un recente passato, del cosiddetto "gioco
pubblico", oltre che la diffusione delle "slot machines" negli
esercizi pubblici. Si è dunque di fronte a un mutamento nel modo di
avvicinarsi al gioco da parte della clientela che va attentamente
seguito per adottare soluzioni flessibili rispetto a questi
cambiamenti. Gli investimenti effettuati finora testimoniano la
volontà di cogliere l'evoluzione del mercato e del tipo di
approccio della clientela al gioco, con la previsione di interventi
finalizzati alla realizzazione di nuove sale "slot". A fianco di
questi interventi vi sono le positive azioni per prestare maggiore
attenzione che in passato alle nuove categorie di frequentatori
della casa da gioco, proprio sul versante della "clientela slot"
con attività promozionale mirata. Diventa inoltre importante il
monitoraggio della clientela per avere dettagliate informazioni
utili per anticipare i cambiamenti di rotta sul fronte della
domanda. La casa da gioco è una struttura troppo importante per il
"sistema Valle d'Aosta", per cui risulta necessario rafforzarla e
trovare soluzioni in grado di migliorarne le condizioni di
operatività e la capacità di stare sul mercato, per affrontare in
maniera positiva la concorrenza nella situazione di congiuntura
economica non favorevole al settore.
Fra gli elementi positivi in grado di sviluppare potenzialità
costruttive va tenuto presente il livello di professionalità, che
può tradursi in un importante capitale per la casa da gioco, anche
in vista di future evoluzioni del settore a livello nazionale
attraverso collaborazioni che possono valorizzare questo importante
aspetto del patrimonio aziendale, che è parte attiva ed integrante
della casa da gioco valdostana. È un "atout" su cui puntare che
consentirà alla Casa da gioco valdostana di avere una posizione di
competitività sul mercato. È indispensabile trovare maggiore
collaborazione e la volontà da parte di tutti i soggetti coinvolti
per lavorare in una direzione unica e condivisa, per garantire
buone prospettive di sviluppo. Solo in questo modo è possibile
affrontare le situazioni di maggiore criticità, tenendo conto della
grande incertezza a livello economico che non favorisce una
corrispondente azione di ripresa rispetto agli interventi posti in
atto. Per questo motivo è necessario evitare polemiche che non
giovano, ma lasciare invece il campo libero ad un'analisi serena,
per creare il sostegno e l'impegno di tutti i responsabili per
riuscire ad invertire la tendenza.
Presidente - La parola al Consigliere Comé.
Comé (SA) - Colgo anch'io l'invito che è stato fatto dal
Presidente Caveri di cogliere questa opportunità per fare
un'analisi ad ampio raggio sul Casinò, anche se io sono da 7 anni e
mezzo qui e non è passata adunanza consiliare che non si sia
parlato di Casinò - ad eccezione del Consiglio monotematico
sull'industria -, quindi in ogni adunanza consiliare abbiamo
sentito una marea di parole. Se dovessimo portare qui i plichi
delle registrazioni, penso che ne avremmo dei quintali! Si sono
sentite tante promesse, l'unica cosa che non siamo mai riusciti a
vedere sono stati i risultati che non sono mai riusciti ad
invertire la loro tendenza, i risultati ormai da anni sono sempre
negativi senza vedere un'inversione di tendenza e anche quest'anno
il bilancio 2004 è positivo grazie ad un'entrata straordinaria, ma
se sommata alla Gestione straordinaria dà ancora un risultato
negativo, visto poi l'andamento di questi primi mesi dell'anno,
sicuramente penso che il bilancio di chiusura di quest'anno sarà
ancora più negativo rispetto a quelli precedenti.
Il nostro movimento è consapevole che il Casinò di
Saint-Vincent, come gli altri, sta attraversando un momento
difficile dovuto ad una crisi economica, dovuto anche
all'introduzione dei giochi nei bar, all'apertura delle sale
"Bingo", che comunque, pur avendo registrato dei risultati non
positivi, hanno deviato il numero delle presenze nei casinò, però
queste sono cose che conosciamo ormai da anni.
Devo dire che ho apprezzato l'intervento del Presidente, un
intervento sereno, che ha analizzato a 360 gradi i problemi del
Casinò, però il Presidente ha detto che aveva richiesto ai
sindacati di avere un attimo di pazienza, visto che lui si era
appena insediato e doveva mettere a fuoco la situazione e, a
seguito delle analisi, delle proposte, degli interventi che il
Presidente oggi ha formulato, noi, come movimento della "Stella
Alpina", gli concediamo un periodo di prova. Noi però auspichiamo
in questo periodo di prova da parte dell'esecutivo la volontà di
smettere con le consulenze, perché in questi anni ne abbiamo viste
ad iosa: vi erano consulenze ad esperti, a società, poi al posto di
consulenti si metteva il nome "advisor",
perché faceva molto
più "in", quindi questo era un grandissimo esperto! Mi sto
chiedendo: ma tutte queste consulenze, queste indicazioni quando le
vogliamo mettere in pratica? Con tutti questi soloni, con tutti i
soldi che abbiamo speso per avere delle indicazioni non siamo
riusciti a trasferire le indicazioni di tali grandi consulenti in
azioni operative. L'invito e il credito che diamo quindi va in
questa direzione: speriamo che la consulenza che è stata data alla
"Finaosta" il 2 settembre sia l'ultima, che gli incontri siano
effettivamente gli ultimi, vi è un incontro anche per quanto
riguarda l'"Hôtel Billia"; quindi noi vogliamo in questo periodo
vedere che vi sia un passaggio dalle semplici consulenze, i
semplici incontri e i semplici confronti a qualcosa di
concreto.
Abbiamo apprezzato tutta la questione legislativa che il
Presidente ha messo sul tavolo, dicendo: "dobbiamo rivedere il
disciplinare, dobbiamo rivedere gli strumenti per quanto riguarda
l'assunzione del personale per rendere un'azienda molto più agile",
quindi su questo saremo propensi a dare il nostro contributo nei
prossimi mesi, ma vogliamo vedere che vi siano dei risultati. Anche
noi crediamo in questa azienda che, sia dal punto di vista
occupazionale, sia dal punto di vista del gettito che rientra nelle
casse regionale, è un'azienda importante per la Valle d'Aosta.
Crediamo che tale azienda abbia bisogno di un intervento concreto,
non possiamo permettere che questa azienda vada a "morire a fuoco
lento" e ogni anno perda sempre più quote di mercato e di ingresso.
Servono quindi delle strategie anche coraggiose, poi può darsi che
non si vada a fare la scelta migliore, ma è fondamentale che si
agisca, perché è ampiamente superato il tempo delle analisi, delle
scelte, delle meditazioni, bisogna operare. Vi sono delle questioni
ormai che sono anni che sono sul tavolo: la questione dell'"Hôtel
Billia", il piano di sviluppo che è stato commissionato e poi
accantonato e poi ricommissionato e quasi completamente cassato, il
piano aziendale che non riesce ad uscire da una continua analisi di
confronto. Questi sono i temi sui quali, per rilanciare il Casinò,
abbiamo bisogno di dare delle risposte in tempi brevi.
Presidente - La parola al Consigliere Lattanzi.
Lattanzi (CdL) - Voglio anch'io cogliere l'invito che il
Presidente ha fatto di rendersi disponibili con delle proposte. Il
nostro gruppo ha già presentato un documento, che voglio
considerare un documento di emergenza, perché i contenuti di quelle
azioni che proponiamo che il Consiglio approvi e che la Giunta si
impegni a realizzare sono azioni di tamponamento, urgenti, credo
indispensabili.
Abbiamo sentito la relazione del Presidente, devo dire una
relazione molto "soft", con uno stile di grande disponibilità, non
gli si può negare la capacità di comunicare e quindi ha trasferito
a tutti la sua presenza rinnovata con un approccio pragmatico.
Riconobbi questo atteggiamento anche nei confronti dell'Assessore
Marguerettaz, ricordo che al suo insediamento su quella poltrona
così delicata vi fu anche da parte dell'Assessore un atteggiamento
di assoluta disponibilità ad affrontare i problemi, perché vi è la
consapevolezza che la questione del Casinò - come diceva prima il
collega Comé - trattata in tutti i Consigli è una questione
"bollente". È evidente che oggi le urgenze si sommano, perché alle
urgenze di mercato vi sono poi delle evidenze giudiziarie che ci
consigliano di affrontare la tematica con assoluta tempestività e
chiarezza, però devo dire che questo atteggiamento pragmatico è un
atteggiamento che piace.
Voglio solo rilevare un passaggio che è delicato, lo dissi
all'Assessore Marguerettaz come suggerimento accogliendo la sua
disponibilità, lo ripeto oggi al Presidente Caveri con altrettanta
buona fede: Assessore e Presidente, avete chiesto tempo per
prendere delle decisioni, noi facciamo delle proposte a breve per
tamponare un'emergenza che anche voi state tentando di affrontare,
però noi dobbiamo uscire dalla "impasse" e l'unica decisione da
prendere, non più procrastinabile, è quella di decidere se
privatizzare la gestione o assumersi la responsabilità politica di
scegliere ancora la gestione pubblica, politica; questa è la
decisione. Vogliamo fare un Consiglio tematico su tale decisione?
Perché questa è la decisione. Leggere una relazione come quella che
il collega Salzone ha definito all'"acqua di rosa", sì, può essere
uno spunto di riflessione, perché ognuno di noi faccia un
intervento in Consiglio, perché la stampa domani faccia i
miliardesimi articoli sul Casinò, ma non risolve la decisione. Il
problema è la decisione sulla gestione, quella non è più
procrastinabile; allora invito il Presidente Caveri ad indire un
Consiglio straordinario per prendere quella decisione, ma subito.
Certo, ci vorrà il tempo che voi vi confrontiate nel vostro
movimento, sarà una "traversata nel deserto", perché è un movimento
politico che ha preso decisioni per 15 anni e ricordo le
argomentazioni del Presidente Viérin, dello stesso Louvin,
argomentazioni che abbiamo sempre contestate, ma comprensibili. Vi
è chi diceva:
"la decisione di mantenere la gestione pubblica
della casa da gioco è una scelta politica, perché così controlliamo
il gioco di azzardo, perché è un tema delicato, perché il Casinò è
un ammortizzatore sociale e non ci interessa che faccia utili, ma
ci interessa che risponda ad un'esigenza sociale di
occupazione"
, io le ricordo le argomentazioni, ripeto, non
condivisibili dal nostro punto di vista, perché siamo dei liberali.
Così come non condividemmo la decisione della "mascherina", dicemmo
allora: se la decisione della gestione pubblica del Casinò voi la
mascherate con una S.p.a. di tipo privatistico, non risolverete la
problematica, cioè tutte le problematiche che hanno poi creato le
condizioni di crisi odierne nel nostro Casinò, che è il numero uno
in Europa per struttura, per organico, per costi, purtroppo non lo
è più per fatturato.
Non sono d'accordo sulla suggestione che faceva il collega
Curtaz, dicendo: "forse siamo sovradimensionati, bisognerebbe
andare verso una struttura più leggera". Io parto invece dal
presupposto che la grandezza di quel Casinò è un valore positivo se
è però abbinata ad un piano strategico di sviluppo che punti ad
avere il numero uno del fatturato in Europa. Tutte le politiche di
"marketing" e le scelte gestionali quindi dovrebbero andare nella
direzione di dare a quella struttura, che è strutturata per essere
il primo casinò d'Europa, la possibilità di tornare ad essere per
fatturato e per utili alla Regione il primo casinò d'Europa. La
decisione però che s'ha da prendere subito è se voi volete
confermare la decisione della gestione pubblica attraverso
dirigenti pubblici, una società per azioni pubblica, che noi
abbiamo sempre condannato, se volete aprire una riflessione su
questo, se volete dare una discontinuità a quella decisione
politica, affrontando un dibattito serio sulla privatizzazione
della gestione e restituendo alla Regione il suo ruolo di controllo
e di esattore del canone che quella casa da gioco produrrà. Questa
è la decisione, tutto il resto sono ragionamenti di tamponamento, è
di tamponamento l'investimento edilizio che avete pianificato, è di
tamponamento la disquisizione nelle commissioni con gli
Amministratori della casa da gioco sulle politiche di "marketing",
tanto sappiamo come va a finire e sappiamo come va a finire anche
la prossima consulenza che è stata data, con un'analisi che non si
discosterà molto da quello che vi è scritto in questa relazione: vi
è un mercato concorrenziale, vi sono molte incognite, vi sono delle
riforme da fare, vi sono degli obiettivi da definire... ma cosa
volete che ci dicano quelli di Genova? Volete che paghiamo 144 mila
euro per farci dire quello che già sappiamo? Leggeremo quello che
già sappiamo. Quello che invece non leggeremo in quella relazione è
la decisione da prendere, la decisione politica: come volete che i
prossimi 20 anni il Casinò venga gestito. Ancora da una S.p.a. di
proprietà pubblica? Noi diciamo "no", qualcuno avrà degli argomenti
per sostenere che è meglio così e sarà un confronto dialettico...
il Presidente lavora per noi, tanto vi è l'Assessore che ha le
deleghe, spero che ce le abbia operative, efficaci ed efficienti...
per potere, ripeto, arrivare a questa decisione.
Affrontate il dibattito nel vostro partito, subito, perché in
questo momento manca il dibattito politico, il dibattito sulla
scelta della gestione; a meno che non vi sia già un disegno per cui
la gestione politica e pubblica del Casinò si tiene finché è
possibile, perché è clientelare, perché porta i voti, perché fa
sistema in un discorso di Regione che ha i poteri economici già ben
delineati, quindi si arriverà alla privatizzazione solo quando la
casa da gioco non avrà più niente da dare, magari favorendo l'amico
per l'acquisto del privato al prezzo politico, quello di
fallimento. Non credo sia questa la decisione che è stata presa e,
se siamo ancora nella fase della riflessione, dobbiamo arrivare
alla fase della decisione. Assessore, si assuma la responsabilità
nei prossimi mesi, visto che il Presidente ha altro da fare che
pensare al Casinò, di attivare nel suo partito questa discussione.
Sul "Peuple" non ho visto una riga né in francese, né in italiano
che affronti questo dibattito! Questa è la decisione, per il resto,
e qui faccio una riflessione su quell'invito che faceva il
Presidente, non si tratta di essere d'accordo sul darle gli
strumenti, perché lei possa affrontare tale crisi, non vi è da
aspettare la relazione della società di Genova, ma vi è da prendere
questa decisione e io vi chiedo di farlo subito. Dopodiché verremo
qui, ognuno avrà fatto il dibattito nel proprio partito e faremo un
dibattito in un Consiglio che deve essere urgente su tale
decisione. Si aprirà una nuova fase di gestione pubblica? I
prossimi 10 anni una S.p.a. pubblica con un "manager di grido"
oppure si affronta una privatizzazione con gare di appalto, società
che parteciperanno, a cui affidare la gestione con un piano di
sviluppo presentato all'azionista, discusso? Decidiamo però, perché
ve l'ho detto qualche anno fa, purtroppo essere "Cassandra" non fa
piacere: guardate che il "trend" non è in discesa e adesso con un
po' di azioni di "marketing", portiamo qualche cliente in più,
salviamo il Casinò... il Casinò noi lo chiudiamo! Ma non vi fa
strano che i sindacati comincino a percepire loro, che sono sempre
gli ultimi a capirlo, che non si può più chiedere un posto a tempo
indeterminato al Casinò e sono disponibili alla flessibilità, ma
non vi fa paura questo? Vuol dire che i sindacati hanno capito che
l'alternativa è il licenziamento!
Caveri -
(fuori microfono)
... le Sinistre e Destre siete
d'accordo...
Lattanzi (CdL) - ... solo il Centro non comprende. Spero che le
logiche di potere nelle quali vi siete invischiati non siano così
potenti da non permettervi la manovrabilità di questa decisione. Lo
dico al Signor Caveri e al Signor Marguerettaz, come Valdostani:
prendetevi l'onere di questa decisione, poi quello che sarà sarà:
10 anni di gestione pubblica ancora o 10 anni di gestione privata,
ma affrontate subito questa decisione e assumetevi la
responsabilità davanti al popolo valdostano, voi due, non date la
colpa agli altri! Mettetevi attorno a un tavolo e decidete e date a
quella casa da gioco un futuro e una speranza, altrimenti
l'alternativa sarà il licenziamento di 3-400 persone a breve, anche
se arriverà un "manager" pubblico fra 3 o 4 anni, sarà troppo
tardi, saremo fuori dei giochi. Venezia cresce con la concorrenza
delle case da gioco slovene e noi non riusciamo a far concorrenza a
Campione e alle "slot machines" nei bar! Fate presto.
Presidente - La parola al Consigliere Sandri.
Sandri (GV-DS-PSE) - Farò un intervento molto breve solo per
richiamare due valutazioni che mi pare importante sottolineare. La
prima è che, di fronte a un argomento su cui spesso si ha la
tendenza a "strattonare per la giacca" i dati, le risultanze dei
bilanci per assecondare una propria teoria, credo sia da apprezzare
l'intervento del Presidente Caveri che, come i suoi predecessori,
ha dato un'impostazione corretta e seria di come si affronta questo
tema e lo ha fatto riproponendo le scelte della maggioranza
regionale, che sono quelle di non farsi abbagliare dalle brume,
dalle nebbie che qualcuno vuole spandere su questo argomento, ma
richiamarsi alle analisi scientifiche, cioè a quei consulenti che
non ci daranno la soluzione politica della questione, ma ci daranno
i dati, le tendenze, quella visione globale che ci consentirà di
prendere la decisione migliore. Credo che tale impostazione, che va
al di là delle contingenze e delle utilità di questa o di quella
fazione politica, sia la migliore dimostrazione che tale
maggioranza non è disponibile "a farsi tirare la giacchetta" da chi
vuole utilizzare tale strumento per interessi propri, per non
guardare i problemi reali di questa azienda.
Ricordiamo bene che, quando si parla di azienda, qui la "Casa
delle Libertà" dovrebbe essere molto competente visto che di fatto
è un partito azienda dell'Onorevole Berlusconi... si parla di
un'azienda un po' particolare, ma che, per certi aspetti, ricalca
le regole di tutte le altre aziende, innanzitutto quelle delle
aziende cicliche. Non è come l'elettricità o l'alimentare che sono
anticicliche per definizione, il gioco è legato alla congiuntura
economica, quindi bisogna saper governare i momenti di euforia -
come all'inizio degli anni '90 - insieme ai momenti più difficili
come quelli che stiamo vivendo adesso, ma sapendo che questo fa
parte del gioco. Qualcuno ancora ha richiamato tragici scenari;
cosa avrebbe dovuto dire la famiglia Agnelli quando gli anni scorsi
la "Fiat" bruciava centinaia di miliardi di lire al mese? Abbiamo
un'azienda che consegna alle casse della Regione ancora tantissimi
utili, quindi stiamo ragionando non su perdite, ma su come
ottimizzare l'arrivo degli utili.
Da questo punto non vi sono altre soluzioni per trovare la via
dell'ottimizzazione se non quella di guardare la realtà con occhi
aperti, senza lasciarsi condizionare da manovra più o meno
politiche, basandosi su quello che si diceva lo scorso anno, che la
necessità è quella di incrementare il lavoro di squadra. A questo
proposito vorrei riprendere il richiamo da parte del Presidente
Caveri sul lavoro di squadra: non si può pensare che la "Casinò
S.p.a." possa salvarsi senza capire che fa parte di un sistema che
deve saper giocare insieme bene, come lo ha fatto in passato. Il
sistema comprende l'accerchiamento e il Comune di Saint-Vincent e
tutte le zone limitrofe, sono 3 elementi determinanti che dobbiamo
far crescere insieme facendo in modo che collaborino e trovino le
sinergie per diventare sempre più competitivi. Certo, problemi in
ognuno di questi punti ve ne sono. Dobbiamo togliere i "laccioli"
della presenza non sempre gradita di privati nel "Billia", dobbiamo
trovare maggiore efficienza nel Casinò, ma l'atteggiamento delle
forze sindacali dimostra la volontà di andare in questa direzione.
Dobbiamo anche forse risvegliare le capacità del territorio,
facendo investimenti puntuali per arricchirne l'offerta.
Abbiamo un grande capitale, molto più importante che non il
capitale economico che abbiamo investito in questa azienda, che è
la professionalità degli operatori della casa da gioco, della
"STV", del "Billia" e di tutte le aziende che lì lavorano. Abbiamo
un capitale umano straordinario che dobbiamo saper valorizzare. La
bontà del progetto di squadra che mette insieme questi tre elementi
sarà un grande impulso a che tutti ritrovino la motivazione per
esprimere al meglio la propria professionalità.
Infine, ho apprezzato particolarmente il passaggio sulla
privatizzazione del Presidente Caveri; come hanno dimostrato in
passato anche a livello del Governo italiano e di altri Paesi
dell'Unione europea, la privatizzazione si fa quando un'azienda
viene assestata e resa appetibile, non prima, ma soprattutto
privatizzazione - se mai si potrà e si dovrà fare - non dovrà
essere, come è stato per troppi anni nella storia di questa
Regione, il consegnare un privilegio a qualcuno. Per 40 anni il
privato in Valle d'Aosta ha goduto di una posizione privilegiata
senza alcunché di competitività e il richiamo che è stato fatto dal
Presidente Caveri alla normativa sui servizi europei è la garanzia
che lì indietro non si torna, perché quella non era una
privatizzazione, ma una personalizzazione del Casinò e quella è una
strada su cui non vogliamo tornare.
Presidente - Non ho altri colleghi iscritti a parlare. Possiamo
passare ad esaminare la risoluzione.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Una breve replica credo sia doverosa.
Rispetto ai vari interventi, credo che alla fine vi sia stato un
sostanziale accoglimento dell'invito fatto dal Presidente nel
guardare avanti e all'interno delle varie considerazioni sono state
riprese tutta una serie di indicazioni, che da una lettura attenta
riusciamo a riscontrare nella relazione del Consiglio di
amministrazione. Il Consiglio di amministrazione con una certa
evidenza ha espresso tutte le criticità che via via sono state
riprese, ovvero che il mercato del gioco è un mercato che ha una
sua evoluzione, quindi non il comparto del gioco in assoluto, non è
che il settore del gioco di azzardo nel suo complesso diminuisce
anche in un momento di crisi, ma cambia totalmente la sua
evoluzione. Nel cambiare la sua evoluzione tiene conto di abitudini
di gioco diverse e di tutta una serie di formulazioni che a pagina
3 si trovano già come indicazioni. Nel tempo poi le formule si
adeguano, essendo per definizione il gioco con le "slot machines"
un gioco elettronico legato all'innovazione, lì abbiamo
un'accelerazione che è sempre più sensibile. Ha parlato
correttamente del problema delle "slot machines", ma anche del
gioco "on line", che è un settore da esplorare, dove ci possa
portare non lo so. In una di queste vituperate riunioni della
commissione il Consiglio di amministrazione all'interno del piano
di sviluppo ha avvertito su questo tipo di attività da esplorare; è
ovvio che fra il dire e il fare vi è il passaggio legislativo, vi
sono i disciplinari e oggi noi abbiamo degli strumenti che non
possono permetterci di entrare in questo "business". Capite che il
gioco "on line" ha dei limiti nella normativa statale e anche
rispetto al nostro disciplinare, cioè come normare questo tipo di
discorso? Questo ci porta lontano, ma è un argomento che deve
essere approfondito. Così come l'organizzazione della nostra casa
da gioco: mi attengo al nostro bilancio 2004, che è oggi in
discussione, abbiamo una forza lavoro che è un aspetto
condizionante. Non so dirvi se è una criticità o meno, da un lato,
abbiamo delle persone dotate di professionalità, che hanno il
mestiere in mano, dall'altro, vi è un mercato in evoluzione che
crea un certo disequilibrio, ma questo nella relazione c'è scritto
a pagina 4, non c'è stato bisogno di leggere il giornale per capire
che vi è un problema occupazionale, si dice: "
questo richiede un
importante ripensamento nelle strategie occupazionali
..."
(interruzione del Consigliere Lattanzi, fuori
microfono)
... questa è una relazione presentata nei primi mesi del 2005,
quindi non oggi ed è ovvio che questo tipo di discorso è un
discorso che poi rappresentato con un mercato che diminuisce dà dei
valori che sono esagerati. Pensare che il bilancio della S.p.a. ha
una rigidità rispetto al personale del 70% vuol dire tante
cose.
Rispetto all'analisi fatta dal Presidente, che collocava il
Casinò all'interno di un comparto, analisi particolarmente
avversata dai colleghi Tibaldi e Lattanzi... sono tesi che non
corrispondono perché, se è vero che nel periodo 2002-2004 abbiamo
avuto una flessione maggiore rispetto alle altre case da gioco,
questo lo diceva il Consigliere Tibaldi, il Consigliere Lattanzi
dice che Venezia sta guadagnando rispetto ai casinò sloveni e io
dico che non è così, probabilmente avete dei numeri sbagliati. Il
Casinò di Venezia ad agosto dell'esercizio 2005 perde il 15%,
ovvero 18.760.000, il Casinò di Sanremo ne perde 11% rispetto al
2004, quindi noi stiamo ragionando sul 2004, ma in prospettiva,
vogliamo avere una discussione che permetta di indirizzare delle
nostre scelte. Allora non è che "mal comune mezzo gaudio", ma il
Casinò di Venezia, che rispetto a quelle statistiche ha raddoppiato
il Casinò dando un certo tipo di impostazione sui giochi
elettronici, ciononostante perde il 14,6%, ovvero 18 milioni. Non è
che noi stiamo meglio, perdiamo il 13%...
(interruzione del Consigliere Lattanzi, fuori
microfono)
... sì, ma essendo che parliamo di volumi... parlo di
percentuali. Io sto parlando di valori assoluti e di valori
percentuali, quindi la percentuale tiene conto del punto di
partenza e della diminuzione e in questo caso, se questi sono i
valori, addirittura nel comparto la nostra percentuale di mercato
migliora come fascia, pur stando tutti nella miseria. Io porto il
dato del 2005, che è quello che ci interessa di più, se lei mi
parte dal 1980, forse ci porta lontano, quindi non è vero quello
che lei ha detto, Venezia sta perdendo in modo importante. Qualcuno
poi può dire il fumo, non il fumo, norme antiriciclaggio... voi
sapete bene che in determinati ambienti rispetto a certe
"attenzioni"... la gestione pubblica, la normativa italiana nel
bene o nel male assicura; non so cosa assicura la normativa
svizzera e non so cosa assicura la normativa slovena, ma so che
queste norme sono molto rigorose e quindi, rispetto a tutta una
serie di temi, dobbiamo tenerne conto.
Rispetto ad altri temi che sono stati indicati, piano di
sviluppo e strategie generali, il Consigliere Comé si augurava che
fossero le ultime queste consulenze, sicuramente è anche il nostro
desiderio, ma è come la nostra macchina regionale, cioè un'azienda
non ha normalmente un profeta che annuncia la soluzione. Credo
debbano essere assunte delle decisioni, vada monitorato l'effetto
delle decisioni per arrivare a confermare e a modificare. Questa è
una tecnica aziendale che conoscete bene, quindi, se è vero che nel
piano di sviluppo l'indicazione è stata: proviamo a ragionare per
dare delle soluzioni senza invadere aree di proprietà non nostra, è
stato un piano di sviluppo che ha cercato di ottimizzare le
proprietà regionali e di non fare un progetto sulle proprietà del
complesso alberghiero "Billia", quindi hanno fatto alcune
definizioni. Rispetto all'offerta, è chiaro che quella, pur con
volumi importanti, è una proposta minimale nella sua formulazione,
dove sono stati assicurati certi spazi, quindi, rispetto
all'assunto dei Consiglieri Curtaz o Salzone: "diminuiscono i
giocatori, aumentiamo gli spazi"... non è in questi termini, perché
è lo stesso discorso delle camere di albergo, che già vi avevo
fatto, cioè le camere di albergo oggi sono fatte in modo diverso
rispetto a quelle di una volta, così come un auditorium che prima
aveva 100 posti, quando viene modificato ne ha 65-70 perché
cambiano le norme e le abitudini.
L'altro aspetto è molto più accattivante... quello che mi
propone il Consigliere Salzone, cioè la tipologia, il "fitness",
tutto un programma... una cosa del genere è sicuramente stimolante,
ma non può essere la scelta della "Casinò S.p.a.", è la scelta di
un comprensorio. È come dire che una cittadina termale dipende da
un'iniziativa; una cittadina termale diventa termale nel momento in
cui tutto il complesso segue un certo tipo di progetto. Non è
possibile che il Casinò individui una soluzione e poi
anacronisticamente abbiamo la presenza di tutto un "tessuto" che dà
un'offerta di altro genere. Nell'ambito teorico riusciamo
sicuramente a disegnare degli scenari molto interessanti, il
problema è tradurre questo pensiero in realtà, ma non può essere un
ragionamento che viene fatto solo dal Casinò. Posso dirvi che ad
oggi la presenza nei casinò e quindi tutta l'organizzazione
aziendale dei casinò è più rivolta alle scelte promozionali che
sono quelle dei "rabatteurs", della fidelizzazione della clientela
che ha una sua patologia rispetto a un altro tipo di offerta. Se
voi siete andati nei casinò italiani, avete visto la tipologia:
sono clienti che sono interessati al gioco. Tutto questo è un
percorso che potrà essere fatto, ma con dei tempi che non sono a
breve e nella relazione lo trovate. Dite: "abbiamo avviato un
percorso di revisione nell'ambito dell'offerta e del "marketing"",
attenzione, questo non è gratis, perché voi avete tutta una serie
di persone che conoscete e, nel momento in cui si va a cambiare
qualcosa, vi è un'insurrezione, cioè esiste una rete di attività
organizzate con una certa logica che, all'atto delle modifiche,
diventa un problema che poi si riflette nei rapporti con i
sindacati, perché i clienti dove vanno a lamentarsi? Ovviamente con
i "croupiers" evidenziano il loro malessere. Anche lì la politica
però dovrebbe dare delle risposte univoche, per cui, se abbiamo
scelto questo tipo di operazione, poi non possiamo fare degli "stop
and go" e dire che bisogna lasciare certi privilegi o certe camere
d'albergo perché poi danno delle mance, eccetera, perché le
strategie vanno condivise in modo trasversale: non è dicendo una
cosa e facendone un'altra che risolviamo i problemi.
Rispetto a tali temi vi è una disponibilità, nessuno è venuto in
quest'aula a presentare un bilancio inutile, dicendo che questo è
una pietra miliare e che il futuro è roseo, abbiamo detto
esattamente il contrario. Il bilancio è inutile perché sono state
fatte alcune attività di razionalizzazione, è inutile perché vi
sono delle poste straordinarie che hanno avuto incidenza sul
risultato finale, mi disturba che qualcuno parli di artifizio
contabile, perché i bilanci devono essere fatti con delle regole
che, se non osservate, fanno incorrere in reati. Le operazioni che
sono "sul tavolo" sono trasparenti e non hanno nessun tipo di lato
d'ombra o di dubbia interpretazione. La trattativa con il "Grand
Hôtel Billia" non dipende da noi, ma dipende dall'incontro fra
domanda e offerta, fra acquirente e cedente che devono mettersi
d'accordo in condizioni di certezza e con tutte le garanzie del
caso, per cui è inutile che ogni volta si dica: "ma voi non
decidete niente sul "Billia"". Noi avremmo già deciso cosa fare sul
"Billia", il problema è che fra quello che desideriamo e quello che
possono offrire non vi è incontro, non è ovviamente un problema di
cambio di impostazione.
Qui ogni volta si va a riesumare qualcosa, si è parlato del
contratto di affitto di 18 anni, cosa che è stata ritenuta
inapplicabile e che nessuno ha mai deliberato; io ne ho "piene le
tasche"! Nessuno ha mai deliberato un affitto di 18 anni, perché
chi doveva mettere la firma... nessuno l'ha mai messa, tanto meno
il Consiglio o la Giunta. L'unica cosa che hanno fatto all'interno
delle istituzioni è una deliberazione in cui si dà mandato a
"Finaosta" di acquistare delle aree per 10 milioni...
(interruzione del Consigliere Tibaldi, fuori
microfono)
... certo che non è fatto, perché era all'interno di una
proposta che aveva "tre gambe" e il contratto era condizionato al
fatto che tutte e 3 venissero perfezionate, quindi basta con queste
leggende! Non è stato fatto nulla, se non una bella deliberazione
da dare alla stampa e allora smettiamola con le speculazioni...
(nuova interruzione del Consigliere Tibaldi, fuori
microfono)
... ma la vostra speculazione, quella è una deliberazione
condizione necessaria, ma non sufficiente perché mancavano le altre
2, che dovevano essere sottoscritte da altri soggetti, che non le
hanno mai sottoscritte perché i rischi erano tanti.
Rispetto a tutta la discussione, credo si possa arrivare a dare
delle indicazioni ad eccezione della decisione, come la chiama il
Consigliere Lattanzi, perché questa non può essere ricondotta ad
un'attività poco nobile che lei ha indicato: ma volete svilire
l'azienda per poi passarla a qualcuno? Oggi siamo chiamati ad
assumerci delle responsabilità nel senso di riordinare quello che è
un settore che deve essere riordinato, poi potranno aprirsi tutti
gli scenari, perché pensare che i problemi del Casinò si risolvano
solo con la privatizzazione non credo sia la "ricetta" giusta.
Dobbiamo svolgere appieno il nostro compito, poi quello è un
argomento che può essere trattato, cioè non possiamo abdicare a
questa attività di riordino nel dire: "lo farà qualcun altro", ma
dobbiamo fare il riordino dell'attività e quindi una serie di
azioni che possono dare delle soluzioni ad un'azienda.
Presidente - La parola al Consigliere Cesal.
Cesal (UV) - In considerazione del fatto che è stata presentata
una risoluzione da parte del gruppo della "Casa delle Libertà", già
ampiamente illustrata dal Consigliere Tibaldi, chiedo
un'interruzione dei lavori per permettere ai gruppi di maggioranza
di esaminare l'argomento e di assumere le conseguenti
determinazioni.
Presidente - Nessuna difficoltà da parte della Presidenza, il
Consiglio è sospeso per 10 minuti.
Si dà atto che la seduta è sospesa dalle ore 11,47 alle ore
12,17.
Presidente - Riprendiamo i lavori dopo la sospensione.
La parola al Presidente della Regione, Caveri.
Caveri (UV) - Abbiamo raggiunto un'intesa su di un testo che,
riprendendo le sollecitazioni del gruppo di "Forza Italia", in
maniera spero la più ampia possibile prevede alcuni punti di
impegno al Governo regionale, al sottoscritto e all'Assessore
competente, in modo da dare alla conclusione della discussione sul
punto un indirizzo fattuale su alcuni argomenti, di cui tutti
condividono l'importanza.
Presidente - È pervenuta alla Presidenza una nuova formulazione
della risoluzione che porta la firma del Presidente Caveri, del
gruppo dell'"Union Valdôtaine" e dei "Democratici di Sinistra" e
del gruppo "Casa delle Libertà".
La parola al Consigliere Curtaz, per dichiarazione di voto.
Curtaz (Arc-VA) - Abbiamo letto il testo, intervengo brevemente
per una dichiarazione di voto. Riteniamo che questo documento sia
assolutamente inadeguato rispetto alla gravità della situazione e
anche alla serietà del dibattito che si è svolto, si tratta di una
lista della spesa neanche completa, che - ripeto - elude i punti
centrali del dibattito odierno. Reputiamo che questa risoluzione
sia "acqua fresca" e ci asteniamo.
Presidente - Chiedo al gruppo "Casa delle Libertà" se la prima
risoluzione depositata in origine è ritirata? Sì.
La parola al Consigliere Salzone.
Salzone (FA) - Per dire che abbiamo alcune perplessità sulla
risoluzione, che anche se improntata a raccogliere un consenso
generale all'interno del Consiglio - e questo aspetto è sicuramente
positivo, tant'è che questa sorta di trasversalità di raggiungere
un accordo anche con "Forza Italia" la ritengo una cosa lodevole,
quindi non è assolutamente polemica la mia -, ma ciò che mi preme
dire è questo: è una risoluzione veramente scarna, cita solo 2 o 3
punti che, secondo me, sono di secondaria importanza rispetto agli
impegni importanti che crediamo bisognerà dimostrare anche nei
confronti dei dipendenti a cui peraltro con questa risoluzione non
date nessuna risposta chiara. Crediamo che la fase degli impegni
reali debba avvenire dopo aver esaminato il "dossier" commissionato
da "Finaosta", lì credo che sarà il momento fondamentale, avendo il
quadro della situazione completo, di poter impegnare tutto il
Consiglio in soluzioni che vadano a risolvere il problema reale del
Casinò e quindi della nostra comunità. La nostra è un'astensione
non contro la risoluzione, ma che vuole far rimarcare che gli
impegni sono risibili rispetto a quanto in realtà si poteva dire
anche in questa fase.
Presidente - La parola al Consigliere Comé.
Comé (SA) - Anch'io intervengo molto brevemente solo per
esprimere il voto di "Stella Alpina". Nell'intervento precedente
avevamo espresso una valutazione positiva sull'intervento del
Presidente Caveri: avevamo detto che aveva messo a fuoco i problemi
del Casinò indicando come risolvere tali problematiche. Non abbiamo
sottoscritto tale risoluzione perché, rispetto a quella analisi
molto ampia fatta dal Presidente, ci sembra che questa sia una
risoluzione che impegna solo una parte dei grossi problemi del
Casinò. Certamente i contenuti sono condivisibili, ma la
risoluzione ci sembra un po' debole e il nostro gruppo esprimerà un
voto di astensione.
Presidente - La parola al Consigliere Tibaldi.
Tibaldi (CdL) - Per fare alcune puntualizzazioni. Innanzitutto
abbiamo condiviso la stesura di un nuovo testo della risoluzione
che è stata annunciata dal Presidente Caveri, perché nella sostanza
riassume in maniera sintetica, è vero, le linee di indirizzo che
avevamo indicato presentando una risoluzione autonoma, più
articolata e più approfondita in determinati punti, ma sono tutti
quanti ripresi e sintetizzati nel nuovo testo. Siamo meravigliati
che, a fronte di un dibattito che ha evidenziato delle criticità da
parte di tutti i gruppi, sia stata fatta una sola proposta: quella
del nostro gruppo. Non ci è parso di vedere né un apporto
costruttivo in termini di integrazione a questa proposta, né tanto
meno una proposta originaria da parte degli altri gruppi che hanno
sollevato obiezione. Se questa risoluzione viene definita
all'"acqua di rose", sterile, sintetica, che non va a prendere in
considerazione tutti i punti dello scibile della casa da gioco,
potevate fare anche voi qualcosa. Non abbiamo visto nulla di
concreto nel vostro comportamento; allora, o presentavate una
vostra risoluzione, sulla quale ci si confrontava, o proponevate
degli emendamenti come è stato fatto ieri sera in materia di beni
culturali. Non abbiamo visto nulla di tutto ciò, pertanto ci sembra
che alcune segnalazioni che abbiamo fatto e che sono state
condivise dalla maggioranza siano effettivamente dei problemi,
sono: l'azione di rilancio dell'azienda, più volte invocata da
tutti quelli che sono intervenuti; i "fringe benefits" e le
missioni aziendali di cui si sta parlando non poco e vi è una
relazione approfondita in un "dossier" presentato dal liquidatore
di Gestione straordinaria; le procedure di inventariazione sui
beni, su cui sovente e non solo da parte del nostro gruppo sono
state sollevate delle questioni specifiche; i rapporti contrattuali
con i "rabatteurs", ovvero le azioni promozionali e di "marketing".
Ma dove eravate voi? Quando sollevate i problemi cosa chiedete?
Oltre a una critica che avete formulato, cosa proponete? Che tipi
di controlli più efficaci proponete per evitare queste situazioni
che sono disdicevoli? Quali iniziative promuovete per far sì che
l'azienda venga rilanciata?
Vorremmo sapere qual è la vostra progettualità per la casa da
gioco. Noi lo abbiamo fatto questa volta e lo abbiamo fatto la
volta scorsa, abbiamo presentato una volta addirittura 5
risoluzioni, una delle quali individuava dei termini per elaborare
un piano di sviluppo. Forse se non vi fosse stato quel momento di
stimolo, il piano di sviluppo oggi non ci sarebbe nemmeno, siamo
anche liberi di pensarlo. Siamo abituati che al termine di una
discussione o di relazione di un Presidente su una gestione annua
della casa da gioco vi sia un documento di intenti. Noi ci siamo
permessi di proporlo, abbiamo pensato forse "a volo radente", ma
abbiamo avuto il coraggio di pensare, a differenza di qualcun
altro!
Presidente - Pongo in votazione la risoluzione nel nuovo testo
presentato dal Presidente Caveri, che porta la firma di altri
colleghi e di cui do lettura:
Risoluzione
Il Consiglio regionale della Valle d'Aosta
Premesso
- che la Casinò S.p.a. è la società a totale partecipazione
pubblica preposta alla gestione della Casa da gioco di
Saint-Vincent;
- che la Regione Valle d'Aosta detiene il 99% delle quote
azionarie della medesima società;
- che la Regione (ente concedente) percepisce dalla Casino de
la Vallée S.p.a. (società concessionaria) una quota sui proventi di
gioco ed effettua controlli sul corretto svolgimento dell'attività
esercitata;
Visto il bilancio di esercizio al 31 dicembre 2004 della
Casino de la Vallée S.p.a.;
Sentita la relazione annuale del Presidente della Regione
sull'andamento della Casa da gioco di Saint-Vincent;
Impegna
il Presidente della Regione e l'Assessore competente, tenendo
conto di quanto già è stato fatto, e si sta facendo, nelle singole
materie sottoelencate:
1) a verificare con il Consiglio di amministrazione, nelle
responsabilità proprie della Casinò S.p.a., l'andamento dei
seguenti punti:
a) azione di rilancio dell'azienda;
b) rapporti contrattuali con i "rabatteurs";
c) "fringe benefits" e missioni aziendali;
d) procedure di inventariazione;
2) ad approfondire le misure da assumere per rendere sempre
più efficace l'attività del Servizio di controllo regionale, ai
sensi dell'art. 13 del vigente disciplinare.
F.to: Caveri - Frassy - Cesal - Tibaldi - Sandri
Consiglieri presenti: 31
Votanti e favorevoli: 23
Astenuti: 8 (Comé, Curtaz, La Torre, Lanièce, Riccarand,
Salzone, Squarzino Secondina, Viérin Marco)
Il Consiglio approva.
Presidente - Il Consiglio prende atto della relazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK