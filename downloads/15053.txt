Consiglio Regionale della Valle d'Aosta - Oggetto del Consiglio n. 1536 del 27 settembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 1536 del 27 settembre 1995 - Resoconto
SEDUTA POMERIDIANA DEL 27 SETTEMBRE 1995
OGGETTO N. 1536/X Intendimenti in merito all'attuazione di leggi
in materia urbanistica. (Interpellanza)
Interpellanza Richiamate le leggi nazionali n. 1497 del 1939, n.
431 del 1985 e le leggi regionali n. 14 del 1978 con successive
modificazioni, n. 56 del 1983 con successive modificazioni e n. 10
del 1990;
Considerato che per l'espletamento di tali leggi è necessario il
parere vincolante della Soprintendenza regionale per i beni
culturali ed ambientali;
Rilevato che attualmente sono necessari più di cinque mesi per
ottenere tale parere;
Preoccupato per la situazione di disagio in cui versano i
cittadini valdostani in attesa di tale nullaosta;
Ricordato che la Giunta regionale si era impegnata a voler
snellire e sburocratizzare la macchina dell'Amministrazione
regionale;
il sottoscritto Consigliere regionale
Interpella
la Giunta regionale per sapere:
1) se ha verificato tale situazione;
2) quali sono gli intendimenti della Giunta regionale e in quali
tempi intende perseguirli.
F.to: Collé
Presidente Ha chiesto la parola il Consigliere Collé.
Collé (PpVA) Ho voluto fare questa interpellanza, per vedere se
si potrà in un futuro - che spero vicino - risolvere un problema
che dura da diverso tempo presso la Sovrintendenza, Assessorato al
turismo. Presentando questa interpellanza, mi sono recato
personalmente negli uffici per rendermi conto da vicino quale era
la situazione e documentarmi prima di venire in aula e discutere
del problema.
Mi risulta che ogni anno ci sono circa 5-6000 domande, su cui la
Sovrintendenza deve dare un parere vincolante per il rilascio di
autorizzazioni edilizie. In modo particolare, ci sono 43 comuni
della Valle d'Aosta, che sono definiti come zone tutelate ai fini
della tutela paesistica, quindi i relativi cittadini che abitano in
questi comuni per forza di cose, nel momento in cui ristrutturano o
costruiscono una nuova abitazione, devono per forza avere questo
parere vincolante. Naturalmente ci sono poi i nulla osta relativi
per la tutela dei monumenti, tutela archeologica ed anche l'aspetto
dei cartelli pubblicitari.
Discorso a parte per i condoni, dei quali mi risulta che al
momento vi siano circa 1000 domande giacenti presso l'Assessorato e
circa altre 9000 domande giacenti ancora nei comuni, quindi non
ancora trasmesse all'Assessorato; ma anche per queste domande sarà
necessario il parere di questo ufficio.
Mi risulta anche che ad oggi ci vogliono circa 4-5 mesi per
ottenere questo permesso, quindi mi sono chiesto il perché. Di
conseguenza mi permetto di fare alcune considerazioni sulla
organizzazione di questi uffici, che dovrebbe essere rivista
interamente a mio avviso. Attualmente ci sono cinque persone che si
occupano di guardare questi progetti e di rilasciare il relativo
nulla osta; due persone di sesto livello e tre persone di settimo.
Naturalmente poi ci sono il Sovrintendente e il vice, che hanno una
funzione di coordinatore, quindi credo non entrino nello specifico
della pratica, essendo l'iter seguito da questi funzionari.
Mi sono reso altresì conto dello spazio in cui questi funzionari
lavorano, e mi permetto di dire che non è sufficiente, in quanto
obiettivamente hanno progetti sparsi dappertutto con ovvie
difficoltà a lavorare.
Un'altra considerazione che mi permetto di fare è relativa alla
legge regionale 18/94, che è stata approvata da questo Consiglio.
Nella enunciazione di questa legge vi era l'intento di risolvere in
parte questo problema; mentre di fatto la legge, anche perché di
difficile applicazione, non ha fatto altro che aumentare il lavoro
per gli uffici di cui stiamo parlando. Mi risulta infatti che ci
sia uno di questi funzionari che si occupa esclusivamente del
problema.
L'Assessore adesso mi potrà correggere su alcuni aspetti, ma
credo che la situazione di cui ho parlato sia abbastanza chiara
anche all'Assessore; credo che non passi giorno che qualcuno gli
telefoni e lo solleciti affinché a determinati progetti venga
rilasciato il nulla osta necessario per poter iniziare i lavori.
Credo che questa sia una situazione spiacevole per i cittadini
valdostani, situazione che, come dicevo poc'anzi, va avanti da
diverso tempo e credo che dovremo trovare il modo migliore per
poter risolvere questa situazione.
Voglio ricordare, ma lo sappiamo tutti, che viviamo in Valle
d'Aosta, che buona parte dei nostri comuni sono situati in
montagna, che il tempo necessario per le ristrutturazioni e le
nuove edificazioni non è quello di 12 mesi, come può avvenire per
una città di pianura, ma c'è l'inverno, ci sono dei tempi tecnici
non lunghissimi per poter operare in edilizia. Quindi chiedo
all'Assessore di poterci illustrare quale può essere una situazione
di miglioramento, affinché questo problema venga meno nel più breve
tempo possibile. Credo anche che gli stessi uffici non solo una, ma
più volte, non so se già con la presenza dell'attuale assessore o
comunque prima, avevano fatto presente questa situazione.
Chiedo all'Assessore competente di sapere quali sono gli
intendimenti che la Giunta, l'Assessore vogliono portare avanti
affinché si ponga rimedio a questa situazione, e se possibile anche
i tempi entro cui arriveremo ad una normalità, in modo che si possa
rilasciare i pareri in un tempo accettabile, che può essere di 30
giorni.
Un'altra cosa che volevo far rilevare è che tutte le varie
amministrazioni da un po' di tempo a questa parte parlano di
sburocratizzazione, una parola che in tutte le varie campagne
elettorali andiamo ripetendo da parecchio tempo, ma che trova
ostacolo proprio in queste cose, piccole ma estremamente
importanti. Credo che la risoluzione di questo problema vada anche
nel senso reale e concreto, almeno in questo settore, della
sburocratizzazione, dando risposte più immediate ai cittadini
valdostani.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Devo constatare che i dati sono molto dettagliati e
il Consigliere Collé è molto ben informato sulla situazione.
Prendo atto che una analoga, se non identica interpellanza, era
stata presentata tre anni fa; rileggendo le risposte di allora e
con l'attuale esperienza di assessore, mi rendo conto di quanto sia
difficile risolvere problemi che all'esterno possono sembrare
semplici.
Anzitutto devo dire che, esaminando i dati sul movimento delle
pratiche, non emerge un sostanziale ritardo del servizio; i dati
degli ultimi tre anni sono abbastanza costanti e mostrano un
bilancio quasi in pareggio fra pratiche pervenute e pratiche
definite, con un numero che si aggira sulle cinquemila. Infatti dal
primo gennaio 1992 ad oggi sono state caricate in archivio 20.701
pratiche.
Faccio presente che il servizio ha una dotazione di personale di
cinque tecnici e di sei addetti all'archivio, il che significa che
mediamente ogni tecnico evade un migliaio di pratiche all'anno;
questo mi pare non poco, se si tiene conto che, oltre all'esame
istruttorio vero e proprio della singola pratica, deve essere
ricavato il tempo necessario per i sopralluoghi, per l'ascolto del
pubblico, per la partecipazione alle commissioni, al V.I.A., alle
commissioni cave, alle commissioni discariche, e per le mansioni
più strettamente amministrative come la timbratura degli elaborati,
la redazione degli elenchi di trasmissione.
Mancano i due ottavi livelli previsti dall'organico; uno
dovrebbe essere assunto a breve e c'è l'intenzione di portare
questo in Consiglio entro il prossimo mese, per l'altro il concorso
dovrebbe essere espletato entro l'anno.
A questi aspetti sicuramente si potrà forse porre rimedio con la
nuova legge sulla organizzazione dell'amministrazione. Finché
restiamo nell'ambito dell'attuale normativa, possiamo solo cercare
di abbreviare il più possibile i tempi per il completamento della
pianta organica.
Un problema non secondario è costituito inoltre dallo spazio,
come è evidenziato già nella illustrazione del Consigliere Collé;
se anche si pensasse di potenziare l'organico per accelerare il
lavoro, non si saprebbe dove mettere fisicamente il personale.
Tutto il personale attualmente è dislocato in tre uffici, in cui il
transito di un così alto volume di pratiche provoca spesso la
presenza di vere e proprie cataste di fascicoli da caricare o
scaricare, o in attesa della spedizione. A questo si dovrebbe porre
rimedio quando, a breve, dovremmo riuscire a rimediare la
sistemazione del piano terreno dell'ex agenzia viaggi. Con questa
sistemazione questo servizio dovrebbe trovare una situazione
migliore. A tal proposito esiste un progetto, affidato lo scorso
anno dalla Giunta, che dovrebbe essere attuativo nel corso del '96.
Alcuni ritardi si sono avuti anche per questioni burocratiche,
collegate con il comune di Aosta, ora superati, quindi siamo nella
fase di poter realizzare.
Anche i locali dell'archivio di deposito sono carichi e ogni
anno nasce anche qui il problema di come archiviare il materiale, e
su questo stiamo studiando delle soluzioni, anche per quanto
riguarda la quantità di materiale che dobbiamo mettere in archivio.
Nonostante tutte queste difficoltà, devo dare atto che il lavoro
procede come meglio non potrebbe; i ritardi, che possono solo
casualmente arrivare a 5-6 mesi per pratiche che richiedano uno o
più sopralluoghi o di cui siano state chieste integrazioni, si
aggirano in media su due mesi e mezzo, contro i due assegnati dalla
legge. Evadiamo 400 pratiche al mese, attualmente abbiamo in
giacenza circa 900 pratiche; questo significa due mesi e mezzo di
ritardo rispetto a quelli che sono i tempi.
Il numero di pratiche in uscita è circa uguale a quelle in
entrata, ma in realtà vengono via via definite anche molte altre
domande del vecchio condono, e queste si inseriscono nel flusso,
facendo arretrare le date. A questo problema si potrà porre rimedio
con il ricorso ad un affidamento straordinario a professionisti
esterni all'amministrazione, ed anche su questo il mio impegno è
quello di portare al più presto una proposta operativa.
Colgo l'occasione per svolgere qualche considerazione di tipo
più generale, e mi riallaccio anche ad alcuni spunti che erano
stati sollevati dal Consigliere. Mi pare indubbio che il problema
di fondo non è creare un megaufficio con tanto di personale per
controllare tutti i progetti della regione, ma, al contrario, è
necessario rivedere profondamente il ruolo e le competenze della
Sovrintendenza. La ristrutturazione dei servizi regionali, che
dovrebbe essere messa in opera non appena sarà passata la legge
sulla organizzazione, dovrà necessariamente rivedere le competenze
della Sovrintendenza, così come anche il piano territoriale
paesistico dovrà dettare nuove regole per la tutela, che potrebbero
fortemente scaricare il servizio da un'attività eccessiva e poco
efficace, a cui ora è condannato dalla vigente normativa.
A mio avviso, la Sovrintendenza dovrebbe diventare a lungo
termine un servizio di consulenza e di coordinamento, che fornisca
informazioni e produca cultura, in grado di fare da supporto per un
miglioramento della qualità degli interventi sia pubblici che
privati, e di generare proposte per la valorizzazione dei beni
culturali, abbandonando quel ruolo di controllore che attualmente
si trova impropriamente a ricoprire.
Presidente Ha chiesto la parola il Consigliere Collé.
Collé (PpVA) Una brevissima replica. Devo dire che non sono del
tutto soddisfatto di quanto mi ha detto l'Assessore.
Intanto volevo puntualizzare che la mia interpellanza non voleva
dire che il personale che lavora presso la Sovrintendenza non sta
lavorando; anzi, credo che mille pratiche, come ha detto
l'Assessore, per ogni tecnico che ogni anno vengono controllate e
per le quali viene rilasciato un parere sia un ottimo lavoro. Il
mio voleva rilevarsi come un problema che i cittadini risentono e
volevo capire se da parte dell'Assessore c'era la volontà di porre
rimedio in tempi brevi.
L'Assessore ha parlato di nuova legge della riorganizzazione del
personale, che oggi andremo a rivedere, ha parlato degli spazi
dicendo che potrebbe trovarsi una soluzione al piano terreno, dove
c'è l'agenzia viaggi, ha parlato di rivedere il ruolo della
Sovrintendenza. Ora, sono d'accordo su tutti e tre gli obiettivi,
però dobbiamo renderci conto di quali sono i tempi che saranno
necessari per portarli a termine; sappiamo tutti, conoscendo appena
un po' qual è l'organizzazione della macchina regionale, o comunque
di altri enti, quali sono i tempi necessari per portare a termine
queste cose. L'interpellanza era per capire se c'era la volontà di
risolvere comunque questo problema in tempi immediati; non mi è
parso dalla risposta dell'Assessore che ci sia questa volontà.
Inoltre l'Assessore ha fatto presente che i tempi non sono quelli
da me descritti, bensì la metà, cioè un tempo medio di risposta di
due mesi e mezzo.
In occasione di quell'incontro che ho avuto con gli uffici mi
era stata data questa tempistica, vedrò di informarmi meglio per
vedere se l'errore viene dall'una o dall'altra parte, comunque i
due mesi e mezzo sono un tempo notevole, soprattutto perché viviamo
in una regione di centomila abitanti e ancora una volta purtroppo,
non solo in questo settore, ma in tanti altri, verifichiamo gli
stessi problemi che ci sono a livello di governo centrale, a
livello di grossi enti, cosa che qui in Valle d'Aosta, per questo e
per altri settori, non dovremmo verificare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK