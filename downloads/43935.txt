Consiglio Regionale della Valle d'Aosta - Oggetto del Consiglio n. 1051 del 18 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1051 del 18 novembre 2021 - Resoconto
OGGETTO N. 1051/XVI - Interpellanza: "Intendimenti in merito
ai contenuti e ai tempi di elaborazione dell'aggiornamento
dell'elenco dei prezzi regionali delle opere edili".
Bertin (Presidente) -
Possiamo riprendere. La conferenza
capigruppo ha stabilito di rinviare a più tardi, quando saranno
presenti il Presidente della Regione e l'assessore Bertschy, le
interpellanze di loro competenza e di procedere adesso, visto che
sono assenti rinviando la 32 e la 33, riprendendo
dall'interpellanza n. 34. Punto all'ordine del giorno n. 34. Per
l'illustrazione il consigliere Distort.
Distort (LEGA VDA) -
Immagino che quando l'assessore
Marzi e il personale degli uffici hanno visto il testo e il
contenuto di questa mia interpellanza, abbiano riflettuto sul fatto
che potranno capire come sarò da vecchio quando ripeterò gli stessi
argomenti e immagino che ci sia stato un moto di solidarietà verso
le persone che allora mi saranno vicine, ammesso che il Padreterno
mi consenta di diventare vecchio.
Detto questo,
repetita iuvant
, ma si tratta d'insistere
per ottenere un obiettivo che è sacrosanto. "Se insisti e resisti
raggiungi e conquisti" diceva Trilussa, citerei con rischio di non
ottenere la massima soddisfazione di alcune rappresentanze
politiche un'altra citazione che dice: "La grandezza dell'uomo si
misura in base a quel che cerca e all'insistenza con la quale la
cerca", filosofo Martin Heidegger.
La presente interpellanza quindi vuole riportare all'attenzione
del Consiglio un problema che da anni è irrisolto e che,
particolarmente in questo periodo storico è fondamentale, l'abbiamo
già detto: l'aggiornamento dell'elenco prezzi regionali in materia
edilizia.
Nella seduta del Consiglio del 10 giugno, avevo già portato
all'attenzione dell'Aula un'iniziativa avente per titolo "Notizie
in merito all'aggiornamento dell'elenco prezzi delle opere edili
d'interesse regionale". Il tema in oggetto non è minimamente una
questione di formalità e neanche di cipiglio e neanche di questa
ostinazione da parte mia per una questione di deformazione
professionale.
La definizione oggettiva dei prezzi del settore delle opere
edili è fondamentale per la determinazione dei preventivi di spesa
delle opere sia in ambito pubblico che in ambito privato, nella
gestione delle controversie legali e in particolare nella gestione
di tutto l'iter tecnico-amministrativo delle iniziative di
superbonus e, di fronte a questi ambiti che richiedono massima
chiarezza e massimo approfondimento, in questo periodo storico
assistiamo a due dinamiche che vanno ulteriormente a rafforzare
l'urgenza di questo approfondimento.
Ribadisco, lo avevo già accennato: le tecniche e i prodotti
appartenenti al settore edile e impiantistico sono in continuo e
frequente evoluzione, tanto nella presenza sul mercato di prodotti
e di tecniche ex novo quanto nell'aggiornamento delle voci
esistenti e dei rispettivi prezzi.
Rispetto a questo, lo strumento del prezziario regionale delle
opere edili è totalmente inadeguato.
Seconda dinamica è che una quantità di prezzi relativi ai
materiali e prodotti a vario genere appartenenti al settore
dell'edilizia ha subito aumenti eccezionali, tanto da far emergere
un sensibile disallineamento tra le voci presenti nel prezziario
regionale per le opere, le forniture edili impiantistiche e i
rispettivi prezzi citati rispetto a quelli reali.
Però viene da chiedersi: "va bene, il tema c'è, l'urgenza c'è,
prima o poi in Consiglio questo recall doveva essere fatto, ma
perché proprio oggi?".
Perché innanzitutto continua a essere una necessità, un'urgenza,
assolutamente seria, che attualmente non è minimamente risolta ma
c'è stato un tentativo che proprio ha suscitato la necessità di
dover fare un chiarimento in quest'aula: la deliberazione della
Giunta regionale n. 1369 del 2 novembre 2021, in cui la Giunta ha
tentato di dare il proprio contributo sul vuoto attuale.
Allora capite che un atto della Giunta regionale che entra in
merito a una questione irrisolta e di fondamentale importanza,
suscita e desta sicuramente la curiosità e in un settore dove
milito per attività professionale, ovviamente questa curiosità si
acuisce.
E cosa leggiamo su questa tanto attesa azione del Governo
regionale? Leggiamo che "La delibera prevede sostanzialmente di
stabilire che per i progetti di lavori pubblici in corso di
elaborazione, fino alla prossima approvazione dell'elenco prezzi
per l'esecuzione di lavori pubblici, considerato il perdurare degli
aumenti eccezionali di alcuni materiali da costruzioni, i
progettisti dovranno espletare, per quanto riguarda le voci
riportate nell'allegato alla presente deliberazione, un'attenta
attività di rilevazione dei prezzi di mercato dei materiali e
un'altrettanta attività di redazione di analisi prezzi, al fine di
giungere all'utilizzo di voci di opere compiute con i relativi
prezzi coerenti con l'attuale situazione di mercato, anche
discostandosi da quelle presenti nell'elenco prezzi regionale
approvato con deliberazione della Giunta del 28 giugno 2021".
Quindi, vuol dire: primo tentativo, delibera di Giunta di giugno
21, e poi seconda puntata, secondo tentativo: la delibera del 2
novembre su un argomento che è una sorta di vuoto pneumatico.
Ora, di fronte a questo contenuto, risulta del tutto evidente
chiedersi, e siamo ai quesiti dell'interpellanza, due quesiti.
Il primo: "quali sono le innovazioni apportate dalla
deliberazione richiamata rispetto all'attività consueta dei
professionisti incaricati alla redazione degli elaborati
tecnico-amministrativi?", perché le analisi dei prezzi, sulla base
delle rilevazioni di mercato, è quanto i professionisti già fanno,
da anni.
Secondo quesito, e ripeto esattamente quanto già chiesto a
giugno: "quali sono le intenzioni del Governo regionale in merito
ai contenuti e ai tempi di elaborazione dell'aggiornamento
dell'elenco prezzi regionali delle opere edili e
impiantistiche?".
Ringrazio per l'attenzione e ascolto la risposta.
Presidente -
Assessore Marzi.
Marzi (SA) -
Comincio con il rispondere al quesito numero
uno. Con deliberazione della Giunta regionale n. 758 del 28 giugno
2021, come richiamato dal collega Distort, è stato approvato
l'aggiornamento per l'anno 2021 dell'elenco prezzi per l'esecuzione
delle opere pubbliche.
Specifico che la parte che è stata rivista era ferma da cinque
anni, quindi è stato più che uno sforzo.
Tale aggiornamento non teneva conto degli eccezionali aumenti di
alcune materie da costruzioni, come da lei richiamato e come tutto
il mondo sa, verificatosi a partire dalla fine dello scorso anno a
livello globale in quanto, come è emerso in sede di conferenza
delle Regioni, la risoluzione della problematica non è perseguibile
a livello regionale attraverso strumenti ordinari quali prezziari
regionali, ma compete a una necessaria e urgente iniziativa del
Governo di cui tra l'altro la sua forza politica fa parte.
Questo concetto è stato sottolineato in data 26 maggio 2021
attraverso una nota a firma del Presidente della conferenza
Stato-Regioni -  cioè Massimiliano Fedriga, esponente
nazionale di rilievo della sua forza politica, Presidente di una
Regione - trasmessa al Presidente del Consiglio dei Ministri
professor Mario Draghi e ai Ministri competenti.
L'intervento del Governo nazionale è stato richiesto anche dalla
Valle d'Aosta con lettera a firma congiunta del presidente della
Regione Lavevaz e del sottoscritto del 18 maggio ultimo scorso, in
cui si è sollecitata la presa in carico da parte del Governo della
tematica, coinvolgendo i Parlamentari valdostani anche in appoggio
a una specifica iniziativa appunto in sede di conferenza delle
Regioni.
Con le modifiche introdotte dalla legge di conversione del
decreto legge 25 maggio 2021 sono state inserite le disposizioni
urgenti in materia di revisione dei prezzi dei materiali nei
contratti pubblici per fronteggiare gli aumenti eccezionali dei
prezzi di alcuni materiali da costruzione verificatesi nel primo
semestre dell'anno 2021.
Considerato che la norma sopra citata potrà sanare la situazione
relativamente solo ai cantieri già avviati nel primo semestre 2021
e alle lavorazioni eseguite in tale periodo, nell'ambito dei
confronti con le associazioni di categoria, anche in sede di
consulta dei lavori pubblici, si sono individuate le categorie
dell'elenco prezzi maggiormente soggette a variazioni e valutate le
possibili modalità per sopperire in parte a tale problematica.
Abbiamo quindi condiviso con i soggetti appena richiamati,
quindi i rappresentanti delle categorie in sede di consulta, la
necessità di far fronte nell'immediato agli aumenti eccezionali di
alcuni materiali da costruzione causati dalla perdurante
congiuntura economica sfavorevole che ha oltretutto determinato
anche gravi difficoltà di approvvigionamento e quindi ritardi nelle
forniture e nelle opere.
In tale ottica, pertanto, la Giunta regionale, con propria
deliberazione n. 1369 in data 2 novembre 2021, ha approvato
indicazioni operative che consentono ai professionisti,
responsabili delle applicazioni dei prezzi, di derogare
dall'utilizzo dell'elenco prezzi per alcune voci attraverso attente
attività di rilevazione dei prezzi dei materiali.
Questo consente, nell'ambito della redazione dei progetti, di
determinare prezzi che siano maggiormente coerenti con l'attuale
anomala situazione di mercato, in attesa di un aggiornamento
generale dell'elenco, che necessita di un'impegnativa e articolata
attività di approfondimento e di confronto che intendiamo
concludere nel corso del prossimo anno.
Questa è la risposta alla prima domanda che lei pone e da questo
punto di vista, secondo me, è anche corretto esplicitare un
commento politico.
In questo tipo d'iniziative, quelle che tecnicamente vengono
definite le interpellanze, c'è ovviamente una presentazione da
parte del proponente con una risposta da parte del Governo e una
replica da parte del proponente stesso, per cui spesso capita o può
capitare che naturalmente la replica del proponente, chiunque esso
sia - farei così anche io - sia già stata predisposta prima che io
finisca la risposta, per cui nella sua presentazione lei dice:
"L'Assessore Marzi e i suoi uffici si saranno chiesti perché io
sono così ridondante", ma in realtà lei ci fa un piacere perché ci
permette di esplicitare determinati tipi di tematiche che noi
cerchiamo di gestire nella maniera che riteniamo più opportuna.
Naturalmente è nostro orpello anche il fatto che ciò risulti
essere positivo in termini di apprezzamento da parte dei proponenti
delle iniziative in Consiglio però - come nel suo caso, anche nel
nostro - in realtà cerchiamo di fare il meglio possibile con gli
scarsi - parlo di me, ovviamente - mezzi intellettuali e
intellettivi a nostra disposizione.
In alcuni casi, tuttavia, in termini relativi esiste poi un
mondo, esiste un mercato, esiste una controparte, esistono delle
rappresentanze con le quali ci confrontiamo e che io indico
all'interno delle iniziative che, ad esempio rispetto alla
deliberazione che da questa iniziativa viene definita vacua - parlo
della deliberazione di Giunta regionale del 2 novembre 2021 -e
invece non soltanto era stata concordata con le rappresentanze di
categoria in sede di consulta, quindi anticipata, ma addirittura,
una volta che la deliberazione è uscita, magari proprio perché
concordata e proprio perché si è  ritenuto che era il massimo
che si potesse fare, addirittura dopo ci sono stati dei riscontri
positivi rispetto a quanto si era provato a fare.
Aggiungo poi un pezzo, che, a quanto pare, rispetto ad altre
Regioni - quindi evidentemente con l'aiuto di tutti e, ripeto, con
gli scarsi mezzi intellettivi e intellettuali a nostra disposizione
- siamo in realtà riusciti a fare quanto magari da altre parti
stanno cercando di fare e si stanno anche interrogando su quello
che a nostra volta proviamo a fare.
Veniamo alla domanda numero 2: come premesso, è intenzione del
Governo regionale giungere a una completa e organica revisione
dell'elenco prezzi nell'anno 2022, adeguando le descrizioni delle
opere compiute e aggiornando i prezzi dell'intero complesso delle
voci di elenco alla reale situazione di mercato.
Ribadendo che l'attuale situazione di mercato pone difficoltà a
livello mondiale e investe tutte le Regioni e gli Stati del mondo
nell'attività di aggiornamento dei propri prezziari, si auspica che
nel breve periodo si possano riacquistare condizioni di maggiore
stabilità senza oscillazioni in aumento.
A tal fine proseguirà l'attività degli appositi tavoli di
confronto in essere con le associazioni di categoria e con gli
ordini e collegi professionali dei tecnici che si occupano di
progettazione di lavori pubblici.
Un'ulteriore collaborazione sarà messa in campo grazie
all'istituzione di una Commissione prezzi per i materiali edili
presso la Camera Valdostana delle imprese, a cui l'Assessorato
fornirà il dovuto supporto e che potrà risultare uno strumento di
monitoraggio utile ai progettisti di opere pubbliche riguardanti le
Amministrazioni della Valle d'Aosta.
Sempre nel riconoscere la validità delle collaborazioni in
essere, ricordo che la sezione edile della Confindustria della
Valle d'Aosta ha pubblicamente espresso soddisfazione per il via
libera della Giunta regionale alle deroghe e nell'operatività
dell'elenco dei prezzi, visto lo spropositato aumento dei prezzi
delle forniture dell'edilizia che il mondo delle imprese valdostane
e mondiali deve sostenere.
Confindustria inoltre sottolinea il lavoro svolto insieme alle
altre associazioni di categoria che ha permesso di presentare alla
Regione un fronte unito nel mondo imprenditoriale valdostano con
risultati di accoglimento di una proposta che permetterà al settore
di tirare un sospiro di sollievo.
È un metodo di lavoro che condivido e propongo, convinto che per
l'Amministrazione il confronto con un unico interlocutore nelle
questioni importanti rappresenti senza dubbio una condizione che
consente di meglio lavorare e giungere a risultati concreti
nell'interesse regionale.
Per cui, concludo, io mi auguro di essere stato il più esaustivo
possibile, ovviamente, mi ripeto, sta nelle cose della politica il
fatto che a chi compete un ruolo politico ispettivo giustamente
dica "Io avrei fatto in un'altra maniera" e io sono soddisfatto del
fatto che ci sia un'interlocuzione, dove io e lei guardiamo la
stessa cosa da prospettive diverse, altrimenti non si
configurerebbe il fatto che ci siano due posizioni diverse -
intendo maggioranza e minoranza - nell'affrontare lo stesso tipo di
problema.
Però ci sono alcune tematiche, come questa, in cui tra l'altro
lei a differenza mia non esplicita solo capacità - io in questo
ambito esplicito solo capacità: lei in questo ambito esplicita
competenze e capacità visto che è anche un addetto ai lavori a
tutto tondo.
Per questo motivo, io sono assolutamente certo che le sue
competenze, che sono infinitamente maggiori delle mie, sappiano che
questo tipo di tematica, come da me rappresentato, è una tematica
che dà alle Regioni certi tipi di strumenti.
Siccome proprio in occasione dell'ultimo Consiglio lei in una
replica a un'iniziativa mi ha richiamato il fatto che in alcuni
momenti spetta reciprocamente dover sostenere delle tesi che non
per forza di cose da un punto di vista amministrativo sono
immediatamente rimandabili ma che in realtà vengono gestite
soltanto da posizioni politiche che devono essere assunte, anche in
questo caso mi permetto di far notare che, giustamente, lei fa
un'iniziativa su un tema così importante che, come da lei
richiamato, ha spesso portato in questo Consiglio, sapendo
benissimo quali sono gli strumenti in capo a un'Amministrazione
regionale. Sicuramente lei sarebbe in grado di fare di meglio, ma
al momento sa anche che noi stiamo cercando di fare e stiamo
facendo il meglio nelle nostre possibilità, tra l'altro di comune
accordo con i portatori di interesse del caso.
Presidente -
Per replica, il consigliere Distort.
Distort (LEGA VDA) -
Intanto la ringrazio per i
complimenti che mi fa. La frase "Lei sarebbe in grado di fare di
meglio" rimanga tra me e lei, perché è lei l'Assessore che siede in
quel ruolo e i Valdostani devono avere la certezza che lei sia la
persona migliore in questo momento per svolgere questo ruolo,
altrimenti verrebbe da chiedersi perché lei è lì e io sono qui,
quindi prendiamola come una chiacchierata tra me e lei.
Per quanto riguarda il discorso generale politico, lei ha
iniziato il discorso facendo riferimento alle iniziative del
Governo, alla presa di posizione della figura politica di Fedriga,
che appartiene alla nostra forza politica, per quanto riguarda
l'impostazione da parte del Governo nella trattazione di questo
tema così delicato e così ad ampio spettro.
Ricordiamoci che noi siamo Regione autonoma Valle d'Aosta,
ricordiamoci che lo spirito con cui noi svolgiamo l'attività in
questo Consiglio è cercare di lavorare in primis e raggiungendo gli
obiettivi attraverso il percorso più breve per dare risposta più
immediata possibile e più pertinente possibile alla nostra comunità
valdostana.
Il fatto di rispondere che noi dobbiamo aspettare che da Roma
arrivino delle indicazioni è una sconfitta per noi, quindi non può
essere una risposta, anche perché a questo punto non promettiamo
l'esecuzione 2022 del prezziario delle opere edili regionale, del
prezziario regionale. Allora vogliamo dire che aspettiamo la
redazione del prezziario nazionale che noi acquisiremo.
Questa è la visione politica?
Detto questo io non voglio semplicemente schierarmi e
ostinatamente mettermi in contrapposizione con lei, per quanto il
suo Assessorato tratti dei temi che sono particolarmente legati
alla mia competenza e alla mia sensibilità, tant'è che io le posso
dire: "stia sereno", non sono Renzi, lei non è Letta, quindi glielo
dico da Distort a Marzi. Stia sereno, perché il discorso è questo:
quello che vuole suscitare un'interpellanza non è un'azione di
accusa nei confronti del Governo, questa è una delle dinamiche
dell'interpellanza. L'altra dinamica dell'interpellanza è
un'iniziativa di sprone e in questo sprone io le dico che se la
delibera della Giunta di novembre è emersa come un'espressione,
come un paradigma di nulla, e con altre parole, l'ha detto anche
lei, vuol dire che è la Giunta che ha bisogno di essere rivista e
rafforzata nei suoi obiettivi.
Quindi la sua posizione, attraverso questa interpellanza, deve
diventare una posizione che s'impone di più all'interno della
Giunta.
Sono a conoscenza del fatto che le risorse scarse di personale
di cui dispongono i vari uffici che fanno capo alle problematiche
in questione rendono difficile l'adempimento di questo grande
progetto, però lei fa parte di una Giunta e questa Giunta ha un
Presidente e questo Presidente deve essere garante della
possibilità che tutti gli Assessorati funzionino bene.
Quindi prenda questo mio intervento come una sorta di tifo nei
suoi confronti, ma lo prenda in considerazione, perché questo è
fondamentale, perché là fuori c'è la Valle d'Aosta con tutti gli
operatori del settore che hanno assolutamente bisogno di aver
risposte su questo.
Concludo con un altro fatto: rendiamoci conto che, di fronte
alle risorse scarse degli uffici pubblici, esistono altre dinamiche
e sono, l'ho già detto in altre circostanze e lo ribadisco, il
coinvolgimento delle associazioni di categoria.
Non si può pensare di dire: "Abbiamo anticipato" - è riportato
sulla delibera -"l'associazione delle imprese gli ordini e ai
collegi". Anticipato? Bisogna stabilire un tavolo di lavoro,
bisogna fare in modo che quelle risorse diventino delle risorse che
si affiancano alle risorse della pubblica Amministrazione. Solo
così governiamo, solo così il Governo della Regione sarà un Governo
che funzionerà, altrimenti fallirà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK