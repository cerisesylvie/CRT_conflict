Consiglio Regionale della Valle d'Aosta - Oggetto del Consiglio n. 2404 del 10 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSULTE COMMISSIONI E ORGANI COLLEGIALI
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2404 del 10 gennaio 2007 - Resoconto
OGGETTO N. 2404/XII - Proposta di legge: "Modificazioni alla
legge regionale 4 settembre 2001, n. 26 (Istituzione,
organizzazione e funzionamento del Comitato regionale per le
comunicazioni (Co.Re.Com.). Abrogazione della legge regionale 27
dicembre 1991, n. 85)".
Articolo 1
(Modificazioni all'articolo 3)
1. Il comma 2 dell'articolo 3 della legge regionale 4
settembre 2001, n. 26 (Istituzione, organizzazione e funzionamento
del Comitato Regionale per le Comunicazioni (Co.Re.Com.).
Abrogazione della legge regionale 27 dicembre 1991, n. 85), è
sostituito dal seguente:
"2. Il Presidente del Comitato è eletto dal Consiglio
regionale, a votazione segreta, a maggioranza dei due terzi dei
componenti.".
2. Il comma 3 dell'articolo 3 della l.r. 26/2001 è sostituito
dal seguente:
"3. Gli altri componenti del Comitato sono eletti dal
Consiglio regionale, a votazione segreta, con voto limitato a tre
nomi. In caso di parità è eletto il più anziano di età. Almeno due
componenti devono essere comunque espressi dalla minoranza, di cui
uno con funzioni di vice-presidente del Comitato.".
3. Il comma 4 dell'articolo 3 della l.r. 26/2001 è sostituito
dal seguente:
"4. I componenti del Comitato restano in carica cinque anni e
possono essere immediatamente rieletti per un ulteriore mandato.
Ove uno dei due mandati abbia avuto durata inferiore a due anni,
sei mesi e un giorno, è consentito l'espletamento di un terzo
mandato completo.".
Articolo 2
(Modificazione all'articolo 5)
1. Il comma 4 dell'articolo 5 della l.r. 26/2001 è
abrogato.
Articolo 3
(Modificazione all'articolo 6)
1. Il comma 1 dell'articolo 6 della l.r. 26/2001 è sostituito
dal seguente:
"1. Le dimissioni del presidente e dei componenti del
Comitato sono presentate al Presidente del Consiglio
regionale.".
Articolo 4
(Modificazione all'articolo 8)
1. Al comma 2 dell'articolo 8 della l.r. 26/2001 le parole:
"dal componente più anziano di età" sono sostituite dalle seguenti:
"dal vice-presidente".
Articolo 5
(Modificazioni all'articolo 10)
1. Alla lettera a) del comma 1 dell'articolo 10 della l.r.
26/2001 le parole: "cinquanta per cento" sono sostituite dalle
seguenti: "quarantacinque per cento".
2. Dopo la lettera a) del comma 1 dell'articolo 10 della l.r.
26/2001 è inserita la seguente:
"abis) per il vice-presidente, trentacinque per cento
dell'indennità di carica mensile lorda spettante ai consiglieri
regionali;".
Articolo 6
(Modificazione all'articolo 12)
1. Il numero 6) della lettera a) del comma 1 dell'articolo 12
della l.r. 26/2001 è sostituito dal seguente:
"6) cura il monitoraggio e l'analisi delle programmazioni
radiofoniche e televisive trasmesse in ambito locale, sia da parte
di emittenti locali che di emittenti nazionali;".
Président
- La parole au rapporteur, Conseiller
Sandri.
Sandri (GV-DS-PSE)
- Care colleghe, cari colleghi, sta
giungendo al termine del proprio mandato il primo Comitato
regionale per le comunicazioni (Co.Re.Com.) e, dall'analisi della
sua esperienza, che giudichiamo globalmente positiva, nascono, come
è ovvio, alcune suggestioni per gli opportuni aggiornamenti della
norma di riferimento. Tali suggestioni sono state recepite da
questo progetto di legge, che è il n. 134, presentato dai
Consiglieri regionali Sandri, Viérin Marco, Squarzino Secondina e
Salzone, perché in particolare, tenuto conto della natura di
organismo di garanzia di tale comitato, è sembrato più confacente
prevedere una modifica della modalità di elezione del suo
presidente, che si propone con questo progetto di legge di
attribuire con voto qualificato al Consiglio regionale. Altre utili
innovazioni sono quella dell'individuazione della carica di
vicepresidente e quella della possibilità di rielezione per un
unico e ulteriore mandato, 2 fattori indispensabili - secondo i
promotori - per garantire la continuità nel comitato e tra un
comitato e quello successivo. Si è voluto inoltre ridefinire e
circoscrivere le competenze del Co.Re.Com. della Valle d'Aosta
all'ambito regionale, evitando così, come è oggi, responsabilità ed
oneri su eventi di comunicazione che avvengano sul restante
territorio nazionale. Infine, in linea con le indicazioni nazionali
e regionali di contenimento dei costi della politica, si è operato
un taglio degli emolumenti previsti per i suoi componenti. A questo
proposito negli emendamenti che ho presentato ce n'è uno sul taglio
degli emolumenti, che per un disguido... che era stato concordato
al 30% per il vicepresidente... è il mio emendamento n. 3, prego i
dirigenti di eliminare quell'emendamento perché vi è stato un
errore formale, quindi è sufficiente quello del collega Viérin.
Si giunge così oggi ad un testo di Commissione alla fine di un
lungo percorso, che ha coinvolto prima la Conferenza dei
Capigruppo, successivamente l'Ufficio di Presidenza del Consiglio
regionale e, infine, su sollecitazione trasversale di alcuni gruppi
consiliari, la I Commissione consiliare, che ha elaborato numerosi
ed importanti emendamenti, che sono stati presentati questa
mattina. L'auspicio che esprimiamo è che questo lungo lavoro in cui
ognuno ha portato un contributo proprio e originale,
indipendentemente dall'appartenere alla maggioranza o alla
minoranza, possa dimostrare che sui temi istituzionali il Consiglio
regionale sa esprimersi, con testi mediati e concordati, con
un'ampia convergenza e senso di responsabilità istituzionali.
Presidente
- La parola al Consigliere Viérin Marco.
Viérin M. (SA)
- Sarò molto breve, come il collega
Sandri, solo per dire che le intenzioni del gruppo "Stella Alpina"
sono quelle di lavorare - questa proposta di legge lo riafferma -
per ribadire alcuni principi che da sempre sono anche nostro
patrimonio, come la centralità del Consiglio e il rispetto del
ruolo della minoranza istituendo la figura del vicepresidente.
Infatti, come ho detto, la nomina del Presidente del Co.Re.Com.,
spettante ad oggi al Presidente della Regione e al Presidente del
Consiglio, passerebbe a quest'aula con una votazione di maggioranza
qualificata, inoltre il Vicepresidente sarebbe nominato su
indicazione dell'opposizione e l'erogazione di emolumenti che
rispetto al provvedimento scendono ancora... circa un taglio di
circa 15% rispetto al passato. L'altro punto è il senso della
continuità che lasciamo al Consiglio decidere, perché crediamo che
in un organismo come il Co.Re.Com. vi sia bisogno di avere qualcuno
che sappia cosa è successo il giorno prima. Abbiamo presentato
anche la dichiarazione d'urgenza, perché se questa proposta di
legge sarà approvata, ci sembra più che logico che il prossimo
Consiglio del Co.Re.Com. sia votato con la nuova legge.
Presidente
- Dichiaro aperto il dibattito.
La parola alla Consigliera Squarzino Secondina.
Squarzino (Arc-VA)
- Solo per ricordare cose che già
altri colleghi hanno detto, proprio per dare una coralità a questa
proposta di legge, nel senso che la scadenza a fine dicembre 2006
del Co.Re.Com. ha portato tutti a riflettere su alcune
problematiche relative al comitato, al funzionamento e alle
modalità di elezione.
Ci sembrava, proprio perché nella prima elezione il comitato ha
lavorato solo gli ultimi 3 anni, i primi 2 anni l'Ufficio di
Presidenza aveva seguito con attenzione il nascere di questo
comitato... ma il fatto di dover scegliere prima di dover lavorare
senza una sede - inizialmente qui in alcune salette di lavoro...
poi in una sede provvisoria - e senza avere il personale adeguato,
aveva compromesso dei 5 anni previsti dalla legge almeno 2 anni di
lavoro, per cui il lavoro reale svolto dal comitato è stato di 3
anni. Per questo ci sembra opportuno prevedere una continuazione,
perché un lavoro che è stato abbozzato sarebbe utile che potesse
continuare e sviluppare tutte le potenzialità che erano state
individuate. Nel riflettere su questo comitato ci siamo interrogati
sulle modalità di elezione e sul funzionamento; credo che i 2
criteri che prima ricordava il collega Viérin, ossia il criterio di
maggior democraticità, nel senso di valorizzazione maggiore del
Consiglio e anche delle forze di opposizione che sono presenti
nello stesso, questi 2 criteri consentono di riportare dei criteri
di maggiore partecipazione dell'assemblea elettiva in alcuni
organismi che, come il Co.Re.Com., svolgono anche una funzione di
vigilanza su tutte le forze politiche. Ritengo quindi che questi 2
elementi siano fondamentali nel cambiare la legge.
Ho visto che sono stati presentati alcuni emendamenti, forse si
sono dimenticati di chiedere anche alla sottoscritta di accoglierli
ma, visto che essi corrispondono alla filosofia generale della
legge, il nostro gruppo aderisce e si riconosce negli emendamenti
fondamentali presentati sia dal collega Viérin, sia dal collega
Sandri, che sono gli stessi e che vanno nella logica di una
filosofia di fondo della proposta di legge che abbiamo
condiviso.
Presidente
- La parola al Consigliere Tibaldi.
Tibaldi (CdL)
- In un mondo della comunicazione che
cambia velocemente l'istituzione del Co.Re.Com. in Valle d'Aosta è
stata importante, è un organismo che ha svolto in maniera efficace
il suo mandato in questo quinquennio, mandato che si è ormai
concluso, un quinquennio che è iniziato nel 2001 quando il
Co.Re.Com. non disponeva di una sede propria. A parte qualche
difficoltà logistica iniziale, oggi il Co.Re.Com. ha una sede di
tutto rispetto, che si trova a Mont Fleury, ha delle strutture
tecnologiche di altrettanto rispetto, ha quindi potuto svolgere
tutte le deleghe dell'Autorità centrale, nonché le funzioni proprie
con tutti gli strumenti necessari per fare tutto ciò al meglio. Vi
è stata una serie di audizioni interessanti in Commissione per
capire come hanno potuto lavorare e funzionare come organismo in
questi anni, diciamo che il quadro che ne esce è complessivamente
positivo; in Commissione abbiamo espresso quindi il nostro favore
per il mandato svolto dai 5 componenti. Condividiamo
l'"impalcatura" della legge che è stata proposta oggi, è importante
perché va a migliorare la normativa istitutiva: la legge regionale
n. 26/2001, dando più dignità anche alla figura di vertice del
presidente di questo comitato, che verrebbe eletto dal Consiglio
regionale e non designato in "tandem" dai 2 Presidenti - Regione e
Consiglio regionale - come è accaduto nel 2001. Viene prevista
l'istituzione di un vicepresidente indicato nell'ambito dei
componenti di minoranza, vengono introdotte delle norme che sono di
ulteriore garanzia.
Sapete che la funzione del Co.Re.Com. è duplice: è organo di
consulenza della Regione, ma è anche organo di controllo
sull'attività dei mezzi di radiotelecomunicazione che esercitano la
propria attività nell'ambito del territorio regionale ed è proprio
questa seconda funzione quella più importante, perché deve essere
rappresentata da soggetti che, oltre ad avere le competenze,
abbiano anche una posizione di terzietà nei confronti dei diversi
interlocutori politici e dei diversi operatori o utenti del
settore. Per queste ragioni crediamo sia fondamentale ribadire una
decisione dell'Autorità delle comunicazione che risale al 1999 e
che stabilisce come coloro che hanno fatto parte del Co.Re.Com. non
possano essere immediatamente rieletti. La deliberazione dell'AGCOM
n. 52/1999 dice che la durata in carica di norma è di 5 anni, con
divieto di rieleggibilità. È una norma che è stata applicata da
tutte le Regioni italiane, il Veneto e la Puglia hanno delle norme
che non specificano nulla in materia, pertanto si rifanno alla
norma nazionale appena citata. Crediamo che la terzietà dell'organo
debba essere rispettata, per tale ragione abbiamo proposto un
emendamento soppressivo del 3° comma dell'articolo 1; per il resto
la legge è condivisibile, quindi il nostro gruppo la voterà.
Presidente
- La parola al Consigliere Cesal.
Cesal (UV)
- Brevemente per dire che questo provvedimento
giunge in aula dopo un lungo e travagliato iter in Commissione. Si
è cominciato a discutere fin dal mese di ottobre, da quando è stata
presentata la legge con una serie di audizioni. L'impianto della
legge è di per sé condivisibile anche dal nostro gruppo, nel senso
che condividiamo il fatto di renderlo più democratico con la
revisione di spostare l'elezione del presidente dalla competenza
dei Presidenti del Consiglio e della Giunta alla competenza del
Consiglio regionale e con la richiesta di una maggioranza
qualificata. Siamo del parere che un organismo di controllo di
questa portata debba tutelare le minoranze politiche presenti in
Consiglio, per cui riteniamo che la previsione di un componente
assegnato alla minoranza con funzione di vicepresidente - figura
non prevista nella legge attuale - sia da accettare e possa essere
condiviso. Condividiamo inoltre la riduzione dei compensi
attribuiti a questo organismo. Abbiamo delle perplessità, che
abbiamo già espresso in Commissione, che ha approfondito la materia
sul problema dell'immediata rieleggibilità dei componenti di questo
organismo. Si tratta di un organismo delicato, che rientra in una
normativa particolare, - si tratta di un'autorità di vigilanza -
strumenti che scontano requisiti molto particolari. È già stata
citata dal collega Tibaldi la deliberazione dell'Autorità per la
garanzia delle comunicazioni n. 52/1999, che recita espressamente
che i componenti di questo organismo durano in carica di norma 5
anni con divieto di rieleggibilità. Alla luce di questo anche il
nostro gruppo ha presentato un proprio emendamento per l'abolizione
del comma 3 dell'articolo 1, che prevede la rieleggibilità. Per
quanto riguarda il resto, l'impianto della legge lo condividiamo e
lo voteremo, dopo aver votato l'emendamento che abbiamo
presentato.
Presidente
- Se non vi sono altri interventi, dichiaro
chiusa la discussione generale. All'articolo 1 vi sono 6
emendamenti. Prima discuteremo l'emendamento n. 1 del collega
Sandri che è identico all'emendamento n. 1 del gruppo "Stella
Alpina".
La parola al Consigliere Sandri.
Sandri (GV-DS-PSE)
- L'emendamento n. 1 sostituisce al
comma 3 l'ultimo periodo, nel senso che si identifica che almeno un
componente con funzioni di vicepresidente del comitato deve essere
espresso dalla minoranza, questo perché nel testo di legge che
abbiamo sotto mano avevamo previsto nella modifica la presenza di 2
componenti della minoranza. Ci sembrava più logico che in un
meccanismo di controllo vi fosse una significativa presenza della
minoranza. Bisogna tener conto che all'epoca la quantità della
maggioranza in Consiglio regionale non era ben chiara, quindi
potevamo anche stare sul 3 a 2, questo continua ad essere un
obiettivo che in futuro si dovrà cercare di raggiungere perché
bisogna tener conto che i 3 rappresentanti di maggioranza hanno il
presidente che ha una particolare rilevanza nella gestione del
comitato. Tuttavia, proprio per dimostrare la disponibilità al
confronto, così come era stata dimostrata da parte del partito di
maggioranza relativa, ci siamo permessi di presentare un
emendamento riduttivo della nostra proposta di legge, che torna ad
una posizione simile all'attuale, ossia 4 componenti espressi dalla
maggioranza e 1 espresso dalla minoranza con funzioni di
vicepresidente.
Presidente
- La parola al Consigliere Ottoz.
Ottoz (UV)
- Basta essere d'accordo. Sapete meglio di me
che il vicepresidente ha funzioni di sostituzione del presidente
nel momento in cui quest'ultimo fosse assente per i più svariati
motivi, quindi questo emendamento sembra significare che, quando è
assente il presidente, è l'opposizione che ha la presidenza della
commissione. È così? Il che mi sembra curioso, proprio perché il
vicepresidente ha funzioni vicarianti; e vorrei capire bene qual è
il significato di questa cosa, tenuto conto che di solito il
vicepresidente vicario è espresso dalla stessa maggioranza che
esprime il Presidente al di là dei rapporti numerici interni
all'organo.
Presidente
- La parola al Consigliere Viérin Marco.
Viérin M. (SA)
- Probabilmente qualcuno non ha guardato
la proposta di legge, perché questo argomento è stato affrontato da
più parti, il concetto è molto chiaro: il Co.Re.Com. non è un
discorso di maggioranza ed opposizione, ma è un organismo che deve
tutelare la comunicazione e la correttezza dell'informazione
pubblica. Credo che, come tutti gli organismi, come anche l'Ufficio
di Presidenza per quanto riguarda quest'aula, se non c'è il
Presidente, come ieri, ha presieduto il collega Fiou, quindi mi
sembra che sia talmente normale che, se manca il presidente, sia
sostituito dal vicepresidente... oltretutto un vicepresidente che
si trova 3 componenti di maggioranza non è che può fare tante cose.
La filosofia di questa proposta di legge deve essere valutata in
senso prospettico e anche con la buona fede, le motivazioni che ci
hanno indotto a presentarla le ho dette prima e non le ripeto
perché sono stato chiaro fin dalla discussione generale.
Presidente
- La parola al Consigliere Frassy.
Frassy (CdL)
- Per chiedere una sospensione per un
approfondimento di questo emendamento come riunione di gruppo.
Presidente
- Il Consiglio è sospeso per 10 minuti.
Si dà atto che la seduta è sospesa dalle ore 19,52 alle ore
19,57.
Presidente
- Riprendiamo la votazione; siamo sempre
all'emendamento n. 1 del collega Sandri. Pongo in votazione
congiuntamente l'emendamento n. 1 del collega Sandri e
l'emendamento n. 1 del gruppo "Stella Alpina", i cui testi,
esattamente corrispondenti, recitano:
Emendamento
Al comma 3 dell'articolo 3 della l.r. 26/2001, come
sostituito dall'articolo 1, comma 2, della p.l. n. 134, l'ultimo
periodo è sostituito dal seguente: "Almeno un componente, con
funzioni di vice-presidente del Comitato, deve essere espresso
dalla minoranza.".
Consiglieri presenti: 33
Votanti e favorevoli: 30
Astenuti: 3 (Frassy, Lattanzi, Tibaldi)
Il Consiglio approva.
Presidente
- Vi è poi l'emendamento dei Consiglieri
Vicquéry e Lavoyer e l'emendamento n. 1 del gruppo "La Casa delle
Libertà"; do rispettivamente lettura dei testi, formulati
diversamente, ma di contenuto analogo, e li pongo pertanto in
votazione congiuntamente:
Emendamento
All'art. 1 il comma 3 è abrogato.
Emendamento
Il terzo comma dell'articolo 1 è soppresso.
Consiglieri presenti: 33
Votanti: 29
Favorevoli: 23
Contrari: 6
Astenuti: 4 (Comé, Salzone, Stacchetti, Viérin Marco)
Il Consiglio approva.
Presidente
- Essendo stato approvato l'emendamento
precedente, l'emendamento n. 2 del Consigliere Sandri e
l'emendamento n. 2 del gruppo "Stella Alpina", i cui testi sono
esattamente corrispondenti, decadono; ne do lettura per il
verbale:
Emendamento
Al comma 4 dell'articolo 3 della l.r. 26/2001, come
sostituito dall'articolo 1, comma 3, della p.l. n. 134, le parole
"e possono essere immediatamente rieletti" sono sostituite dalle
parole "e possono essere rieletti solo".
Pongo in votazione l'articolo 1 nel testo così modificato:
Articolo 1
(Modificazioni all'articolo 3)
1. Il comma 2 dell'articolo 3 della legge regionale 4
settembre 2001, n. 26 (Istituzione, organizzazione e funzionamento
del Comitato Regionale per le Comunicazioni (Co.Re.Com.).
Abrogazione della legge regionale 27 dicembre 1991, n. 85), è
sostituito dal seguente:
"2. Il Presidente del Comitato è eletto dal Consiglio
regionale, a votazione segreta, a maggioranza dei due terzi dei
componenti.".
2. Il comma 3 dell'articolo 3 della l.r. 26/2001 è sostituito
dal seguente:
"3. Gli altri componenti del Comitato sono eletti dal
Consiglio regionale, a votazione segreta, con voto limitato a tre
nomi. In caso di parità è eletto il più anziano di età. Almeno un
componente, con funzioni di vice-presidente del Comitato, deve
essere espresso dalla minoranza.".
Consiglieri presenti: 33
Votanti e favorevoli: 27
Astenuti: 6 (Bortot, Ferraris, Fontana Carmela, Sandri,
Squarzino Secondina, Venturella)
Il Consiglio approva.
Presidente
- Pongo in votazione l'articolo 2:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti, votanti e favorevoli: 32
Il Consiglio approva all'unanimità.
Presidente
- All'articolo 5 l'emendamento n. 3 del
collega Sandri è stato ritirato; ne do lettura per il verbale:
Emendamento
L'articolo 5 della p.l. n. 134 è sostituito dal
seguente:
"Art. 5
(Modificazioni all'articolo 10)
1. Alla lettera a) del comma 1 dell'articolo 10 della l.r.
26/2001 le parole: "cinquanta per cento" sono sostituite dalle
seguenti: "quaranta per cento".
2. Dopo la lettera a) del comma 1 dell'articolo 10 della l.r.
26/2001 è inserita la seguente:
"abis) per il vice-presidente, trentadue per cento
dell'indennità di carica mensile lorda spettante ai consiglieri
regionali;".
3. Alla lettera b) del comma 1 dell'articolo 10 della l.r.
26/2001 le parole: "trenta per cento" sono sostituite dalle
seguenti: "venticinque per cento"."
Resta solo l'emendamento del gruppo "Stella Alpina", che
recita:
Emendamento
L'articolo 5 della P.L. n. 134 è sostituito dal
seguente:
"Art. 5
(Modificazioni all'articolo 10)
1. Alla lettera a) del comma 1 dell'articolo 10 della l.r.
26/2001 le parole: "cinquanta per cento" sono sostituite dalle
seguenti: "quaranta per cento".
2. Dopo la lettera a) del comma 1 dell'articolo 10 della l.r.
26/2001 è inserita la seguente:
"abis) per il vice-presidente, trenta per cento
dell'indennità di carica mensile lorda spettante ai consiglieri
regionali;".
3. Alla lettera b) del comma 1 dell'articolo 10 della l.r.
26/2001 le parole: "trenta per cento" sono sostituite dalle
seguenti: "venticinque per cento"."
Lo pongo in votazione:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 32
Il Consiglio approva all'unanimità.
Presidente
- Vi è poi l'emendamento n. 4 del Consigliere
Sandri e l'emendamento n. 4 del gruppo "Stella Alpina"; do
rispettivamente lettura dei testi, formulati diversamente, ma di
contenuto analogo, e li pongo pertanto in votazione
congiuntamente:
Emendamento
Dopo l'articolo 6 è aggiunto il seguente:
"Art. 7
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.".
Emendamento
Alla P.L. n. 134 viene inserito un nuovo articolo:
"Articolo 7
(Dichiarazione d'urgenza)
1. La presente legge è dichiarata urgente ai sensi dell'art.
31, comma terzo, dello Statuto Speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.".
Consiglieri presenti, votanti e favorevoli: 32
Il Consiglio approva all'unanimità.
Presidente
- La parola alla Consigliera Squarzino
Secondina, per dichiarazione di voto.
Squarzino (Arc-VA)
- Noi eravamo partiti ad analizzare
questa proposta di legge proprio soffermandoci sulla rieleggibilità
o meno del Comitato per la comunicazione, quindi quello era uno dei
punti che ritenevamo importanti. Lavorando poi sulla legge abbiamo
individuato altre caratteristiche che sono altrettanto - se non di
più - importanti, perché rispondono a dei principi di maggiore
condivisione delle scelte, per cui nel suo insieme votiamo a favore
di questa proposta di legge e ci riconosciamo nonostante le
modifiche apportate.
Presidente
- La parola al Consigliere Sandri.
Sandri (GV-DS-PSE)
- Credo che questa proposta di legge
rappresenti un passo importante nei lavori del Consiglio, perché è
a dimostrazione che la volontà di lavorare e di collaborare è oggi
più forte che mai, al di là degli schieramenti, e che, quando vi è
un po' di buona volontà, si possono ottenere dei risultati molto
positivi. Rimane però una "macchia nera" nel provvedimento, è una
"macchia nera" perché è oscuro il motivo per cui l'"Union
Valdôtaine" ha assunto in particolare quell'atteggiamento sulla non
rieleggibilità degli esponenti del Co.Re.Com. uscente,
atteggiamento che va al di là della ragionevolezza, in quanto è
l'unico organismo in tutta la Regione in cui non è previsto almeno
un secondo mandato: questo comporta dei problemi di continuità,
comporta la ripartenza da zero ogni 5 anni, porterà a dei
malfunzionamenti e a un rallentamento. Ho l'impressione che la cosa
più negativa di tutto questo sia che non se ne capisce la
motivazione fino ad oggi; ho l'impressione che, quando la capiremo,
nei prossimi giorni, non sarà molto rassicurante ed edificante. A
questo proposito credo che nell'"Union" qualche riflessione
dovrebbe maturare sul fatto che su tali "buchi neri" vi trovate
spesso in sintonia con il gruppo "La Casa delle Libertà". Qui avete
approvato un emendamento identico, ho l'impressione che su questi
temi dobbiate fare una riflessione prima che la riflessione la
faccia il popolo valdostano!
Presidente
- La parola al Consigliere Viérin Marco.
Viérin M. (SA)
- Il gruppo "Stella Alpina" è molto
soddisfatto di come è andato questo dibattito, di come si sono
espresse le forze politiche, anche se non tutte in senso unitario
sui vari emendamenti e sulla proposta di legge. Noi, più che
parlare di "macchia nera", diciamo che ci dispiace solo il fatto
che si poteva anche arrivare al principio della continuità minima
per un organismo così importante, credo che chi non ha inteso
l'importanza di questo passaggio lo possa fare un domani. Quello
che per noi era fondamentale era che si tornasse a parlare
dell'istituzione e quindi degli organismi nominati dal Consiglio e
credo che il Co.Re.Com. sia fondamentale per quello che gli
compete, ovvero il controllo della pubblica informazione. L'aver
riconosciuto una rappresentanza all'opposizione, l'aver
riconosciuto che il Presidente del Co.Re.Com. dovrà essere nominato
con maggioranza qualificata in questo Consiglio e l'aver iniziato a
toccare gli emolumenti in certi consigli troppo esasperati credo
sia un primo passo per trovare delle intese su altri argomenti di
tipo istituzionale fra tutte le forze politiche.
Presidente
- La parola al Consigliere Cesal.
Cesal (UV)
- Solo per chiedere al collega Sandri cosa vi
sia edificante nel principio di rieleggibilità; per quel che ci
riguarda, non prendiamo giudizi da nessuno circa l'edificanza o
meno di certi comportamenti. Noi ci siamo comportati secondo
coscienza, abbiamo partecipato ai lavori della Commissione sin dal
primo giorno, lavori a cui hanno partecipato anche le altre forze
presenti, le audizioni che abbiamo effettuato sono state lunge e
laboriose, anche abbastanza tese. Noi ci siamo esclusivamente
attenuti a una deliberazione dell'Agenzia per la garanzia delle
telecomunicazioni e, solo alla luce di questo e alla luce anche di
tutta la norma che regola le varie autorità di vigilanza, siamo
arrivati alla conclusione che una norma di questo genere, nella
quale si preveda espressamente la rieleggibilità, sia una norma
incostituzionale. Evitiamo quindi di fare delle dietrologie, di
esprimere dei giudizi di questo genere, noi votiamo con la Destra
quando riteniamo che la Destra abbia ragione o dia
un'interpretazione corretta dei fatti, votiamo con la Sinistra - ed
è successo tante volte, è successo anche oggi - quando riteniamo
che la Sinistra esprima dei concetti corretti che vadano condivisi,
indipendentemente dalle posizioni ideologiche. Per cui rifiuto
questo tipo di lettura che si vuole dare a tale voto, la legge è
stata migliorata, prendo atto delle dichiarazioni che vanno in
questa direzione da parte di un gruppo proponente come quello della
"Stella Alpina", che ha contribuito a giungere a tale conclusione.
Per tutto il resto evitiamo di dare delle letture che non hanno
nessun tipo di fondamento, perché ho la sensazione che con questo
si voglia solo "rimescolare nel torbido" quando mancano degli
argomenti seri a sostegno di determinate tesi.
Presidente
- La parola al Consigliere Tibaldi.
Tibaldi (CdL)
- Il problema della continuità della
funzione del Co.Re.Com. è un falso problema perché il Co.Re.Com.
non ha solo 5 componenti che formano il comitato, ma ha anche una
struttura con un organico, ha delle tecnologie e una sede, di
conseguenza non sussiste il problema della continuità dei servizi.
Ribadiamo che condividiamo l'impostazione della legge, se una legge
deve essere impostata sui principi, questi principi vanno bene e la
migliorano.
Abbiamo sperimentato 2 cose dal punto di vista politico: un
inedito asse "DS-Stella Alpina" che si è creato dal momento in cui
è stata presentata e sostenuta questa legge in Commissione, poi con
alcune varianti sul voto e sugli emendamenti in quest'aula. Su
certi principi c'è sintonia fra i vicini di banco del gruppo
"Stella Alpina" e la Sinistra. D'altro canto, ci ha fatto piacere
sentire dal Consigliere Cesal, dopo un'iniziale chiusura totale nei
confronti della cosiddetta "Destra" - "mai con la Destra" -, che,
quando la Destra fa proposte buone, queste possono essere votate.
Il nostro voto sarà favorevole.
Presidente
- Vi sono altri interventi? Se non vi sono
altri interventi, pongo in votazione la proposta di legge nel suo
insieme:
Consiglieri presenti, votanti e favorevoli: 29
Il Consiglio approva all'unanimità.
Presidente
- I lavori riprenderanno domani alle ore
9,00.
La seduta è tolta.
---
La séance se termine à 20 heures 17.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK