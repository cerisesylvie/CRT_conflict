Consiglio Regionale della Valle d'Aosta - Oggetto del Consiglio n. 323 del 14 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula
Oggetto del Consiglio n. 323 del 14 gennaio 2004 - Resoconto
OGGETTO N. 323/XII - Andamento dei tassi di interesse praticati
alla clientela dalla Finaosta nell'ultimo triennio.
(Interrogazione)
Interrogazione
Osservato che negli ultimi anni, in conseguenza
dell'andamento del mercato finanziario, i tassi di interesse,
attivi e passivi, si sono fortemente contratti;
Ritenuto opportuno conoscere, in riferimento alle
fluttuazioni del mercato ed in considerazione degli scopi sociali,
l'andamento degli interessi praticati dalla FINAOSTA S.p.A. alle
ditte ed ai cittadini valdostani;
il sottoscritto Consigliere regionale
Interroga
L' Assessore competente per sapere:
1) in riferimento agli ultimi tre anni (2001, 2002 e 2003)
qual è stato l'andamento dei tassi praticati alla clientela dalla
FINAOSTA S.p.A.;
2) quale rapporto (in termini di convenienza per gli utenti)
vi è fra i tassi praticati da FINAOSTA S.p.A. e i tassi medi
applicati dal sistema bancario;
3) se negli ultimi tempi sono stati adottati provvedimenti di
riduzione dei tassi, in particolare con riferimento a posizioni di
affidamento aperte in periodi in cui il costo del denaro era più
alto.
F.to: Curtaz
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nell'interrogazione mi viene chiesto qual è,
in riferimento agli anni 2001-2002-2003, l'andamento dei tassi
praticati alla clientela della "Finaosta". A questo proposito
occorre preliminarmente dire - poi ho preparato un documento di
sintesi che è a disposizione degli interpellanti e di quanti
volessero avere delle informazioni specifiche -, che Finaosta,
ovviamente, essendo la finanziaria regionale, gestisce per conto
della Regione una serie di leggi regionali e, all'interno della
legge regionale, abbiamo le indicazioni e i riferimenti per la
determinazione dei tassi. Non mi vorrei ridurre a fare
un'elencazione puntuale delle varie leggi regionali; mi pare però
che, da un lato, sia interessante dare questa indicazione: tutte le
leggi regionali hanno, di fatto, un riferimento che è un tasso
fisso, quindi la variabilità del tasso non è influenzata rispetto
all'andamento dei tassi generali. Per fare un esempio, abbiamo la
legge regionale n. 33/1973 che prevede sia interventi per le
ristrutturazioni, sia interventi di restauro; dopodiché su questi
immobili possiamo avere delle attività turistico-ricettive, quindi
con ristorazione e senza ristorazione.
Per dare un'indicazione, sugli interventi di ristrutturazione di
cui alla legge regionale n. 33, l'andamento dei tassi è un
andamento di tutto interesse perché nel 2001 era il 3,5%, così come
nel 2002-2003 era al 3%. Nel momento in cui si parlava di restauri,
invece - interventi sicuramente ritenuti dal legislatore più
meritevoli -, si parlava dell'1,5% per il 2001-2002, mentre per il
2003 era l'1%, e così via per tutta un'altra serie di norme che,
nel tempo, hanno avuto gli indicatori. Oscilliamo su tutta una
serie di leggi regionali nel 2003 dall'1% al 3% massimo.
Per gli interventi sulla gestione delle leggi regionali abbiamo
la gestione ordinaria e la gestione speciale; anche lì, gli
interventi sono codificati nell'ambito della legge regionale: in
gestione ordinaria, l'intervento è al 2,5% (tanto per intenderci,
la gestione ordinaria è una gestione che prescinde dalla volontà
dell'azionista, quindi è un intervento che viene deciso all'interno
degli organismi della società); in gestione speciale, con la
dotazione di fondi regionali, mentre il tasso per il 2001-2002 era
identico (2,5%), per il 2003 è il 2%. Capite che gli interventi di
"Finaosta" sono del tutto interessanti rispetto ai tassi di
mercato, anche perché nell'interpellanza mi si chiede quali possono
essere i tassi di riferimento del sistema bancario: anche qui, ho
preparato una tabella di sintesi, prendendo i tassi medi praticati
dai primari istituti per mutui ipotecari, perché le condizioni
dipendono dalla durata del mutuo e dalle garanzie, quindi per un
mutuo ipotecario sappiamo di cosa parliamo e abbiamo una
comparazione delle garanzie.
A fronte di questo - parlo di tassi 2003 - per una durata di un
mutuo a tasso fisso di 5 anni stiamo parlando del 4,77%; se
parliamo di un periodo più lungo (10 anni), andiamo al 5,63; per 15
anni, 5,93; per 20 anni, 5,96: va da sé che più si allunga il
periodo, più il tasso cresce, visto che vi sono delle incognite. Se
dovessimo andare su un tasso variabile, la durata è di 5 anni, il
tasso medio è 3,43; per 10 anni è 3,52; per 15 anni, 3,65 e così
via. La variabilità del tasso è semestrale e normalmente gli
indicatori per definire il tasso sono riferiti all'Euribor, 6 mesi
con uno "spread". Da questo punto di vista credo che gli interventi
di "Finaosta" siano anche rapportati al nostro sistema di tutto
interesse. Nella gestione ordinaria e speciale ricordo che non
abbiamo il tasso fisso, ma quello variabile; il tasso fisso è
individuato negli interventi relativi alle leggi regionali.
In questi ultimi 3 anni non vi sono state modifiche, anche
perché, per avere delle modifiche di comportamento, dovremmo avere
degli interventi del legislatore e quindi dell'azionista. Il
materiale è comunque a disposizione.
Presidente - La parola al Consigliere Curtaz.
Curtaz (Arc-VA) - Visto che si parla di "Finaosta", voglio
iniziare con un appunto, non tanto all'Assessore, quanto al
Presidente della Regione, perché, se è molto interessante leggere
sui giornali i nomi dei nuovi consiglieri di amministrazione di
"Finaosta", a me sarebbe sembrato altrettanto interessante
conoscere, come Consigliere, questi nomi in sede di
"comunicazione", per permettere alle forze politiche di esprimere
il proprio giudizio su come sono avvenute dette nomine, sui criteri
scelti e, soprattutto, su quella che è - come si usa dire oggi - la
"missione politico-finanziaria di Finaosta". Il fatto che la Giunta
abbia omesso di fare questa comunicazione non ha permesso al
Consiglio di dire la propria opinione al riguardo.
Per quanto riguarda invece lo specifico dell'interrogazione, mi
dichiaro soddisfatto della risposta dell'Assessore perché la stessa
aveva uno scopo preminentemente conoscitivo. Sappiamo che negli
ultimi anni, per motivazioni varie, i tassi sul mercato finanziario
sono scesi in maniera molto significativa, anche grazie
all'introduzione dell'euro. E qui apro una parentesi: penso che il
Governo nazionale, invece che criticare l'introduzione dell'euro,
dovrebbe andare tutti i giorni a mettere un cero a Bruxelles,
perché è quello che permette alla finanza italiana, che è anzi
indebitata, di pagare il denaro pochissimo! Ricordiamoci cosa
succedeva quando c'era la lira e lo Stato doveva pagare ai
cittadini dei BOT con interessi di 2 cifre! Il fatto che i tassi
siano contenuti per le finanze nazionali è una manna di cui
bisognerebbe tenere conto.
Chiudendo la parentesi e tornando alla nostra situazione, mi
interessava capire se, ad una riduzione complessiva dei tassi di
interesse sul mercato, corrispondeva una riduzione dei tassi della
"Finaosta" che, per definizione, devono essere inferiori a quelli
di mercato proponendosi lo scopo di incentivare le attività e
l'iniziativa economica. Da quanto esposto dall'Assessore, mi sembra
che questa convenienza sussista e mi riservo un più approfondito
giudizio sulla materia alla lettura dello schema che l'Assessore mi
ha fornito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK