Consiglio Regionale della Valle d'Aosta - Oggetto del Consiglio n. 4040 del 5 novembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4040 del 5 novembre 2024 - Resoconto
OGGETTO N. 4040/XVI - D.L. n. 154: "Disciplina dell'Istituto
regionale Adolfo Gervasone - Institut régional Adolfo Gervasone.
Modificazioni alla legge regionale 30 luglio 1986, n. 36 (Institut
régional Adolfo Gervasone - Istituto regionale Adolfo
Gervasone)".
Bertin (Presidente) -
Riprendiamo. Siamo al punto n. 7
dell'ordine del giorno.
Relatore è il consigliere Malacrinò, a cui passo la parola.
Malacrinò (FP-PD) -
Il presente disegno di legge reca:
"Modificazioni alla legge regionale 30 luglio 1986 n. 36"
istitutiva dell'Institut régional Adolfo Gervasone, modifiche che
si rendono necessarie per ridefinire le modalità di ripartizione
delle spese relative al funzionamento dell'Istituto regionale sito
nel Comune di Châtillon.
L'articolo 28 della legge regionale 19 dicembre 2023 n. 25,
legge di stabilità regionale per il triennio 24 - 26, ha modificato
l'articolo 9 della legge regionale 36/86 al fine di aggiornare le
modalità di finanziamento dell'Istituto, esplicitando che,
nell'ambito del contributo annuo erogato a titolo di concorso delle
spese per il funzionamento dell'istituto medesimo, sono incluse
tutte le spese per la manutenzione ordinaria degli edifici, le
spese di ufficio, le spese per l'arredamento, per le utenze
elettriche e telefoniche, per la provvista dell'acqua e del gas,
per il riscaldamento e dei relativi impianti.
La modifica introdotta, necessaria per dare coerenza normativa e
contabile al finanziamento erogato all'istituto, ha fatto emergere
però alcune criticità in ordine alla possibilità, per l'istituto
stesso, di gestire direttamente, visto l'organico ridotto, alcuni
interventi, compresi quelli che implicano l'applicazione della
normativa in materia di appalti pubblici.
Al fine di superare queste criticità, il disegno di legge
prevede di porre direttamente in capo alla Regione gli interventi
di manutenzione ordinaria, nonché le spese per la provvista di
combustibile per il riscaldamento, in analogia a quanto previsto
per i convitti statali dall'articolo 3 della legge 11 gennaio 1996,
n. 23, in materia di norme per l'edilizia scolastica.
Il presente disegno di legge si compone di cinque articoli:
l'articolo 1 individua le finalità e l'oggetto del disegno di
legge, volto in particolare a ridefinire le modalità di
finanziamento dell'Istituto regionale Adolfo Gervasone.
L'articolo 2 modifica il comma 2 dell'articolo 8 della legge
regionale 36/86, ponendo in capo alla Regione gli interventi di
manutenzione ordinaria, nonché le spese per la provvista di
combustibile da riscaldamento.
L'articolo 3, che modifica il comma 1 dell'articolo 9 della
legge regionale 36/86, prevede che il contributo annuo erogato
dalla Regione, a favore dell'istituto per il funzionamento
dell'istituto medesimo, riguarda solo le spese diverse da quelle di
cui all'articolo 8, così come modificato dall'articolo 2.
L'articolo 4 sostituisce l'articolo 10 della legge regionale
36/86 recante le disposizioni finanziarie originarie.
L'articolo 5 reca: "Nuove disposizioni finanziarie" relative al
presente D.L..
La V Commissione consiliare permanente, riunitasi in data 23
ottobre 2024, ha preso in esame il D.L. n. 154 presentato dalla
Giunta regionale in data 4 settembre 2024, concernente: "Disciplina
dell'Istituto regionale Adolfo Gervasone. Modificazioni della legge
regionale 30 luglio 1986, n. 36" e ha espresso all'unanimità parere
favorevole.
Presidente -
Nel passare la parola al relatore di
minoranza, consigliere Perron, ricordo che sono stati depositati
due emendamenti sostitutivi dell'articolo 4 e 5 da parte
dell'assessore Guichardaz.
Passo la parola al relatore di minoranza. Consigliere Perron, ne
ha facoltà.
Perron (LEGA VDA) -
. È una lunga storia quella
dell'Istituto Adolfo Gervasone, che prende il nome dall'ultimo
discendente della dinastia dei Gervasoni, maestri ferrai
bergamaschi che, stabilitisi a Châtillon nella seconda metà del
XVII secolo, si dedicarono con notevole successo all'industria
metallurgica.
Adolfo, il figlio di Pietro Gervasone, poco prima della morte
avvenuta nel 1927, non avendo eredi diretti, dispose con testamento
che la sua eredità andasse all'asilo infantile Rigollet di
Châtillon, con l'obbligo, per l'ente, di creare un ricovero a
favore delle persone più povere e ammalate, in particolare bambini
dai 3 ai 14 anni.
Già a partire dalla sua costruzione, però, furono decisamente
travagliate le vicende della struttura Casa ricovero Adolfo
Gervasone.
A seguito di un contenzioso con la ditta costruttrice
Ramella-Pais, risoltosi nel 1936 a favore dell'ente morale
"Ricovero Gervasone", nel 1937 il podestà del Comune, per evitare
il totale e inglorioso fallimento del progetto, chiese
l'autorizzazione all'acquisto del patrimonio dell'ente.
A questo scopo richiese e ottenne dalla Cassa di Risparmio di
Torino un mutuo di 250 mila lire. Il patrimonio acquisito era però
gravato da ipoteca in favore della ditta costruttrice menzionata,
quindi Ramella-Pais.
Effettuato l'acquisto, il Comune, già oberato dalla restituzione
del mutuo, trovandosi a sua volta nell'impossibilità di reperire i
fondi per completare l'edificio, cercò ansiosamente i possibili
acquirenti che non riuscì a trovare.
Si trovò così costretto ad accettare la proposta al ribasso
fatta dalla segreteria dei Fasci italiani all'estero.
Nel maggio 1938 acquistò l'edificio per istituirvi una colonia
montana temporanea in favore dei figli degli Italiani all'estero al
prezzo di 220 mila lire, pagabili in diverse annualità.
Nel mese di giugno dello stesso anno, quindi nel 1938, la
colonia entrò in funzione, ma il contratto non venne formalizzato e
il Comune di Châtillon non percepì mai la somma dovuta.
Nel dopoguerra l'edificio, rimasto comunque di proprietà del
Comune, venne adibito a sede della scuola media di avviamento
commerciale, sino all'inaugurazione poi della nuova sede.
A quel punto nel vecchio fabbricato iniziarono i lavori per la
trasformazione in un convitto, adatto a ospitare un centinaio di
ragazzi. Il progetto prevedeva la sopraelevazione di tre piani e
l'aggiunta di due corpi in cemento armato, uno ad est e l'altro ad
ovest dell'edificio.
L'edificio conservava comunque le caratteristiche
architettoniche della struttura primitiva che, pur con la severità
delle sue mura in conci di pietra grigia, non è priva tutt'oggi di
eleganza.
A partire dal 1965, l'Amministrazione regionale decise di
affidare alla Congregazione dei canonici regolari del Gran San
Bernardo la direzione della scuola media di Châtillon e del nuovo
Convitto, che prendeva il nome di Pensionnat Régional Villa
Panorama. Esso infatti era annesso alla scuola alberghiera, che
all'epoca era situata nei locali dello stabile di Villa Panorama a
Châtillon, tutt'oggi di proprietà regionale, anche se, purtroppo,
come abbiamo visto in alcune nostre precedenti iniziative,
attualmente inutilizzato.
Sino alla fine degli anni '80, il Collegio ha continuato a
ospitare un centinaio di convittori, tutti ragazzi delle medie,
poi, a seguito dello sviluppo capillare della rete dei trasporti
scolastici e della contemporanea istituzione di scuole in numerose
sedi decentrate. Il numero degli iscritti è andato diminuendo,
mentre aumentavano i convittori che frequentavano le scuole
superiori di Châtillon, Saint-Vincent e Verrès, in particolare
l'Istituto tecnico industriale di quest'ultimo, ITI all'epoca, ora
Isiltp, il quale richiamava studenti anche dall'Alta Valle.
L'Amministrazione regionale, con la già citata legge 36 del 30
luglio 1986, pur conservando inalterate le sue finalità
istituzionali, dava un nuovo assetto giuridico all'Ente, che si
chiamerà Istituto regionale Adolfo Gervasone e sarà guidato da un
consiglio di amministrazione.
Nel 1987 i canonici del Gran San Bernardo lasciarono la
direzione del Collegio che venne affidata al personale laico e
proprio con la legge 36/86, che il presente D.L. n. 154 si accinge
a modificare.
Esso prevede di porre in capo alla Regione gli interventi di
manutenzione ordinaria, nonché le spese per la provvista di
combustibile da riscaldamento.
Un edificio di valenza storica - perché, abbiamo visto, ormai si
avvicina ad avere praticamente il secolo - come quello
dell'Istituto Gervasone deve per forza di cose essere costantemente
soggetto a tutela, modifiche e migliorie, anche con ingenti
investimenti finanziari.
Solo in questo modo si può valorizzare la funzione decennale che
esso svolgeva e svolge tutt'ora sul territorio, nonché rendere
altresì possibili eventuali, diversificati, futuri utilizzi.
Le dinamiche demografiche, economiche e sociali dei tempi
attuali non consentono un remissivo adagiarsi al passato, né una
forma di colpevole passività amministrativa.
Essi obbligano invece a un costante sforzo collettivo per
rendere possibile ai territori - oggi soggetti allo spettro dello
spopolamento e del degrado, in particolar modo purtroppo degrado
giovanile - lo schiudersi di prospettive migliori.
Il disegno di legge presentato si muove in effetti nel solco di
quest'auspicata direzione.
Presidente -
La discussione generale è aperta. Si è
prenotato il consigliere Baccega a cui passo la parola.
Baccega (FI) -
Due brevi riflessioni relativamente a
questo disegno di legge, ringraziando il relatore di maggioranza
per la sua relazione tecnica, ma soprattutto ringraziando il
collega Perron per la relazione che ci ha fatto capire la storia
del Gervasone.
Io avevo avuto modo di frequentarlo da Assessore ai lavori
pubblici quando si dovevano fare degli interventi urgenti, però
credo che questo disegno di legge vada proprio nella direzione
giusta e vada soprattutto a rafforzare quella che deve essere la
tutela delle modifiche e delle migliorie che l'Istituto
necessita.
Abbiamo votato a favore in Commissione e con convinzione
voteremo a favore anche in Consiglio su questo disegno di
legge.
Una breve sollecitazione sulla gestione dei tempi, perché, se
poi cadiamo nei soliti percorsi della burocrazia per affidare i
lavori, diventa poi complicato e lì c'è bisogno d'intervenire con
efficienza, con efficacia, ma soprattutto con tempestività.
Presidente -
Consigliere Di Marco, a lei la parola.
Di Marco (PA) -
Prima di passare ad esaminare il disegno
di legge oggi in discussione, riguardante l'Istituto regionale
Adolfo Gervasone, permettetemi di sottolineare l'importanza di
quest'istituzione educativa non scolastica sita nel comune di
Châtillon, istituita con la legge regionale 11/1972 e di seguito
rinominata e disciplinata con diversi atti normativi successivi,
che ormai da molti anni accoglie in regime di convitto - soggiorno
e pernotto presso l'Istituto - o di semiconvitto -soggiorno solo
per il pranzo e il pomeriggio - studenti dai 12 ai 20 anni iscritti
in diverse scuole pubbliche, soprattutto dei Comuni vicini,
offrendo loro un ambiente sereno, personale specializzato e
strumenti adatti a favorirne la crescita personale, formativa e
culturale.
Scorrendo il sito dell'Istituto, si ha modo di apprezzare la
particolare attenzione che esso riserva e qui leggo testualmente
dei passaggi: ad "orientare e preparare i giovani alle scelte
future, aiutandoli a comprendere che lo studio e l'apprendimento
vanno considerati formidabili strumenti per sostenere la crescita
individuale", a "guidarli nella ricerca di un metodo di studio
personalizzato, aiutarli a valorizzare e sfruttare al meglio le
proprie capacità", a "promuovere personalità capaci di offrire il
proprio contributo nella prospettiva del bene comune", e ad
"improntare la propria attività al rispetto della persona, delle
sue aspirazioni, della sua articolata identità, valori da difendere
e coniugare con altri valori altrettanto importanti, quali quelli
della solidarietà, della correttezza, del rispetto reciproco e
dell'assunzione delle proprie responsabilità".
Si tratta, sintetizzando, di tutte attività e obiettivi che
possono essere considerati altamente formativi perché non si
limitano al sostegno del processo di studio, ma vanno ben oltre,
prendendo in considerazione anche gli aspetti umani e civili
essenziali per il percorso di crescita individuale delle giovani
generazioni.
Sempre visitando il sito, si apprende che si registra un calo
delle iscrizioni al regime di convitto, ma al contempo un aumento
di iscrizioni al regime di semiconvitto. In tutto, secondo i dati
riferiti, l'Istituto ospita circa una sessantina di semiconvittori,
numero questo decisamente consistente, anche considerato il bacino
di utenza costituito prevalentemente dai Comuni limitrofi, che
testimonia di quanto i servizi di pranzo e doposcuola siano
particolarmente apprezzati dalle famiglie.
Venendo ora al disegno di legge, come riferito dai colleghi
relatori, esso si rende indispensabile per dare soluzioni alle
criticità emerse in seguito all'approvazione della legge regionale
25/2023, (legge di stabilità regionale per il triennio 2024-2026),
il cui articolo 28 andava ad aggiornare le modalità di
finanziamento dell'Istituto, definite precedentemente all'articolo
9 della legge regionale 36/1986. Detto articolo 28 destinava
all'Istituto uno specifico contributo annuo per coprire le spese di
manutenzione ordinaria degli edifici, le spese varie di ufficio,
per l'arredamento e di quelle per le utenze elettriche e
telefoniche, per la provvista dell'acqua e del gas, per il
riscaldamento e i relativi impianti. La disposizione, per quanto
motivata dalla necessità di imporre una coerenza normativa e
contabile, ha prodotto con la sua applicazione delle evidenti
difficoltà all'Istituto relative al fatto che esso non dispone di
una dotazione organica di personale sufficiente ad effettuare
alcuni interventi, tra cui anche quelli che richiedono l'attuazione
della normativa vigente relativa agli appalti pubblici.
Per superare la predetta criticità, ci appare quindi
assolutamente corretto e opportuno che con gli articoli 2 e 3 del
presente disegno di legge si vadano ad attribuire alla Regione,
oltre che gli interventi di manutenzione straordinaria, anche
quelli di manutenzione ordinaria e le spese per la provvista di
combustibile da riscaldamento, mantenendo in capo all'Istituto
tutte le altre spese, per cui resta previsto un contributo
annuo.
In conclusione, dato il ruolo di particolare rilevanza che
l'Istituto regionale Adolfo Gervasone riveste per la nostra
comunità, giudichiamo positivamente questo disegno di legge che
precisando la modalità del contributo ad esso riservato, va a dare
una soluzione compiuta alle presenti difficoltà, consentendogli di
poter così continuare ad assolvere al meglio alle funzioni che gli
sono proprie, offrendo ai giovani ospiti servizi sempre di
eccellenza.
Presidente -
Consigliere Restano, a lei la parola.
Restano (RV) -
Il gruppo di Rassemblement Valdôtain
guarda con favore e con grande attenzione questa norma, devo
ammettere che la Giunta Testolin ha dato un segnale di svolta verso
l'Istituto Gervasone con questa norma, che non si limita, credo,
solo agli aspetti tecnici e amministrativi che hanno ben illustrato
i colleghi che mi hanno preceduto, ma una svolta perché interviene
su un Convitto e un'area territoriale che non ho difficoltà a
definire un pochino depressa in questo periodo: la zona di
Saint-Vincent, Châtillon, che ha visto il trasferimento di numerose
sedi scolastiche, che, dal punto di vista turistico, secondo noi,
ha ancora molto da dare, ha un potenziale che in questo momento non
riesce a esprimere, ma che necessita delle attenzioni da parte di
questo Consiglio regionale e della maggioranza regionale.
Ebbene, con questa modifica normativa permetterà all'Istituto
Gervasone di svolgere al meglio le proprie competenze e di andare -
come avevo già avuto modo di illustrare nella discussione di un
ordine del giorno del giugno scorso - a sviluppare le sue
potenzialità nei confronti di un territorio, che, come ho detto
prima, tanto può ancora dare, speriamo che ci sia un'inversione di
tendenza che partirà, spero, proprio da oggi.
Questa è una struttura versatile, come hanno ben detto i
colleghi che mi hanno anticipato, che può fornire un aiuto anche
dal punto di vista turistico, e non solo, sotto l'aspetto culturale
e formativo. È un patrimonio al servizio della Regione Valle
d'Aosta e della zona di Saint-Vincent e Châtillon, quindi
valorizzato sotto tutte le sue forme.
Vediamo di buon grado quindi questa norma.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Brevemente, per dire che anche noi
sosterremo questo disegno di legge, che giustamente va a dare un
sostegno concreto all'Istituto Gervasone sia per quanto riguarda le
spese di manutenzione ordinaria sia per il combustibile da
riscaldamento.
Riteniamo che sia un disegno di legge corretto, che dà delle
opportunità maggiori al Gervasone, certo è il rilancio anche di
quello che è stato, come ha ricordato giustamente il collega
Perron, un importante istituto sul territorio che ha svolto una
funzione importante per tutti i ragazzi e le loro famiglie, mi
riferisco soprattutto a coloro che provengono dalle vallate
laterali, ma, affinché ci sia un vero rilancio, occorre
probabilmente un'azione più coordinata, più incisiva, più
articolata, ma è comunque un primo passo importante.
Presidente -
Consigliere Chatrian, a lei la parola.
Chatrian (UV) -
Per quanto ci riguarda, come gruppo, è un
passo sicuramente importante, ma è un primo passo. Vista la
delicatezza comunque della zona, della conurbazione, Châtillon e
Saint-Vincent, viste le pianificazioni fatte negli ultimi anni,
crediamo fondamentale, oltre a questo passo, sicuramente rivedere
la riorganizzazione generale per valorizzare e utilizzare al meglio
i beni pubblici da una parte e, dall'altra, i servizi poi da
erogare sul territorio, che comunque, per diversi motivi, non è in
difficoltà, ha delle criticità e dalle criticità si possono
trasformare in punti indubbiamente di forza.
Sicuramente ci sarà nei prossimi mesi la possibilità di rilancio
in una grande zona a sud proprio di Châtillon. Noi pensiamo che
quello sia uno dei tasselli di programmazione e di pianificazione
di questa maggioranza, del voler guardare comunque al domani in una
maniera non solo robusta, ma per far rivivere due comunità che sono
in difficoltà - non possiamo nascondercelo - per diversi motivi,
per un passato forse diverso, dove si erano comunque dedicate forza
ed energia in determinati settori e oggi si vedono comunque un po'
depauperate. Questo quindi, se è un primo passo per quanto riguarda
l'Istituto Gervasone... ma è un primo passo, perché poi devono
assolutamente successivamente esserci dei passi più importanti, più
robusti, proprio per dare non solo quelle risposte, ma per
valorizzare e utilizzare delle strutture pubbliche, dall'altra
parte noi pensiamo che la valorizzazione della ex zona ex Tecdis
penso che veramente darà non solo ossigeno, ma prospettiva,
innovazione e un po' di stimoli a una località che ne ha veramente
bisogno.
Presidente -
La parola al consigliere Brunod.
Brunod (RV) -
Ringrazio anch'io, come Rassemblement
Valdôtain, tutti i colleghi che mi hanno preceduto per i discorsi
molto interessanti in merito a questo disegno di legge n. 154, che
riguarda le modifiche alla legge sull'Istituto regionale Adolfo
Gervasone. Si sono toccati diversi cenni molto importanti riguardo
la storia, la nascita di quest'Istituto, di questo convitto, per
passare poi a quella che è stata la sua importanza ed è tuttora per
quanto riguarda la località di Châtillon e dell'area afferente, per
toccare ancora di più il momento di criticità che vivono
attualmente queste aree della zona della Media e Bassa Valle.
Proprio quando ci sono le criticità, bisogna dimostrare di tirar
fuori la grinta e le energie giuste per rivalorizzare e rifar
crescere questi importanti ruoli che ci sono sul territorio. Un
aspetto che ci tenevo in modo particolare a far presente, proprio
legato all'importanza di quest'Istituto, anche da un punto di vista
sportivo, delle collaborazioni che ci sono dell'Istituto con gli
eventi sportivi del territorio, quindi queste modifiche alla legge
le accogliamo veramente con favore perché sono dei primi segnali
che danno molta attenzione all'importanza che ricoprono queste
strutture sul territorio come ho detto prima anche da un punto di
vista sportivo, perché sappiamo che gli eventi, soprattutto i
grandi eventi, necessitano di un'infrastrutturazione sul territorio
che è fondamentale da un punto di vista della logistica.
Noi quindi ci auspichiamo che questo sia un primo passo per poi
avere della continuità a medio e lungo termine nei confronti di
questa struttura e di tutte le strutture presenti sul territorio,
perché sono molto importanti e strategiche dal punto di vista della
nostra Regione.
Accogliamo quindi favorevolmente questo disegno di legge.
Presidente -
Ha chiesto la parola il consigliere Perron,
ne ha facoltà.
Perron (LEGA VDA) -
Anche noi ci accodiamo per
dichiarazione di voto, che ovviamente sarà di tipo favorevole.
Ogni collega ha messo sul tavolo degli elementi, che, in
effetti, sono importanti e penso che su questo tema, quando si
parla di territori che stanno avendo delle difficoltà - tra
l'altro, territori con dei bacini piuttosto grossi -, la lotta sia
comune e vada anche al di là delle diverse posizioni politiche, in
questo caso come su altri casi.
Bene quindi, si è parlato, il collega Chatrian ha parlato
indirettamente del tema della reindustrializzazione del territorio,
quindi anche su questo tema penso che ci sia poco da dire. Non è un
caso, tra l'altro, che i Gervasone fossero dei mastri ferrai
bergamaschi, che sono venuti a Châtillon nel 1700 o, meglio,
scusate, nel XVII secolo, quindi è tra il 1600 e il 1700. Non è un
caso che quel territorio della Media Valle sia stato storicamente
sede di industria e questo ha consentito il suo sviluppo; più volte
se n'è parlato qui, poi in seguito c'è stata poi l'industria legata
alla Soie. Châtillon, vado un po' a memoria, ma mi pare che nel
1928 avesse diecimila addetti nell'industria, quindi capite qual è
la differenza rispetto a un secolo fa sul territorio proprio dal
punto di vista numerico. Erano anche anni in cui le famiglie,
spinte dal regime che aveva bisogno di Italiani, facevano 10-12-14
figli a coppia, quindi era un mondo completamente diverso, che però
permetteva ad alcuni territori uno sviluppo. Oggi, venendo meno
certe dinamiche, chiaramente siamo in difficoltà, tutti possono
vederlo. La reindustrializzazione è certamente un campo importante,
quindi ben venga da parte del nostro gruppo anche quella
direzione.
Poi bisogna riportare giovani sul territorio, anche quello
certamente non è semplice, conosciamo i casi che si sono avuti di
malessere giovanile che però basta guardare le cronache sui
giornali sono endemiche purtroppo a livello nazionale, e non solo,
ma in un territorio che poi già si spopola e che ha difficoltà
queste dinamiche chiaramente come segnale si manifestano con ancora
più forza. Riportare quindi i giovani sui territori diventa
fondamentale, per quel che riguarda il nostro gruppo, avevamo fatto
una proposta, ci si ricorderà, del liceo sportivo nella zona di
Saint-Vincent, liceo e/o professionale sportivo, come era stata la
proposta della collega Minelli su questo tema. Anche lì non se n'è
fatto nulla, ritorneremo su quest'argomento, ma andava sempre nella
direzione, ad esempio, di creare un qualcosa di nuovo. La nostra
Regione è l'unica a non avere un istituto di quel tipo, legato al
mondo dello sport sul suo territorio. Si va a Ivrea e c'è, la
Regione non ce l'ha. Potrebbe essere anche quello - lo ripetiamo -
un'alternativa. Ho già citato nella relazione che ho fatto la zona
del Panorama, anche quella all'epoca aveva centinaia di ragazzi, io
ho insegnato, tra l'altro, nell'ultimo periodo, per cui c'era
quella scuola, era un bacino di utenza, c'era gente in giro a
Saint-Vincent a mangiare i panini a mezzogiorno, c'era un sacco di
ragazzi giovani, oggi non li abbiamo più. Qualsiasi sforzo quindi
in questa direzione per riportare giovani sul territorio, sui
territori in particolare della Media Valle, che giovavano in
effetti di ragazzi degli altri territori, perché scendevano dalle
vallate con le problematiche annesse... ma chiaramente scendevano
dalle vallate, come ha ricordato prima anche il collega Aggravi,
che mi ricordava di aver avuto un parente molto prossimo che era
della zona, poi c'era già economia circolare, tra l'altro, lei ci
ha detto... erano all'avanguardia anche su quello, ma, al di là
della battuta, chiaramente arrivava gente da vari territori della
Valle e il territorio che accoglieva poteva avere un certo grado di
sviluppo. Oggi vi è una grossa difficoltà e dobbiamo chiaramente
tutti insieme, al di là delle visioni politiche - in questi casi
c'è poco da stare a discutere - trovare le azioni possibili anche
in sinergia per provare a muoversi.
Questa legge va nella direzione giusta, probabilmente deve
essere solo un primo passo, ci sono i problemi legati al personale,
anche qui dinamiche sul personale che sono molto complesse, in cui
si interseca la normativa nazionale, regionale, sono campi
complessi ma certamente la direzione è quella giusta. Anche da
parte del nostro gruppo quindi la sosteniamo per cercare appunto di
dare un futuro migliore in quest'epoca di crisi a territori che si
stanno vedendo depauperare e perdere delle risorse che storicamente
hanno avuto. Anche qua la risposta è guardare al passato, ciò che
funzionava nel passato in gran percentuale funzionerà anche nel
futuro, quindi la direzione è questa.
Presidente -
Non vedo altre prenotazioni, chiudo la
discussione generale. Per il Governo, ha chiesto la parola
l'assessore Jean-Pierre Guichardaz, ne ha facoltà.
Guichardaz J. (FP-PD) -
Come avete potuto verificare
anche dalla lettura delle relazioni... ringrazio, tra l'altro, i
due relatori perché, malgrado questa sia una norma tecnica che
quindi aggiusta una situazione che è stata determinata in passato e
che accoglie le considerazioni e alcune richieste da parte del
Consiglio di amministrazione, devo dire che è apprezzabile da parte
di tutti gli intervenuti, sia della maggioranza che della
minoranza, il fatto di considerare il valore di quest'istituzione.
Il dibattito si è allargato all'aspetto anche del significato e del
ruolo che ha quest'istituzione e quest'istituto all'interno del
sistema dei convitti.
Io non aggiungo più di tanto al dibattito, ringrazio tutti per
il sostegno a questa norma e questo credo testimoni il fatto che,
quando gli argomenti sono argomenti che riguardano i nostri
ragazzi, riguardano il nostro sistema, in questo caso anche di
istruzione, poi alla fine non ci sono divisioni e il dibattito di
oggi credo che abbia dimostrato questo, quindi grazie.
Presidente -
Dopo la replica del Governo, possiamo
passare all'articolato della legge. Posso mettere in votazione
l'articolo n. 1? Ci sono interventi? Non vedo richieste, metto in
votazione l'articolo n. 1. La votazione è aperta. La votazione è
chiusa.
Presenti, votanti e favorevoli: 34
L'articolo n. 1 è approvato all'unanimità.
Posso dare lo stesso risultato per l'articolo n. 2? Stesso
risultato. Articolo 3. Stesso risultato. All'articolo n. 4 vi è
l'emendamento sostitutivo dell'assessore Jean-Pierre Guichardaz,
posso dare lo stesso risultato? Stesso risultato. Anche
all'articolo n. 5 vi è un emendamento sostitutivo dell'Assessore?
Posso dare lo stesso risultato? Stesso risultato. Per finire,
votiamo la legge nel suo insieme. La votazione è aperta. La
votazione è chiusa.
Presenti, votanti e favorevoli: 34
Il disegno di legge è approvato all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK