Consiglio Regionale della Valle d'Aosta - Oggetto del Consiglio n. 2442 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2442 del 11 maggio 2023 - Resoconto
OGGETTO N. 2442/XVI - Interrogazione: "Istituzione di
progetti di inserimento lavorativo per pazienti
fibromialgici".
Bertin (Presidente)
-
Punto n. 23. Risponde
l'assessore Bertschy.
Bertschy
(AV-VdA Unie) -
Mi unisco al breve
intervento iniziale del consigliere Distort. L'iniziativa cala nel
giorno giusto, anche per l'attenzione che l'associazione ha dato a
quest'argomento in questi anni e per il lavoro che sta facendo.
Per quello che ci riguarda e per l'iniziativa che viene portata
all'attenzione dell'aula, che riguarda una parte della legge votata
nel 2021, noi stiamo lavorando con la struttura al riguardo dei
progetti che ci vengono assegnati, soprattutto da quando la
struttura è stata riorganizzata con l'inserimento del dirigente,
che ha oggi la possibilità di seguire sia la progettazione che la
programmazione degli interventi e le relazioni con
l'associazione.
Rispetto ai progetti d'inserimento lavorativo che sono stati
avviati per i pazienti fibromialgici, la struttura alla quale si fa
riferimento è la struttura stessa che segue i progetti del
collocamento mirato e che si rivolge alle persone con disabilità,
iscritte alle liste previste dalla legge 68 che, oltre al requisito
dell'invalidità, posseggono il requisito di disoccupazione, nel
senso che non c'è una struttura dedicata ma è la struttura che si
occupa di questo tipo di attività.
Ad oggi, dalle verifiche effettuate, sono iscritte a queste
liste persone che risultano affette da patologia fibromialgica,
sono circa una decina, che però hanno una patologia che è in
comorbidità ad altre patologie di tipo psichico e fisico; quindi,
rispetto alla progettualità al momento, sono progettualità che
portiamo avanti insieme agli altri iscritti del collocamento
mirato, anche perché non possiamo centrare direttamente ogni
patologia, ma, rispetto alla situazione di ogni persona, si cerca
d'individualizzare il progetto proprio rispetto al percorso di vita
di ogni persona per le caratteristiche e le esigenze che
presenta.
La struttura partecipa al tavolo di lavoro - come previsto
dall'articolo 3 comma 6 per le lettere D e E - quando viene
invitata; c'è stata una riunione nella fine del 2022, soprattutto
in quella riunione non c'è stato un tema specifico riguardo al
lavoro, ma sono stati presi accordi con la referente dei progetti,
che hanno permesso un approfondimento successivo per dare vita a
una serie d'iniziative che cercheremo di mettere in campo e che
elencherò.
La cosa che però è emersa è che oggi la priorità di lavoro è
data, più che da un inserimento lavorativo, dal riuscire a dare un
contributo rispetto al mantenimento del posto di lavoro. Oggi le
problematiche un po' più importanti connesse alla patologia sono
date dalla situazione rispetto al posto di lavoro, che comporta un
adattamento della gestione del servizio e dei lavori alle
condizioni di salute della persona, che è un po' la sfida sulla
quale bisogna lavorare nel prossimo periodo, essendo ancora un
lavoro che non ha dei punti di riferimento precisi, come avviene
per altre patologie - ma questo lo sappiamo.
Le azioni che sono state concordate e sulle quali vorremmo
intervenire sono: azioni d'informazione sui servizi del
collocamento mirato ai membri iscritti dell'Associazione
fibromialgica, che rappresenta appunto un bacino di utenza
potenzialmente interessato; la collaborazione con la referente del
Tavor; operazioni di sensibilizzazione rivolte alle imprese, in
relazione alla patologia e ai risvolti lavorativi, e sotto questo
profilo vorremmo poi proporre un progetto all'interno dell'Alleanza
per i lavori di qualità; azioni che prevedono forme di tutoraggio e
monitoraggio dell'inserimento lavorativo per il mantenimento del
posto di lavoro relativamente alle persone iscritte.
Per quanto riguarda il punto 2, "Quali azioni sono state poste
in atto per l'individuazione di finanziamenti disponibili e i
criteri d'inserimento lavorativo e degli indicatori di valutazione
di carichi di lavoro": rispetto ai finanziamenti non ci sono
particolari problemi, nel senso che le politiche sono finanziate
attraverso sia finanziamenti diretti che finanziamenti che
utilizzeremo con la programmazione del fondo sociale, che ha
finanziamenti dati da fondi legati ai progetti, che ci derivano
rispetto a situazioni d'inserimento lavorativo delle persone più
fragili; sono finanziamenti delicati che sono a disposizione di
tutta la strategia che utilizziamo per dare una risposta.
La cosa più importante adesso è riuscire a monitorare la
situazione rispetto al mantenimento del posto di lavoro del quale
parlavamo in precedenza, e credo che andrà approfondito ancora
questo tema anche in un'ottica di collaborazione con tutte le
associazioni che rappresentano il mondo del lavoro, è uno dei temi
che vorremmo portare anche all'attenzione del Consiglio politiche
del lavoro, con la partecipazione della referente, perché il tema
non può essere generalizzato ma va affrontato anche in maniera
individuale tra aziende e persone.
La cosa un po' più complicata - e su questo dobbiamo capire come
procedere - è la questione degli indicatori di valutazione dei
carichi di lavoro, perché sta a confine con argomenti di tipo
medico-sanitario di competenza del medico aziendale e quindi
rispetto a questo abbiamo anche cercato e stiamo cercando di capire
come si muovono altri territori, per riuscire a costruire un
progetto che possa essere oggetto di un confronto, confronto che ci
possa permettere di aprire dei tavoli di lavoro con le aziende,
quantomeno per settori, per provare a individuare degli indicatori
minimi sui quali poter costruire delle progettualità, perché non
tutti i lavori sono uguali, non tutti i settori sono uguali, non
tutte le aziende sono uguali, con le differenze che ovviamente
tutto questo comporta per le persone. Quindi sul terzo punto al
momento non è neanche così semplice, stiamo cercando di
approfondire quest'argomento che è vero che la legge ci assegna ma
allo stesso tempo, poi, dagli approfondimenti fatti, non ci mette
in una situazione così semplice di dare risposta.
Attraverso la collaborazione con la referente e, direi, anche
con un prossimo confronto con l'Associazione, potremo rappresentare
e illustrare il lavoro che sta facendo all'interno del Consiglio
delle politiche del lavoro. Speriamo di poter dare delle risposte
in merito.
Presidente -
Replica il consigliere Distort.
Distort (LEGA VDA)
- Abbiamo voluto portare
all'attenzione dell'aula questa precisa parte della legge proprio
perché tratta di una visione un po' particolare della gestione di
una patologia, che è appunto il collocamento nel lavoro, cioè
trovare la possibilità a persone che soffrono di una certa
patologia di sentirsi utili, perché questo è l'elemento
fondamentale.
Tra l'altro, è vero: il lavoro nobilita l'uomo, questa non è
retorica, questa è esattamente la dinamica antropologica
dell'essere umano. Una persona che si sente apprezzata farà sempre
più del previsto, e questo vale anche in ambito medico. Abbiamo un
medico all'interno di quest'aula che può confermare quanto la
dimensione del sentirsi apprezzato e sentirsi utile può innescare
quei meccanismi psicologici che hanno addirittura la possibilità
d'interferire in maniera positiva sul decorso degli stati
patologici.
Guardo il dottor Barmasse che acconsente.
La legge prevedeva all'articolo 7 l'inserimento lavorativo,
recitando: "La Giunta regionale, per mezzo delle strutture
competenti, promuove l'istituzione di progetti d'inserimento
lavorativo per i pazienti fibromialgici presenti nel registro di
cui all'articolo 5. A tal fine individua i finanziamenti
disponibili, i criteri d'inserimento lavorativo, gli indicatori di
valutazione dei carichi di lavoro".
La sua risposta, in tutta onestà, rivela il fatto che nella
sostanza da ottobre 2021, quando è stata approvata la legge, a oggi
non si è fatto granché; questo però non glielo dico per
mortificarla, proprio perché - siccome io ho citato una frase, "Una
persona che si sente apprezzata farà sempre più del previsto" - io
vorrei che lei, Assessore, si senta apprezzato e che veda questa
nostra iniziativa come uno sprone; è l'altra dinamica fondamentale
dell'opposizione: non solo osservare e criticare, ma pungolare,
spingere verso una certa direzione.
Quindi senza volontà di mortificare, anche perché stiamo
parlando di una cosa seria, che va al di là di un dibattito
politico, rappresenta un disegno di società, un livello di civiltà,
io le faccio i miei migliori auguri per la prosecuzione o la presa,
l'inizio, l'avvio di un lavoro che vada esattamente nella linea di
quanto citato dall'articolo.
Ricordo che la proposta del gruppo Lega è stata proposta con
questo senso morale, lo stesso senso morale che è stato condiviso
dall'aula nel momento in cui l'ha approvata all'unanimità.
Questo è il mio augurio, ricordandole che un albero si riconosce
dai suoi frutti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK