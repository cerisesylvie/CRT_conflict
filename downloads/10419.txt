Consiglio Regionale della Valle d'Aosta - Oggetto del Consiglio n. 1412 del 26 settembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1412 del 26 settembre 1990 - Resoconto
OGGETTO N. 1412/IX - Situazione economico-finanziaria della
"Centrale Laitière de la Vallée d’Aoste"
(Interpellanza).
Presidente - Do lettura dell’interpellanza
presentata dal Consigliere Aloisi:
INTERPELLANZA
Venuto a conoscenza di notizie allarmanti sulla gestione e sulle
risultanze economico-finanziarie della "Centrale Laitière de la
Vallée d’Aoste", con perdite che assommano al luglio
1990, a circa 1500 milioni di lire, nel solo esercizio che parte
dal 28 febbraio 1988;
considerato che il caos gestionale produce
l’effetto di sperperare il pubblico denaro senza
peraltro lasciar intravedere un risanamento contabile e produttivo,
malgrado il sostegno della Giunta e del Consiglio regionali
investiti nella complessa problematica, ma lenti nei processi di
controllo ed in quelli decisionali, con riferimento soprattutto
alla passata maggioranza politica;
atteso che i mutamenti preannunciati nella composizione della
quota di proprietà privata, lungi dal tranquillizzare la pubblica
opinione, offrono uno spettro devastante delle nuove prospettive
legate ad una sommaria incertezza, commentata anche da taluni
amministratori della "Centrale Laitière de la Vallée
d’Aoste" sulla stampa quotidiana;
in attesa di stabilire le responsabilità di un conto economico
paralizzato dall’inefficienza e caratterizzato da
una strenua, quanto imprevista passività i cui risvolti dovranno
"ope lege" essere accertati;
tutto ciò premesso, il sottoscritto Consigliere regionale
interpella
il competente Assessore regionale
all’Agricoltura, Foreste ed Ambiente Naturale per
sapere qual è la situazione contabile in essere e quali sono le
prospettive ed i rimedi previsti con l’intervento
regionale.
Presidente - Ha chiesto di parlare il Consigliere Aloisi, ne
ha facoltà.
Aloisi (MSI)
- E’ un argomento questo che
è stato ampiamente dibattuto negli anni scorsi, soprattutto nel
momento in cui si discuteva la composizione della nuova società con
capitale maggioritario privato della centrale del latte.
La costituzione di questa nuova centrale avrebbe dovuto essere
una novità positiva nel panorama economico della Valle
d’Aosta subentrando alla vecchia centrale che era
cronicamente passiva. Invece scopriamo, a leggere i giornali
naturalmente, soprattutto in questo ultimo periodo, che le perdite
di esercizio della società dalla data di fondazione, che è il 28
febbraio 1988, fino al 31 luglio 1990 ammontano ad 1 miliardo 450
milioni.
Per l’anno in corso è addirittura previsto un
passivo preventivato di 1 miliardo 280 milioni. E’
veramente una situazione disastrosa.
La nuova centrale, negli intenti penso di tutti i gruppi e
soprattutto della vecchia Giunta regionale, avrebbe dovuto produrre
yogurt, lavorare il latte e venderlo come prodotto fresco,
ricavarne fontina, tomette, quindi lanciare nel panorama economico
nazionale il prodotto valdostano.
Invece scopriamo per esempio che lo yogurt veniva prodotto a
Vipiteno e veniva poi etichettato in Valle d’Aosta e
quindi inviato come prodotto locale; oltretutto era anche una
truffa perchè si ingannava il consumatore. Si lavoravano prodotti
scadenti e si continuavano ad accumulare soltanto dei debiti.
A rendere complicata l’intera vicenda vi sono
altri due elementi: il primo è l’inserimento di
nuovi soci che avrebbero acquistato ultimamente il 20,4 percento
della quota della Genefin ed il 30,6 percento della Protecal del
famoso sig. Polchi, personaggio di cui abbiamo ampiamente parlato
in quest’aula.
Tutto ciò avviene mentre la nuova Giunta regionale - e questo è
il secondo elemento - ha deciso di rifinanziare la vecchia centrale
e toglierla dallo stato di liquidazione, affidandone la gestione
alla Finaosta, ed erogando quindi un contributo straordinario di
500 milioni ed un mutuo di altri 700 milioni.
La nuova Giunta - sembra - avrebbe l’intenzione
di ripescare la vecchia società della centrale del latte, perchè i
debiti della nuova centrale sono troppi, le difficoltà finanziarie
sono enormi e vi è una situazione di deficit cronico difficile da
sanare.
E’ una situazione questa alquanto paradossale,
ereditata è vero dalla vecchia Giunta regionale con i mutamenti
preannunciati nella composizione delle quote azionarie di proprietà
privata; tutto ciò però offre uno spettro devastante sulle
prospettive e soprattutto offre una sommaria incertezza su quello
che può e deve essere il futuro.
Vorremmo capirne di più, vorremmo che fossero accertate anche
eventuali responsabilità, perchè vi è un conto economico
paralizzato soprattutto dalla inefficienza e caratterizzato da una
strenua quanto imprevista passività, i cui risvolti di
responsabilità ritengo sia doveroso accertare.
Vorremmo conoscere - ecco l’intento di questa
interpellanza - le intenzioni della nuova Giunta su questo grave
problema, anche se riconosciamo che il nuovo esecutivo non è
responsabile di questi fatti; tuttavia soprattutto alcuni partiti
che compongono questa nuova maggioranza erano nella maggioranza
vecchia, quindi una certa responsabilità se non altro di carattere
morale c’è.
Vorremmo conoscere la reale situazione, quali sono le
prospettive della nuova Giunta e quali sono i rimedi previsti con
l’intervento regionale che si prefigge di rilanciare
la vecchia centrale del latte.
Presidente
- Ha chiesto di parlare
l’Assessore all’Agricoltura, Foreste
ed Ambiente Naturale Lanièce, ne ha facoltà.
Lanièce (DC)
- Le cifre concernenti le perdite di
esercizio della società per azioni Centrale Laitière de la Vallée
d’Aoste ammontano globalmente a Lire 1.499.963.335,
su un capitale di Lire 1.800.000.000.
Per la precisione le perdite sono di Lire 841.700.501 per le
perdite dal 1° gennaio al 31 agosto 1990, e Lire 658.262.834 di
perdita degli esercizi precedenti.
Le perdite debitorie più pesanti sono costituite dalle somme
dovute per la costruzione del nuovo stabilimento di Gressan, nonchè
dal debito di fornitura con la vecchia Centrale.
Non starò a dare lettura del bilancio di esercizio della
Centrale Laitière de la Vallée d’Aoste al 31 agosto
1990 e della relativa relazione per economia di tempo, relazione
che comunque tengo a disposizione del collega interpellante in modo
che possa avere tutti i dati completi sulla situazione.
Per quanto concerne la seconda domanda, la nuova società non è
ancora entrata in produzione ed esistono serie difficoltà anche di
carattere finanziario, tali da rendere incerto il rapporto con i
produttori di latte e la distribuzione di latte fresco alla
cittadinanza.
La Giunta regionale con deliberazione del 29 agosto 1990 ha
conferito incarico alla Finaosta di sottoscrivere un aumento di
capitale della Centrale Laitière de la Vallée
d’Aoste, al fine di consentire la revoca dello stato
di liquidazione e la prosecuzione dell’attività,
onde evitare il rischio di privare la cittadinanza di latte fresco
e i conferitori della possibilità di continuare a conferire il
latte.
Il richiamato provvedimento della Giunta regionale consente di
ovviare ai problemi evidenziati, nonchè di fare luce sui complessi
rapporti che si sono creati all’interno della nuova
società Centrale Laitière de la Vallée d’Aoste. La
situazione necessita di valutazioni ed analisi approfondite, in
modo da accertare: primo, le cause e le responsabilità del dissesto
finanziario che, come ho detto poc’anzi, si
evidenzia molto pesante; secondo, per poter valutare molto
attentamente le proposte dei nuovi azionisti onde evitare eventuali
guai successivi.
In questo momento la nuova Giunta è in attesa delle proposte dei
nuovi azionisti che sono subentrati, come giustamente ha già
evidenziato l’interpellante.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- A questo proposito mi consentirà il
Consigliere Aloisi ed anche il Consiglio regionale di dire due
parole in relazione alla situazione della vecchia e della nuova
centrale del latte.
Effettivamente sono intervenuti dei nuovi azionisti sotto il
nome della società Proteco, che avrebbe comprato la maggioranza
della società Protecal, quella originaria. Con questi nuovi
azionisti, dei quali noi non sappiamo ancora nulla salvo il fatto
che abbiano sottoscritto il capitale azionario per acquistare le
azioni della Protecal, avremo probabilmente nei prossimi giorni un
incontro per sapere quali sono le loro iniziative a questo
riguardo.
Però mi sembra opportuno ricordare al Consiglio alcune cifre,
perchè quando si parla di disavanzi, un miliardo e mezzo, un
miliardo e ottocento milioni, si può rimanere un po’
in sospeso.
Questo disavanzo è determinato in modo particolare da 988
milioni per l’acquisizione dei terreni in Gressan,
551 milioni per la progettazione e l’ingegneria
relative allo stabilimento, 155 milioni per gli oneri di
urbanizzazione, 1 miliardo e 400 milioni come stato di avanzamento
per la costruzione della nuova centrale. Certamente colui che sta
costruendo ha già ricevuto una certa somma in acconto da parte
della Finaosta, con una operazione nella quale sono state messe
delle ipoteche a garanzia del credito della Finaosta.
A queste somme bisogna aggiungere le partite da liquidare, o
quanto meno non da aggiungere ma che completano il quadro
finanziario della società, che sono 1 miliardo 170 milioni, che
comprendono 639 milioni di fatture ricevute dalla ditta Longarini
(quella che costruisce la nuova centrale), 119 milioni per oneri
accessori, 162 milioni per interessi di mora, 64 milioni di
interessi di mora nei confronti della Centrale Laitière.
A questo aggiungo ancora che pochi giorni or sono, prima che la
vecchia centrale del latte fosse tolta dalla liquidazione, il
commissario liquidatore ha mandato una lettera alla nuova centrale
chiedendo un pagamento di circa 800 milioni per il latte conferito.
Succedeva questo in parole povere: la vecchia centrale operava nel
latte, prendeva i conferimenti, lavorava il latte, dopo di che lo
passava alla nuova centrale per la commercializzazione e la nuova
centrale non pagava la vecchia centrale, per cui sono rimasti anche
dei crediti della vecchia centrale nei confronti della nuova. Ed è
anche per questo che è andata in liquidazione.
Tutto il problema si sarebbe risolto con una certa facilità se
in sede di consigli di amministrazione i rappresentanti della
Regione, sigg. Quendoz e Gorrex, avessero ritenuto, come sarebbe
doveroso per coloro che rappresentano un ente pubblico, di
accettare le decisioni che sono state assunte dalla nuova
maggioranza. Ho parlato personalmente con il sig. Quendoz,
dicendogli che sarebbe stato opportuno di ripassare in sede di
consiglio di amministrazione la commercializzazione dalla nuova
centrale alla vecchia. Il dott. Piaggio ha parlato direttamente con
il sig. Gorrex per fargli lo stesso tipo di ragionamento.
I due rappresentanti della Regione - anche se il sig. Gorrex era
stato nominato dalla Regione in un accordo con i privati, perchè
avrebbe dovuto essere nominato dai privati ma in realtà è stato
nominato dalla Regione - hanno acceduto a questo tipo di discorso e
il sig. Gorrex in sede di consiglio di amministrazione ha fatto
tutta una relazione nel senso positivo di questa valutazione, cioè,
di ripassare la commercializzazione dalla nuova alla vecchia
centrale. Senonchè è successo poi un fatto stranissimo, perchè in
sede di votazione dei tre rappresentanti della Regione uno solo ha
votato per questa soluzione, il sig. Charbonney, mentre gli altri
due rappresentanti della Regione hanno votato con gli azionisti
privati.
Questo fatto di non aver acceduto a questo tipo di posizione
politica, o di politica aziendale, chiamatela come volete, che la
maggioranza inten-deva portare avanti per ridare fiato a quelle che
erano le necessità della popolazione in materia di latte e per
evitare che venisse eliminato o abbandonato un settore
socio-economico importantissimo per quanto riguarda la Regione, ha
creato delle situazioni assurde ed ha messo la Regione in estrema
difficoltà.
Per cui la Giunta regionale sta esaminando se non ci sia la
possibilità di iniziare azioni di responsabilità civile nei
confronti dei due rappresentanti della Regione che hanno votato in
contrasto con le decisioni dell’Amministrazione
regionale. Le ragioni per cui hanno votato contro non le sappiamo
in via ufficiale, le sappiamo in via ufficiosa, per cui mi permetto
di non dirle in sede di Consiglio regionale perchè non voglio
accendere della polemica inutile.
In questa situazione la vecchia centrale, se avesse riavuto la
commercializzazione, avrebbe avuto la possibilità di definire con
estrema rapidità tutte le questioni finanziarie che esistevano
nella nuova centrale; probabilmente avrebbe provveduto, perchè noi
le avremmo dato successivamente i soldi, a definire le questioni
della nuova centrale, quindi o comprarla, o ridimensionarla, o fare
quello che è necessario fare.
Oggi la situazione è grave, perchè abbiamo dei macchinari che
sono di proprietà della nuova centrale che, caso strano, sono
entrati nella vec-chia centrale e sono utilizzati da
quest’ultima, mentre la commercializzazione dalla
vecchia centrale è stata passata alla nuova centrale, quindi
c’è una confusione di situazioni societarie che fa
un po’ sorridere.
Adesso incontreremo questi nuovi soci privati che sono
intervenuti, e vedremo quali sono le loro intenzioni; a parole
dicono di essere pieni di soldi, pieni di buona volontà. Non esiste
nello statuto una clausola per cui la Regione possa dare il
gradimento a questi nuovi soci; vi è una unica possibilità da parte
della Regione ed è quella di esaminare se questi nuovi soci sono
persone idonee e capaci nella commercializzazione del latte, cioè
persone che abbiamo esclusivamente fatto questo tipo di lavoro nel
settore del latte. Se ciò non sarà, assumeremo le nostre decisioni,
valuteremo le cose con questi nuovi soci che peraltro fino a questo
momento non abbiamo visto, anche se loro hanno fatto irruzione
nella sede della nuova centrale con
fax
, telegrammi, con
posizioni di padronanza totale ed assoluta della società.
Sicuramente l’assemblea che è convocata per oggi
dovrà provvedere ad una riduzione del capitale sociale, perchè le
perdite di bilancio sono tali che in base al codice civile deve
essere ridotto il capitale sociale; vedremo quali saranno le
decisioni della assemblea di oggi e poi assumeremo le decisioni
dovute.
Presidente
- Ha chiesto di parlare il Consigliere Aloisi
per la replica, ne ha facoltà.
Aloisi (MSI)
- Ringrazio l’intervento
dell’Assessore che è stato molto preciso.
Soprattutto ha informato il Consiglio che è intenzione della nuova
Giunta di fare piena luce su tutti quei rapporti e di accertare le
cause di questo dissesto finanziario.
Voglio con tutta obiettività ringraziare il capo
dell’esecutivo, perchè è la prima volta che succede
che il Presidente della Giunta intervenga in modo così dettagliato
e preciso ad illustrare al Consiglio quella che è la reale
situazione in questo momento su questa drammatica vicenda.
Però devo anche prendere atto di un altro aspetto. Qui sono
emerse delle situazioni gravissime, innanzitutto per il costo del
progetto di 551 milioni, che mi sembra un costo astronomico, e
soprattutto per il comportamento dei rappresentanti della Regione
in quello che ci ha illustrato ora il Presidente della Giunta.
Quindi inviterei la Giunta intera, i Capigruppo ad affrontare
insieme questo problema e valutare se non sia il caso che la
Commissione competente non svolga una indagine di carattere
amministrativo su questa situazione, perchè non possiamo accettare
che i rappresentanti della Regione si comportino in modo difforme
alle indicazioni di carattere politico date da una Giunta e che
soprattutto nel caso specifico siano andati contro le necessità e
gli interessi della Regione.
E’ importante l’intervento del
Presidente della Giunta che ha fatto emergere questi fatti, di cui
nessuno di noi era a conoscenza. Mi ritengo soddisfatto delle
risposte.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK