Consiglio Regionale della Valle d'Aosta - Oggetto del Consiglio n. 1138 del 12 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1138 del 12 gennaio 2022 - Resoconto
OGGETTO N. 1138/XVI - Interrogazione: "Verifica
dell'emissione di misure cautelari nei confronti di personale ATA
in servizio presso plessi scolastici della regione".
Bertin (Presidente) -
Possiamo passare al punto n. 10
all'ordine del giorno. Risponde il presidente della Regione
Lavevaz.
Lavevaz (UV) -
Questa interrogazione riguarda una
questione piuttosto delicata che è stata riportata in onore della
cronaca nelle settimane passate, riguarda una notizia concernente
lo spaccio di droga in bassa Valle e segnalazioni concernenti la
presenza tra i destinatari, come richiama l'interrogazione, alcune
persone che sono assunte con chiamata pubblica presso i plessi
scolastici della nostra regione.
Con questa interrogazione si chiede se le summenzionate
segnalazioni rispondano al vero, in caso affermativo se i soggetti
siano attualmente in servizio presso i plessi scolastici e se siano
state intraprese delle iniziative per evitare che i summenzionati
soggetti vengano a contatto con gli studenti.
In data 30 dicembre 2021 i competenti uffici del Dipartimento
personale hanno appreso la notizia diffusa dalla stampa locale
della applicazione di misure cautelari personali a carico, tra i
vari indagati, di un dipendente regionale assunto a tempo
determinato in qualità di ausiliario e in servizio presso una
struttura educativa dipendente della Regione nell'ambito di
un'indagine concernente reati di cessione e spaccio di sostanze
stupefacenti.
Con nota in data 31 dicembre è stata pertanto richiesta al
Giudice delle indagini preliminari presso il Tribunale di Aosta la
trasmissione di copia del provvedimento di applicazione della
misura cautelare per le determinazioni di competenza del
Dipartimento personale e organizzazione.
Alla data di oggi, l'istanza è risultata ancora al vaglio del
GIP per la necessaria autorizzazione ma il dipendente non ha
ripreso servizio in quanto fruisce di un istituto di assenza.
Una volta esaminato il provvedimento di applicazione della
misura cautelare, la competente struttura valuterà, ove ne
ricorrano i presupposti, la sospensione cautelare dal servizio del
dipendente.
Presidente -
Per la replica, il consigliere Manfrin ne ha
facoltà.
Manfrin (LEGA VDA) -
Devo dire che questa è una notizia
che mi ha particolarmente colpito, anche perché, da informazioni
assunte, se il soggetto attualmente è in forza a una struttura
situata nel Comune di Aosta - così non facciamo nomi - bisogna
anche dire che lo stesso soggetto lo scorso anno lavorava invece in
una struttura scolastica situata nel Comune di Verrès. Significa
che questo soggetto, la cui colpevolezza dovrà essere dimostrata e
quant'altro, è stato oggetto di misura cautelare - fra le sette che
sono state sollevate dai Carabinieri della Compagnia di
Saint-Vincent Châtillon - per un tipo di reato particolarmente
odioso che è, appunto, la cessione di sostanze stupefacenti.
Credo che non ci sia necessità di evidenziare la gravità
rappresentata dal fatto che una persona che spaccia sostanze
stupefacenti sia in servizio all'interno di una struttura dove ci
sono dei minori che vanno a scuola e credo che non possa
rassicurare la risposta del Presidente quando dice che la persona
attualmente sta usufruendo di una "vacanza", di ferie, e che non
abbia ripreso servizio perché significa, Presidente, così come lei
giustamente ha detto, che se la persona decidesse di terminare
queste ferie e volesse rientrare in servizio, potrebbe tornare a
lavorare nella struttura, peraltro la struttura di Aosta accoglie
anche ragazzi della scuola primaria, io obiettivamente di fronte a
una scena di questo tipo inorridisco.
Comprendo che si debba attendere la risposta del GIP, però credo
che i fatti siano di una gravità tale da richiedere una cautela e
soprattutto un intervento celere per appurare i fatti e quindi
procedere all'eventuale sospensione disciplinare cautelare, per
evitare che una persona gravemente indiziata di aver commesso dei
reati così odiosi, soprattutto in relazione eventualmente alla
cessione di stupefacenti nei confronti di minori, possa ripetere
questi comportamenti o possa venire a contatto con dei minori
all'interno delle nostre istituzioni scolastiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK