Consiglio Regionale della Valle d'Aosta - Oggetto del Consiglio n. 1374 del 22 settembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
CONSIGLIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1374 del 22 settembre 2010 - Resoconto
OGGETTO N. 1374/XIII - Approvazione di mozione: "Impegno a
riferire alla Commissione consiliare competente in merito alle
risultanze dell'indagine riguardante il Day Hospital di Regione
Borgnalle".
Mozione
Dopo un anno e mezzo di indagini, la magistratura ha chiuso
l'inchiesta sul Day Hospital di Regione Borgnalle, in cui risultano
indagati 8 medici ed il direttore amministrativo della struttura,
con diverse ipotesi di reato, che comprendono la truffa aggravata,
il peculato, l'assenteismo, lo smaltimento illecito di rifiuti e
l'evasione fiscale;
Ricordato che tra la società Day Hospital S.r.l. e l'azienda
Unità Sanitaria Locale della Valle d'Aosta era stato stipulato un
contratto di locazione della sala operatoria di proprietà della
società DH e delle altre strutture ad essa connesse, da destinare
all'attività chirurgica istituzionale in regime di day surgery per
quattro giorni alla settimana, contratto da cui l'USL aveva deciso
di recedere per permettere il prosieguo delle indagini, dalle quali
avrebbe potuto emergere un danno all'azienda;
Considerati i recenti sviluppi e le notizie diffuse dagli
organi di informazione;
Ritenuto importante che i consiglieri siano portati a
conoscenza diretta delle risultanze dell'indagine e del ruolo
eventualmente svolto dall'USL;
Il Consiglio regionale
Impegna
l'Assessore competente a riferire in tempi brevi alla
Commissione consiliare competente circa le risultanze e lo stato
attuale dell'indagine riguardante il Day Hospital di Regione
Borgnalle, il ruolo svolto dall'azienda Unità Sanitaria Locale e i
danni ad essa arrecati.
F.to: Patrizia Morelli - Bertin - Giuseppe Cerise - Chatrian
- Louvin
Président
- La parole à la Conseillère Patrizia
Morelli.
Morelli (ALPE)
- Merci, M. le Président.
Circa un anno fa, nel luglio 2009, ci eravamo già occupati del
Day Hospital con un'iniziativa in Consiglio, prendendo a spunto
l'indagine giudiziaria che aveva coinvolto questa struttura e
avevamo posto il problema dei controlli che Regione o USL avrebbero
dovuto mettere in atto in virtù di un contratto di locazione
stipulato fra il Day Hospital e l'azienda USL nel gennaio 2003 e
poi rinnovato a più riprese. Allora come ora, teniamo a precisare
che consideriamo in modo distinto l'aspetto giudiziario riguardante
l'indagine che ci risulta appena conclusa, e l'aspetto
amministrativo e politico della vicenda, che riguarda più
espressamente l'utilizzo improprio di materiale sanitario e
attrezzature di proprietà dell'USL, quindi pubbliche, oltre che le
condizioni strutturali, impiantistiche e igieniche del Day Hospital
ed episodi di assenteismo.
Dagli organi di informazione, poiché le notizie di cui
disponiamo provengono soltanto da quelle fonti, apprendiamo che le
accuse comprendono il peculato, la truffa e l'assenteismo,
imputazioni che ci sembrano facilmente riscontrabili con dei
controlli. A fronte di queste informazioni ricevute, ad andamento
un po' ondivago, talvolta con toni scandalistici e talaltra con
l'intenzione di smorzare invece la gravità presunta dei fatti,
abbiamo la necessità di un approfondimento e di maggiori
informazioni.
Gradiremmo quindi che nella commissione competente fosse
tracciato un quadro completo della vicenda circa le risultanze
dell'indagine, circa i capi d'imputazione, circa il ruolo rivestito
dall'USL che non ci appare chiaro. L'USL come vittima di una truffa
e di un danno arrecato che si riverbera sui cittadini, oppure come
responsabile di mancati controlli... non è chiaro. La V Commissione
a nostro avviso non si trasformerà, per questo, in un tribunale, ma
semplicemente nel luogo deputato a fare chiarezza e possibilmente -
questo è l'aspetto più politico - ad aprire una riflessione che
possa contribuire ad arginare eventuali fenomeni di malcostume, di
abusi, comportamenti scorretti a danno della pubblica
amministrazione e dunque dei cittadini, chiedendoci innanzitutto se
la politica ha fatto tutto ciò che era in suo potere per
salvaguardare l'utilizzo corretto del denaro pubblico.
Naturalmente tutti ci auguriamo che le persone coinvolte
nell'inchiesta vengano prosciolte, ma non possiamo non avere
coscienza del fatto che l'indagine sembra comunque delineare un
quadro quanto meno preoccupante. I medici indagati sono otto,
sembra dunque non trattarsi di un episodio isolato o di una persona
in particolare, ma quasi di un modo sistematico di procedere e, se
è vero che la politica deve lasciar fare il suo corso agli organi
giudiziari e alle indagini, non possiamo però noi sottrarci alle
responsabilità che ci competono, interrogandoci innanzitutto se le
regole che abbiamo dato, se le procedure di controllo adottate sono
tali da prevenire o quanto meno arginare le irregolarità e gli
abusi e se queste vengono correttamente normalmente applicate.
Ciò che auspichiamo e che credo i cittadini auspichino è che la
politica assuma il suo ruolo seriamente, senza cadere in
massimalizzazioni che non portano a niente, che dividono i
giustizialisti e i garantisti; giudicare non è nostro compito,
lasciamo che la magistratura faccia il suo lavoro e noi facciamo il
nostro, con equilibrio, con prudenza, con determinazione e
soprattutto con la consapevolezza che gli elettori ci hanno
attribuito delle responsabilità. È dunque con questo spirito che
proponiamo al Consiglio una mozione, in cui chiediamo l'impegno
all'Assessore competente a riferire in V Commissione circa le
risultanze dell'indagine e circa il ruolo svolto dall'Unità
Sanitaria Locale.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Sono pienamente d'accordo sul fatto che il Consiglio regionale,
la commissione competente debba essere informata, debba venire a
conoscenza di come funziona la struttura del Day Hospital, quello
che è successo, come mai è successo, chi sono i responsabili; in
questo momento delle indagini è terminata la fase di indagine, ma
l'azione della magistratura deve ancora continuare; non sono ancora
stati decisi rinvii a giudizio degli indagati, la stessa azienda
USL non ha ancora deciso o meno la costituzione per eventuali
procedimenti per quanto riguarda i danni ad essa arrecati. Quindi
in questa fase non sono in grado e non è opportuno andare in V
Commissione a relazionare; per cui, da questo punto di vista, ci
asteniamo.
Sicuramente quando sarà completamente finito l'iter giudiziario
e saranno definiti i colpevoli e gli assolti, a quel momento senza
dubbio verrò in V Commissione ed è interesse principale
dell'Assessorato sapere quello che è successo, se alla fine ci sarà
un ulteriore inasprimento della situazione o se ci sarà un
miglioramento o - potremmo dire - un ridimensionamento della
vicenda. In una seconda fase, quindi, quando avremo tutti gli
elementi, verrò in V Commissione a relazionare; per il momento
sulla mozione, com'è formulata, ci asteniamo, a meno che non ci sia
una modifica che dica: "nel momento in cui siano conclusi tutti gli
aspetti giudiziari".
Président
- La parole à la Conseillère Patrizia
Morelli.
Morelli (ALPE)
- Merci, M. le Président.
Prendiamo atto delle dichiarazioni dell'Assessore ed esprimiamo
la nostra disponibilità a modificare la formulazione dell'impegno
nel senso che l'Assessore indica, cioè di eliminare in tempi brevi
alla commissione consiliare, ma ad indagine conclusa.
Chiederemmo cinque minuti di sospensione per formulare
correttamente l'emendamento.
Président
- Le Conseil est suspendu.
Si dà atto che la seduta è sospesa dalle ore 18,59 alle ore
19,05.
Président
- Nous pouvons reprendre les travaux.
La parole à la Conseillère Patrizia Morelli.
Morelli (ALPE)
- Merci, M. le Président. Abbiamo
formulato l'impegno in questo senso:
"Il Consiglio regionale impegna l'Assessore competente a
riferire, dopo l'eventuale rinvio a giudizio, alla Commissione
consiliare competente circa le risultanze dell'indagine riguardante
il Day Hospital di Regione Borgnalle, il ruolo svolto dall'azienda
Unità Sanitaria Locale e i danni ad essa arrecati".
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie. Con questa formulazione direi che
può andare bene, nel senso che siamo già ad un grado ulteriore di
approfondimento da parte della magistratura, quindi va bene.
Président
- Je soumets au vote la motion dans le texte
ainsi amendé:
Mozione
Appreso che, dopo un anno e mezzo di indagini, la
magistratura ha chiuso l'inchiesta sul Day Hospital di Regione
Borgnalle, in cui risultano indagati 8 medici ed il direttore
amministrativo della struttura, con diverse ipotesi di reato, che
comprendono la truffa aggravata, il peculato, l'assenteismo, lo
smaltimento illecito di rifiuti e l'evasione fiscale;
Ricordato che tra la società Day Hospital S.r.l. e l'azienda
Unità Sanitaria Locale della Valle d'Aosta era stato stipulato un
contratto di locazione della sala operatoria di proprietà della
società DH e delle altre strutture ad essa connesse, da destinare
all'attività chirurgica istituzionale in regime di day surgery per
quattro giorni alla settimana, contratto da cui l'USL aveva deciso
di recedere per permettere il prosieguo delle indagini, dalle quali
avrebbe potuto emergere un danno all'azienda;
Considerati i recenti sviluppi e le notizie diffuse dagli
organi di informazione;
Ritenuto importante che i consiglieri siano portati a
conoscenza diretta delle risultanze dell'indagine e del ruolo
eventualmente svolto dall'USL;
Il Consiglio regionale
Impegna
l'Assessore competente a riferire, dopo l'eventuale rinvio a
giudizio, alla Commissione consiliare competente circa le
risultanze dell'indagine riguardante il Day Hospital di Regione
Borgnalle, il ruolo svolto dall'azienda Unità Sanitaria Locale e i
danni ad essa arrecati.
Conseillers présents et votants: 26
Pour: 26
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK