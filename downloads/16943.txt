Consiglio Regionale della Valle d'Aosta - Oggetto del Consiglio n. 271 del 1° dicembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 271 del 1° dicembre 1998 - Resoconto
SÉANCE DU 1er DÉCEMBRE 1998 (MATIN)
OGGETTO N. 271/XI Legge finanziaria e legge di bilancio 1999.
(Discussione generale)
Président Je rappelle aux collègues que nous sommes au début de
la discussion générale sur les points réunifiés 19 et 20 à l'ordre
du jour.
Je voudrais également prier les collègues Conseillers qui
souhaitent intervenir dans la discussion générale, de donner leur
propre disponibilité, de façon à ce que l'on puisse bien organiser
les travaux de la matinée.
La parole au Conseiller Curtaz.
Curtaz (PVA-cU) Le osservazioni di carattere generale sul
bilancio credo debbano partire innanzitutto dai numeri. Numeri che
possono sì essere oggetto d'interpretazione, anzi, direi che è
doveroso ragionarci su, ma alla cui obiettività non ci si può
sottrarre. E dai numeri occorre, a mio giudizio, partire per
un'analisi in primo luogo delle entrate del bilancio che ci viene
proposto.
I dati delle entrate non riservano sorprese, ma impongono alcune
riflessioni. La prima: una buona parte delle entrate a bilancio
nulla hanno a che fare con la ricchezza prodotta in Valle d'Aosta.
Mi riferisco soprattutto alla quota sostitutiva dell'IVA da
importazione, la voce di maggior peso del bilancio, con ben 506
miliardi, ciò che equivale a circa 1/4 delle entrate complessive.
Si tratta di una voce che ci troviamo nelle casse regionali senza
meriti economici particolari, senza aver prodotto alcuna ricchezza
che ne giustifichi l'ammontare. E il fatto che questa voce abbia
sostituito l'IVA da importazione non sposta il problema, perché non
v'è alcuna correlazione fra la ricchezza prodotta in Valle d'Aosta
e l'IVA da importazione.
Per dare un'idea dell'entità di tale importo, è sufficiente
confrontarla con i 9/10 dell'IRPEF che ammontano a lire 365
miliardi; quindi 141 miliardi in meno. Ciò mi pare giusto rilevare,
perché spesso la nostra situazione di privilegio finanziario viene
confusa con un diritto dal sapore federale. Bisogna invece dire,
chiaro e forte, che in un'ipotesi federalista la nostra regione
avrebbe molte risorse in meno rispetto alle attuali. Le nostre
entrate sono ben altro rispetto ai 9/10! Se noi sommiamo tutte le
voci di compartecipazione ai 9/10 delle imposte, otteniamo
l'importo di 707 miliardi, che è un terzo del totale delle risorse
effettivamente disponibili. Se, come è probabilmente corretto,
vogliamo aggiungere al conteggio delle risorse autenticamente
nostre l'IRAP e le entrate minori, di cui ai titoli II-III-IV,
arriviamo a 1.030 miliardi circa, metà delle entrate totali. E se è
vero che abbiamo spese più consistenti di altre regioni, è anche
vero che nessuna regione può usufruire dei 9/10, è anche vero che
nessuna regione ha avuto l'IVA da importazione e finanziamenti
sostitutivi, è anche vero che nessuna regione ha un casinò, anche
perché gli altri tre casinò presenti in Italia sono comunali.
Se questi dati sono veri, possiamo fare di conseguenza una
seconda osservazione, questa di carattere preminentemente politico.
Sono, a mio giudizio, fuori luogo, sono disinformanti quelle
posizioni politiche che indicano la Valle d'Aosta come una
cittadella assediata dal centralismo romano. È sotto gli occhi di
tutti che lo Stato italiano conservi elementi di centralismo anche
molto irritanti, ma quanto meno dal punto di vista finanziario non
possiamo certo lamentarci; lo Stato italiano ci trasmette molte
risorse, molte più di quelle che effettivamente produciamo. Questo
è, prima ancora che un dato politico, un dato matematico e dunque
inconfutabile, a meno di non voler raccontare le bugie a sé stessi,
facendo poi finta di crederci.
Questa seconda osservazione conduce ad una terza riflessione: se
siamo ricchi perché abbiamo molte risorse non nostre, significa che
abbiamo un'economia debole e una finanza fragile. Le nostre sole
ricchezze non ci garantirebbero un bilancio così ricco. La
debolezza sul piano delle entrate deriva dal peso di almeno due
voci che, nonostante la cosiddetta "blindatura", rimangono incerte
nel medio e nel lungo periodo. L'una è la già citata quota
sostitutiva dell'IVA da importazione, l'altra è la tassa di
concessione relativa al Casinò di Saint-Vincent; anche questa è una
voce che potrebbe drasticamente ridimensionarsi solo che venisse
concesso a tutte le regioni di avere un proprio casinò, come
sarebbe peraltro ragionevole, ancorché contrastante con i nostri
interessi.
Una quarta e ultima osservazione sulle entrate riguarda
specificamente l'entrata relativa da mutui e prestiti, ammontante a
142 miliardi. Risulta incomprensibile come, di fronte a entrate
complessive così ingenti, di fronte a una certa incapacità di spesa
dimostrata annualmente dai residui attivi, ci sia la necessità di
contrarre mutui. In parole povere, non si capisce la necessità di
indebitamento. Viene il sospetto che questo ricorso ai mutui
mascheri alcuni problemini all'interno della Giunta. Visto che
nessun Assessore ha probabilmente voluto cedere troppo sulle
richieste di fondi per il suo singolo Assessorato, ecco lo
stratagemma del mutuo, peraltro utilizzato anche in passato, per
aumentare contabilmente le entrate e non scontentare nessuno. Se è
questa è la verità, sarebbe opportuno che nei prossimi anni questo
ricorso all'indebitamento scomparisse; oggi è solo una
manifestazione di poca chiarezza e di poca sobrietà contabile. Per
di più è un'entrata che costa in termini di interessi passivi da
pagare agli istituti finanziatori.
Credo che dai dati occorra partire anche per alcune modeste
osservazioni sulle uscite, sulle spese caratterizzanti le scelte
politiche operative della Giunta e della maggioranza che la
sostiene. Mi limiterò in questo primo intervento ad alcune
osservazioni di carattere generale, senza andare all'esame
dettagliato delle singole voci.
La prima osservazione è che ci troviamo di fronte - come dire? -
ad un bilancio di ordinaria amministrazione, che ci appare piatto e
mediocre, un bilancio privo di dinamismo, di idee nuove, di idee
caratterizzanti o suggestive. Da una Giunta nuova ci saremmo
aspettati francamente di più: iniziative originali, impegni di
spesa coraggiosi. Non vi abbiamo trovato invece nulla di
accattivante.
La dimostrazione di quanto questa critica sia - a mio giudizio,
ovviamente - vera, è dato dalle disponibilità finanziarie destinate
a coprire iniziative legislative nuove con i cosiddetti "fondi
globali". Ebbene, ai fondi globali sono destinati solo 76 miliardi,
di cui 20 miliardi circa per liquidazione dipendenti approvata
ieri; rimangono 56 miliardi per iniziative nuove. Ad inizio
legislatura è poco, molto poco. Si tratta di un dato preoccupante,
perché documenta la difficoltà di iniziativa, di proposta, di
novità nella spesa.
Correlativa a questa la seconda deduzione, quasi l'altra faccia
della medaglia; gran parte del bilancio viene utilizzato per la
spesa corrente. La struttura elefantiaca della Regione assorbe gran
parte delle risorse e non c'è segnale d'inversione di tendenza;
anzi, solo per esemplificare, scopriamo 18 dirigenti in più,
dirigenti che saranno in totale 156, credo un vero record mondiale
se rapportato ai numeri e alle dimensioni che caratterizzano la
nostra regione. Altro che regione leggera! Si conferma l'idea di
una regione che dispensa non solo servizi generali, ma che è il
massimo imprenditore della Valle; un imprenditore invadente,
impegnato soprattutto a mantenere sé stesso attraverso i suoi 2600
e oltre dipendenti.
Di quanto questo condizioni il mercato è dimostrato - sempre per
fare un esempio - proprio da un dato interessante fornito ieri
dall'Assessore Agnesod. Ieri l'Assessore Agnesod, riferendosi al
sistema bancario valdostano, faceva riferimento a un divario fra
tassi attivi e passivi, cioè alla forbice utilizzata dalle banche
per fare profitti, che è superiore al dato nazionale; è un dato che
deve farci ragionare: perché le banche hanno la necessità - perché
di questo si tratta - di avere una forbice più ampia? Il
ragionamento è molto semplice: perché ci troviamo in una regione in
cui la principale banca è l'ente regionale. Le banche in Valle
d'Aosta, a differenza delle banche nazionali, non investono il 70 o
l'80 per cento dei propri depositi, ma si limitano a percentuali
molto più basse, molto al di sotto del 50 percento, quindi hanno
una redditività degli impieghi inferiore. Questo significa dover
tenere necessariamente i tassi più alti. Ripeto, questo avviene
perché il sistema bancario è viziato dalla presenza invadente
dell'Amministrazione regionale e degli enti ad essa collegati.
Il gigantismo cui accennavo è andato via via ad interessare
anche i comuni. Salvo lodevoli eccezioni, ormai i comuni utilizzano
le loro notevoli risorse - potremmo chiamarle enormi, se rapportate
alle risorse degli altri comuni italiani o di quelli francesi o di
quelli di altri stati europei - utilizzate soprattutto per
mantenere sé stessi.
La Regione devolve ai comuni e alle comunità montane il 95
percento dei 9/10 dell'IRPEF, questi vengono impiegati in
larghissima misura in spese correnti, con organici qualche volta
gonfiati e spropositati rispetto alle reali dimensioni di un
comune, tanto che con questo bilancio si è voluto, o dovuto,
dimezzare il vincolo per gli investimenti, dal 20 al 10 per cento
per i piccoli comuni, dal 10 al 5 per cento per Aosta. Si potrà
sostenere che questo è un segnale di maggiore attenzione verso
l'autonomia locale, e c'è del vero, ma è anche la prova che i
comuni spendono male le significative risorse che attraverso la
Regione ottengono ogni anno.
Un'ultima osservazione generale sugli investimenti riguarda
l'insufficienza di programmazione. È significativo che il bilancio
non venga accompagnato da una vera e propria relazione
politico-programmatica, che chiarisca gli obiettivi politici posti
alla base delle cifre indicate. Manca tale relazione non solo
perché è un dato formale non richiesto, ma perché il bilancio non
rivela soluzioni strategiche programmate. Il bilancio pare
indipendente da ogni programmazione e anche là dove la
programmazione, e cioè le scelte di priorità sono state individuate
nel passato, sono state presto dimenticate. Faccio ancora un
esempio: manca il finanziamento sui progetti integrati del PTP.
Che dire, per concludere, del bilancio triennale? In questo caso
l'assenza di reale programmazione è ancora più evidente, il
triennale diventa un mero esercizio contabile, si riempiono le
caselle con delle cifre, ma senza un vero e proprio piano
strategico di riferimento. Prova ne è che in sede di consuntivo dei
prossimi anni scopriremo che i dati che oggi andiamo ad approvare
saranno completamente stravolti.
In definitiva, signor Presidente della Giunta, oggi ci viene
presentato un bilancio che sarà pure sobrio e contabilmente
corretto, e nel quale molte voci sono sicuramente condivisibili,
intendiamoci, ma che manca di un'anima, manca di nerbo, manca di
un'idea forte, manca di un qualsiasi segnale di rinnovamento. Se
dovessi sintetizzare questo bilancio con una frase, direi: "tanti
soldi e poche idee".
Président La parole au Conseiller Martin.
Martin (FA) La presentazione al Consiglio regionale del
documento finanziario della Regione è senz'altro un momento
importante per la vita politica e amministrativa. Lo è per le forze
di maggioranza e per il governo che esse esprimono in quanto il
bilancio di previsione è lo strumento per dare concretezza alle
linee direttrici del programma di governo. Lo è per le forze di
opposizione perché da questo strumento possono verificare l'azione
della maggioranza e della Giunta, e quindi intervenire, come
prevedono le regole della democrazia, per proporre correzioni o
cercare di impedire interventi a favore di progetti non
condivisi.
La presentazione del bilancio 1999 assume poi un'importanza
particolare, poiché con questo documento finanziario si chiude
un'epoca e se ne apre un'altra. Questo è il primo bilancio della
legislatura che ci porterà nel terzo millennio, e soprattutto in
quell'Europa dove sono cadute anche le ultime barriere di divisione
e dove l'Euro si appresta a diventare la moneta per tutti gli stati
membri.
Non a caso, per iniziare a familiarizzare un po' con questa
moneta - che fra tre anni sarà il nostro unico riferimento - il
bilancio si presenta nella duplice veste indicando le cifre dei
singoli capitoli sia in lire che in Euro. È certamente un grande
traguardo che viene raggiunto, quello dell'Europa unita, con
un'unica moneta, la libera circolazione delle persone e delle
merci, nuove possibilità che si intravedono specie per una regione
di confine, come la nostra, che potrà anche giovarsi della
conoscenza della lingua francese.
Ma se numerosi sono i vantaggi che possono derivare al nostro
Paese dall'essere inserito in un grande contesto economico, sociale
e finanziario quale quello europeo - basti pensare a come la lira
ha retto l'urto della crisi asiatica prima e russa poi, senza
subire alcuna svalutazione rispetto alle monete tradizionalmente
forti come il dollaro e il marco - numerosi sono anche i rischi ai
quali si potrebbe andare incontro, se non si manterranno sotto
controllo debito pubblico e inflazione. E le stesse considerazioni,
seppure su scala diversa, valgono per la nostra regione.
Una buona gestione del bilancio, eliminando gli sprechi, le
spese superflue, riducendo all'indispensabile le spese correnti a
favore delle spese per investimento, sono la ricetta per poter dare
risposte adeguate ai molti problemi ancora aperti e per mantenere
la nostra regione nelle primissime posizioni delle classifiche
europee per reddito, qualità della vita, occupazione.
Certamente, le premesse per fare parte del gruppo di testa delle
regioni europee ci sono; in questi anni, grazie ad una buona
gestione della nostra autonomia finanziaria, sono stati compiuti
importanti progressi. La Regione ha completato il piano delle
infrastrutture primarie, dotando le comunità locali di strade,
acquedotti, fognature; ha rilanciato l'economia superando pesanti
crisi industriali, intervenendo nella ristrutturazione della grande
industria e favorendo l'installazione di piccole e medie imprese
che sono riuscite sia a riassorbire gli espulsi dal grande ciclo
produttivo, che a creare nuova occupazione. Ha potenziato e
riqualificato il settore turistico; ha sostenuto il mondo agricolo;
ha migliorato i servizi e le strutture per le persone anziane e
disabili; è intervenuta presso le categorie più bisognose; ha
migliorato la qualità della vita favorendo l'acquisto o la
costruzione della prima casa. Ha infine compiuto un atto politico
rilevante: ha messo in pratica un effettivo decentramento
amministrativo e finanziario, responsabilizzando giustamente le
comunità locali con il trasferimento di competenze e risorse
finanziarie.
Con la riapprovazione delle leggi regionali sul sistema delle
autonomie e sui segretari comunali sono state gettate le basi per
procedere alla realizzazione del comparto unico del pubblico
impiego, presupposto indispensabile per il trasferimento delle
funzioni gestionali della Regione agli enti locali, e strumento
necessario, come lo ha definito il Presidente della Giunta nella
presentazione del suo programma di governo, "per mettere in atto un
sistema delle autonomie a misura della Valle d'Aosta, ispirato ai
principi del federalismo, dell'autonomia, della partecipazione,
della sussidiarietà e della solidarietà, e per attribuire ai comuni
e alle comunità montane la generalità delle funzioni gestionali ed
amministrative, consentendo alla Regione di dedicare le proprie
energie ai propri compiti istituzionali, quali la funzione
legislativa, la programmazione, il coordinamento e la consulenza
verso gli altri soggetti".
D'altronde siamo dell'opinione che solamente coinvolgendo a
pieno titolo le comunità locali si potranno superare gli evidenti
squilibri territoriali esistenti tuttora, si potrà far fronte al
problema dello spopolamento della montagna e dell'abbandono del
territorio e si potrà arrivare ad avere una Valle d'Aosta diversa
nelle sue variegate realtà, (lo sci alpino piuttosto che quello di
fondo, il termalismo piuttosto che l'agriturismo) ma più omogenea
per vocazione alla qualità del prodotto, dell'ambiente,
dell'accoglienza, del senso di appartenenza ad una sola comunità,
in grado di affrontare con successo le sfide che ci attendono nei
prossimi anni, consapevole di poter presentare ai suoi potenziali
visitatori un ambiente, una comunità, un territorio, una regione
particolare, unica nel suo genere, e non come purtroppo avviene
ancora troppo spesso una fotocopia di un quartiere di una grande
città, per il quale evidentemente non vale la pena sprecare né
tempo né denaro.
Condividiamo, quindi, quanto sostiene il Governo regionale,
ossia che per rendere sempre più competitiva l'offerta turistica
della Valle d'Aosta bisogna puntare sul prodotto Valle d'Aosta nel
suo insieme, e bisogna fare in modo che questo sia un prodotto di
qualità.
Le stesse considerazioni vengono d'altronde fatte
dall'Associazione albergatori della Valle d'Aosta, per bocca del
suo presidente, sul periodico dell'Associazione del mese di
novembre, dove si stimolano gli operatori del settore a
contraddistinguersi per l'unicità del prodotto Valle d'Aosta,
qualificando l'offerta con la riscoperta di un'architettura tipica,
una cucina tradizionale, una cultura dell'ospitalità, un richiamo
ad una tradizione agricola di montagna. Questi richiami, insieme
alle iniziative di competenza della pubblica amministrazione, ci
aiuteranno a superare oltre alle solite difficoltà anche quelle che
già si intravedono all'orizzonte, quando fra pochi mesi ci vedremo
proiettati - come dice il Presidente degli albergatori - su un
mercato unico nella moneta ma diversificato nei costi per le
diverse impostazioni fiscali dei paesi aderenti all'Unione europea.
Basti pensare alle diverse aliquote IVA dalla Francia all'Italia,
oppure ai costi diversi di energia fra l'Italia e gli altri paesi
europei. Bene ha fatto quindi il Governo regionale a destinare una
parte importante delle proprie risorse al settore del turismo, un
settore fondamentale per l'economia valdostana.
Abbiamo accolto con favore il messaggio che l'Assessore ha
voluto trasmettere al settore, parlando dello sviluppo della terza
stagione turistica, e riteniamo che ci siano realmente i
presupposti per fare decollare questo progetto, che andrebbe a
coprire un periodo di vacanza tra la stagione estiva e quella
invernale effettivamente troppo lungo. Ma in attesa del varo di
questo progetto non dobbiamo assolutamente dimenticarci delle due
stagioni tradizionali, in particolare di quella invernale. Ecco
perché riteniamo importante continuare ad investire negli impianti
di risalita, favorendo i collegamenti intervallivi e sviluppando
ulteriormente gli impianti di innevamento artificiale che si sono
rivelati indispensabili per condizioni atmosferiche particolari,
sempre più frequenti, e soprattutto per gli impianti a bassa
quota.
L'economia legata al turismo della neve è troppo importante per
la nostra regione ed è quindi indispensabile per le stazioni
valdostane presentarsi fin dall'inizio del mese di dicembre con le
carte in regola e con l'immagine giusta per l'intera stagione.
A tal proposito, intendo raccomandare al Governo regionale la
situazione della società Pila, che riveste nel contesto del turismo
invernale un posto di assoluto rilievo e che da circa due anni si
trova in una situazione di stallo con evidenti preoccupazioni di
tutti gli operatori turistici della zona.
So che la vicenda è seguita da vicino dalla Giunta regionale
attraverso il Presidente e l'amministratore delegato di Pila
S.p.A., ai quali devo peraltro dare atto di grande interessamento e
disponibilità a favore degli operatori turistici del comprensorio
di Pila, ma come il Presidente della Giunta e l'Assessore al
turismo ben sanno, la situazione della società al momento attuale
permette di gestire solamente l'ordinaria amministrazione, a fronte
invece della necessità di decidere alcuni investimenti sugli
impianti non più dilazionabili, tra i quali anche il collegamento
funiviario con Cogne.
Nel campo dei trasporti, mentre prendiamo atto con soddisfazione
che si intende continuare nell'ammodernamento e nella ricerca della
sicurezza delle strade regionali, soprattutto di quelle ex ANAS,
che sono tra le più importanti ma anche le più disastrate, e si
proseguono gli investimenti per permettere al nostro aeroporto di
raggiungere il terzo livello e quindi disporre di uno strumento in
più sia per i collegamenti operativi che per quelli turistici, nel
contempo invitiamo la Giunta a proseguire gli sforzi per addivenire
quanto prima alla risoluzione del problema concernente la ferrovia
Torino-Aosta, che purtroppo per la Valle d'Aosta è rimasta ferma a
trent'anni fa.
Conosciamo le difficoltà che s'incontrano nell'affrontare questo
problema, ma poiché sappiamo quanto sia importante per la nostra
regione un collegamento ferroviario in linea con i tempi, riteniamo
che ogni sforzo dovrà essere compiuto per ottenere questo
risultato.
Nel settore commerciale riteniamo che il mercato per la grande
distribuzione sia ormai saturo e si debbano quindi porre dei freni
all'eventuale richiesta di apertura di nuovi grandi magazzini. Si
deve viceversa porre più attenzione per le piccole aziende
commerciali, che sono ancora molto importanti nell'economia
valdostana. A tale proposito accogliamo con favore il provvedimento
inserito nei fondi globali che intende creare un servizio di
assistenza verso le piccole e medie imprese del settore del
commercio e del turismo. La norma ci pare quanto mai necessaria,
soprattutto verso le piccole imprese commerciali, e a nostro avviso
andrà diversificata tenendo conto delle problematiche del commercio
al dettaglio del centro storico di Aosta e di altri comuni
importanti della Valle e delle problematiche dei negozi situati
nelle località di media montagna e in quelle realtà di pochi
abitanti, negozi la cui attività andrà incentivata perché la loro
presenza sul territorio è indispensabile.
Passando ad analizzare il settore industriale, se da un lato non
ci si può che compiacere della situazione generale abbastanza
tranquilla con tassi di disoccupazione che sono la metà di quelli
nazionali e con un'industria abbastanza diversificata e quindi al
riparo da crisi improvvise di taluni settori, dall'altro lato non
si può non essere preoccupati per il clima che regna all'interno
dello stabilimento Cogne e dalla recente richiesta di cassa
integrazione guadagni per circa 120 dipendenti. In linea più
generale, non si può non notare un evidente squilibrio che si è
venuto a creare fra la bassa Valle e la media Valle.
Mi riferisco al fatto che mentre in bassa Valle i tassi di
disoccupazione sono praticamente nulli, nella zona di Aosta e
nell'alta Valle la situazione è molto meno rosea e sono ancora
troppo numerosi coloro che cercano un'occupazione. Il fenomeno è
certamente la conseguenza di un grande investimento industriale
compiuto in bassa Valle e delle condizioni favorevoli che si sono
create soprattutto nell'area Ilssa Viola, pertanto penso si possa
ritenere che con l'utilizzo dell'area Cogne per l'insediamento di
attività produttive e artigianali, il fenomeno anche nella zona di
Aosta dovrebbe migliorare. E poiché l'insediamento di nuove
attività produttive richiama sovente occupazione specializzata,
sarebbe importante cominciare a capire quali sono le
professionalità mancanti, per non continuare ad incorrere in una
situazione piuttosto grottesca che è stata segnalata
dall'Associazione valdostana industriale della Valle d'Aosta nella
commissione consiliare, ossia dover ricorrere ogni anno a circa 550
posti di lavoro fuori Valle per la mancanza in loco di
professionalità adeguate.
Ritengo che questo dato farà riflettere l'Assessore
all'industria e lo impegnerà a rivedere i corsi di formazione
professionale, che a mio avviso da strumento di formazione e di
arricchimento professionale per il lavoratore si sono trasformati
in puri e semplici incentivi aggiuntivi alle imprese. Meglio
sarebbe a questo punto intervenire a favore delle imprese che
assumono giovani disoccupati con incentivi alla luce del sole e
pretendere che la formazione professionale venga sostenuta con
maggiore serietà.
Condividiamo l'impostazione del bilancio nel settore
dell'agricoltura, che deve sempre più assumere il ruolo di fattore
economico per quelle numerose persone che ancora esercitano
quest'attività, e di strumento indispensabile per il mantenimento
dell'ambiente naturale e degli insediamenti umani nelle zone
montane, con evidenti ricadute positive per il turismo.
Nel settore della sanità abbiamo preso atto con soddisfazione
che è intenzione del Governo regionale impegnarsi per la
realizzazione sul territorio di strutture efficienti e
all'avanguardia, e di sistema di telediagnosi a beneficio della
comunità valdostana, così da rendere meno indispensabile una
moderna struttura centrale, per la quale ci siamo sempre battuti.
In quest'ottica evidentemente non possiamo che concordare sulla
necessità di proseguire nei lavori di ammodernamento dell'ospedale
di viale Ginevra.
Per quanto riguarda il settore istruzione e cultura, riteniamo
giustificata l'attenzione rivolta al diritto allo studio
nell'ambito universitario. Non dimentichiamo che la nostra regione
è tra quelle a più basso indice di scolarità universitaria e che
per contro sempre più il mondo del lavoro necessita di laureati.
Pertanto, in attesa dell'attuazione del progetto della libera
Università in Valle è bene continuare a sostenere e possibilmente a
potenziare gli interventi a favore degli studenti universitari
della Valle d'Aosta, che per conseguire il titolo di studio sono
obbligati a sostenere enormi sacrifici finanziari.
Circa un mese fa il Consiglio regionale, dopo ampia ed
interessante discussione, ha approvato l'intervento riguardante la
copertura dell'area archeologica di Saint-Martin de Corléans ad
Aosta. Al di là delle diverse posizioni espresse dai gruppi
consiliari sul tipo d'intervento proposto, mi pare che tutti
concordassero sul fatto che era comunque necessario dopo tanto
tempo intervenire per salvaguardare e per dare giusto rilievo ad un
patrimonio archeologico unico nel suo genere. Nello scorso
Consiglio un'interpellanza ha giustamente posto il problema del
Teatro romano ed ha fatto seguito a numerose altre iniziative volte
a valorizzare l'immenso patrimonio archeologico, di cui la città di
Aosta in particolare e la Valle d'Aosta in generale dispongono. A
me sembrano interventi dettati dal buon senso e dall'amore che
tutti nutriamo per la nostra Valle.
Sono quindi soddisfatto degli interventi che l'Assessorato alla
cultura ha previsto in questo importante settore, ma vorrei
stimolarlo a fare di più. Provi l'Assessore alla cultura a fare
un'analisi e una riflessione approfondita su come vengono spese
risorse importanti in manifestazioni cosiddette "culturali e
scientifiche"; penso che si renderà conto che si possono fare delle
cose altrettanto interessanti a costi decisamente inferiori, con la
possibilità quindi di destinare ulteriori risorse al recupero, alla
valorizzazione, allo sfruttamento turistico dell'immenso patrimonio
archeologico, storico e artistico della nostra regione.
La nostra società ha un debito di riconoscenza verso le civiltà
che ci hanno preceduto ed ha l'importante compito di conservare e
tramandare a quelli che ci seguiranno questo patrimonio. Vale la
pena per fare questo di costruire qualche chilometro di strada in
meno, di non organizzare qualche convegno o di non finanziare
qualche festa folcloristica. Forse riceveremo qualche critica al
momento, ma le generazioni future ce ne saranno certamente
grate.
Con quest'ultima considerazione confermiamo di aver trovato nel
bilancio di previsione per il 1999 quegli intendimenti che ci
permetteranno di realizzare il programma di legislatura e di
portare con dignità e con fiducia la Valle d'Aosta nel terzo
millennio.
Président En demandant au Conseiller Tibaldi de bien vouloir se
préparer pour son intervention, j'annonce la liste des collègues
qui vont intervenir au cours du débat, en sollicitant ceux qui ne
l'ont pas encore fait à s'inscrire. Il s'agit, après le collègue
Tibaldi, des collègues Nicco, Beneforti, Viérin Marco, Fiou, Frassy
et Borre.
La parole au Conseiller Tibaldi.
Tibaldi (FI) Trattandosi del principale atto d'indirizzo
politico della Regione, portato avanti dalla Giunta e naturalmente
esaminato dal Consiglio regionale, sono necessarie alcune
considerazioni, che peraltro saranno di carattere molto generale
per il semplice fatto che il gruppo intenderà necessariamente
soffermarsi su alcuni punti salienti della legge di bilancio e
della legge finanziaria, che sono allegate al bilancio.
Per quanto riguarda considerazioni di carattere generale è
naturale che la relazione fatta dal Consigliere relatore e
dall'Assessore ieri, in occasione della presentazione del documento
finanziario, nell'ambito di quello che è il contesto macroeconomico
sia condivisibile fino al punto in cui ci si sofferma sul fatto che
il 1999 sarà per il paese Italia un anno particolarmente difficile.
Considerazioni quindi sui dati macroeconomici che non possono
essere che condivisibili, in quanto il quadro che si profila è
alquanto preoccupante. Abbiamo visto come nei primi otto mesi di
quest'anno ci sia stato un calo verticale degli occupati
nell'industria, siano aumentate le ore di cassa integrazione, sia
diminuito il fatturato delle imprese e gli ordini siano
particolarmente in stallo. Per fare un immediato riferimento alla
situazione valdostana, abbiamo visto ancora di recente come questo
fenomeno di compressione stia riguardando anche la Valle d'Aosta,
in particolare la Cogne Acciai Speciali.
I tassi di disoccupazione, è vero, sono la metà in Valle d'Aosta
rispetto a quelli italiani, ma è altrettanto vero che rispetto alla
media del nord Italia, dove la Valle d'Aosta si colloca, sono
leggermente al di sopra, per citare le Regioni della Lombardia, del
Veneto, del Piemonte. Quindi, è ovvio che se si prende la media
italiana che è fortemente appesantita dai valori del sud Italia, in
particolare della Calabria dove ci sono picchi di disoccupazione al
30 percento, naturalmente la Valle d'Aosta ha una situazione di
relativa felicità.
L'inflazione che viaggia al tasso di crisi, secondo quelle che
sono le voci dell'informazione dominante a livello statale, è
un'inflazione che è stata controllata grazie alla politica
economica rigorosa del Governo. In realtà, quest'inflazione bassa
altro non è che un triste segnale del calo dei consumi e di
conseguenza l'indicatore più evidente che la liquidità in mano alle
famiglie e alle imprese si è decisamente ridotta, quindi questi
operatori economici hanno notevoli difficoltà nel poter spendere
questi soldi.
Imprese e commercianti lanciano l'allarme e si rischia una
cosiddetta "gelata deflazionistica", che viene avvalorata
addirittura dal fatto che entrando dal 1° gennaio 1999 nella fase B
dell'Euro, la Banca centrale europea fisserà non solamente i tassi
di conversione ma eserciterà un controllo rigoroso sulle politiche
monetarie adottate dalle banche nazionali.
Come si colloca la Valle d'Aosta in questo quadro? Sulla base
dei dati di bilancio, 2.040 miliardi di risorse spendibili, è ovvio
che ha una situazione di relativa felicità. Però c'è un altro
segnale che deve essere particolarmente analizzato in questa sede e
penso che anche la Giunta regionale, gli Assessori e il Presidente
lo abbiano colto. È un grido di allarme che arriva dalle altre
regioni che in questi anni, in particolare in questi ultimi mesi,
sono state tributate di numerose competenze soprattutto dalla
"Bassanini", ma che tuttavia non hanno avuto dei trasferimenti
finanziari per farvi fronte.
Le regioni a statuto ordinario lanciano il loro grido di
allarme, portavoce principale Vannino Chiti, Presidente della
Regione Toscana, appartenente al PDS, che rivolge le principali
osservazioni al suo governo di Sinistra che in questo momento sta
reggendo le sorti dell'Italia: "Non potete trasferisci le
competenze se non ci date i soldi". Penso che queste osservazioni
che vengono fatte a una certa distanza chilometrica, se vogliamo
istituzionale, non possono passare inosservate in quest'aula, dove
oggi siamo chiamati ad esaminare un bilancio di 2.040 miliardi, un
bilancio che canonizza la ricchezza di disponibilità finanziarie
che ha la Valle d'Aosta rispetto alle altre sorelle regioni, che
avendo uno statuto ordinario hanno delle situazioni di difficoltà
finanziarie più marcato. Regioni con l'acqua alla gola, specie per
quanto riguarda l'aspetto sanitario, perché il gettito dell'IRAP -
istituita anche questa da un governo di Sinistra con l'appoggio dei
Parlamentari valdostani - non è sufficiente a coprire le spese
sanitarie di queste regioni. In Valle d'Aosta abbiamo visto che
questo bilancio stanzia 11 miliardi circa a copertura di disavanzi
del 1997.
Allora è naturale che queste preoccupazioni diffuse, che stanno
emergendo in maniera sempre più marcata dalle altre regioni, non
possano lasciarci indifferenti, perché prima o poi arriveranno a
caratterizzare la collocazione della Regione Valle d'Aosta nella
struttura regionalista dello Stato italiano, perché la struttura
dello Stato italiano è tutto meno che federalista, è fortemente
regionalista, con quella differenziazione che ben sappiamo, che si
è creata dal 1970 in avanti in particolare, fra regioni a statuto
speciale e regioni a statuto ordinario. Tant'è che Vannino Chiti
rilancia la proposta delle autonomie speciali anche per le altre
regioni.
Di conseguenza, questa proposta prima o poi andrà ad incidere
sul naturale rapporto fra centro e periferia e di conseguenza sui
benefici che in questo momento derivano da Roma alla Regione Valle
d'Aosta. Ecco perché oggi, almeno una volta all'anno, mi sento di
fare il consueto omaggio allo Stato italiano, perché lo Stato
italiano ci beneficia di gratificazioni finanziarie quale quella -
come è stato ricordato da chi mi ha preceduto - della quota
sostitutiva dell'IVA da importazione, che ben vengano, per carità,
ma che sappiamo essere sproporzionate rispetto alle competenze che
ci vengono trasferite da Ciampi nel 1992, e che ci consentono di
avere quel valore pro-capite che ci mette in luce positiva per
quanto riguarda i nostri interessi in casa, per quanto riguarda le
risorse disponibili, ma in luce negativa nei rapporti con le altre
regioni che sono con l'acqua alla gola e non hanno disponibilità
finanziarie, ma hanno la zavorra, il peso delle competenze che sono
state loro trasferite ultimamente e in particolare dalla
"Bassanini".
E qui mi riallaccio a un ragionamento sulle entrate che è già
stato fatto da chi mi ha preceduto, dove il peso della finanza
derivata su queste entrate è ancora consistente. Non sono d'accordo
con quanto aveva detto ieri l'Assessore nella sua relazione che il
peso delle entrate statali è solo del 2,25 percento; il peso delle
entrate statali è del 25 percento, perché corrisponde a quei 506
miliardi di quota sostitutiva rispetto ai 2.040 e quindi se la
matematica non è un'opinione, e siamo calati nei dati da ieri
perché il bilancio è fondamentalmente un elenco di dati dal quale,
traendone le opportune considerazioni e interpretazioni, si
verifica la coerenza del programma di maggioranza, comunque il
valore è 506 miliardi su 2.040.
Altro ragionamento. Visto che le istanze federaliste sono sempre
particolarmente elevate e la Valle d'Aosta giustamente si vanta di
essere la culla del federalismo in Italia, si deve dire che i 9/10
del riparto fiscale, di cui grazie al cielo beneficiamo, in un
assetto federalista e non regionalista come l'attuale saranno
difficilmente conservabili, perché se queste regioni a statuto
ordinario, che oggi si stanno lamentando, accentuano queste loro
lamentele e chiedono maggiori riparti sui gettiti fiscali al loro
interno - così dice di nuovo Vannino Chiti, che il Presidente
conoscerà molto bene -, naturalmente diminuiscono le risorse
disponibili per il contesto federale e, di conseguenza, anche
quelle risorse disponibili fra cui 506 miliardi che ci vengono
gratificati da Roma.
Quali altre considerazioni possiamo fare a questo punto? Sul
versante della spesa, il bilancio è coerente con gli indirizzi
contabili, non possiamo negarlo, con gli indirizzi e con i limiti,
sottolineerei, che questa maggioranza - o la maggioranza dal 1993
in poi, perlomeno da quando sono stato possibilitato di monitorarla
- si è imposta. E questi limiti sono le numerosissime leggi di
spesa, che rappresentano circa il 90 percento del monumento
legislativo messo in cantiere dalla Giunta regionale e approvato
dalla maggioranza di questo Consiglio, da quelle leggi di spesa che
vincolano notevolmente le risorse finanziarie. Tant'è che se
andiamo a vedere anche la voce degli investimenti - che ieri
l'Assessore ricordava sono 725 miliardi fra interventi generali e
interventi speciali, e si soffermava proprio su questi ultimi -, se
andiamo a vedere i singoli capitoli di bilancio inerenti a questo
settore, vediamo come siano ripartiti in mille rivoli finanziari
che vanno ad alimentare iniziative e settori utili, ma anche a
disperdere molte risorse in altri comparti che sono invece
superflui. Quindi c'è questa ingessatura del bilancio più volte
denunciata, rispetto alla quale non mi pare che in questi anni ci
sia stata un'inversione di tendenza nel senso e di semplificarla
attraverso testi unici, e di armonizzare queste leggi di spesa
evitando dispersioni e sovrapposizioni fra i singoli interventi. È
ovvio che poi di fronte alle leggi l'Amministrazione che le ha
create queste leggi è obbligata a rispettarle, di conseguenza deve
spendere in quella direzione.
Questo bilancio evidenzia anche una scarsa flessibilità
finanziaria, nel senso che le risorse sono obbligate ad essere
collocate in certe direzioni. Scarsa flessibilità finanziaria che
impedisce una certa capacità, in questo caso politica da parte
dell'Amministrazione regionale, di creare progetti, di puntare
magari su meno interventi ma che, integrati con gli altri, possono
essere più efficaci, più innovativi e portare a soluzioni e nel
settore economico e nel settore sociale e nel settore culturale,
più rispondenti e aggiornate alle esigenze attuali di una comunità
quale è quella valdostana.
Per quanto riguarda le spese, come è stato giustamente detto,
abbiamo una lievitazione anche delle spese correnti, lievitazione
che non bisogna condannare tout court, ma che è da rilevare. Una
lievitazione di spese correnti e di quelle regionali e di spese che
si riferiscono a funzioni che la Regione esercita per delega dello
Stato: 1.300 miliardi in generale, di cui 605 miliardi quelle
regionali. Però a questa evoluzione della spesa, che si evolve in
maniera più significativa rispetto al trend inflazionistico, non
sempre corrispondono dei servizi di qualità resi alla collettività.
Mi può stare bene che aumenti la spesa, però mi sta bene che
dall'altra parte il cittadino e i residenti in Valle d'Aosta
ricevano dei servizi che siano parametrati a quello che è
l'incremento di spesa e da un punto di vista qualitativo e da un
punto di vista quantitativo.
Riassumendo le considerazioni sulle entrate e le considerazioni
sulla spesa, diciamo che, da un punto di vista politico, questo
bilancio rappresenta una riproduzione dei bilanci precedenti. È un
bilancio estremamente ordinario, un bilancio dove spicca la qualità
contabile del buon lavoro ragionieristico effettuato dagli uffici,
ma che non si caratterizza per alcun elemento di novità, che è poi
l'indicatore fondamentale di questa scarsa progettualità che è
stata dimostrata dalla Giunta regionale. Una scarsa progettualità
che peraltro non corrisponde nemmeno ad alcune buone intenzioni che
abbiamo ravvisato nel programma di legislatura, quando ci venne
presentato, per cui non c'è questa corrispondenza di fronte alla
progettualità annunciata e alla progettualità eseguita. Un bilancio
contabilmente corretto e coerente, e quindi non diciamo inadeguato,
come ci ha attribuito il Consigliere Rini ieri gratuitamente, in
sede di relazione, ma che non brilla né per innovazione né per
idee.
Président La parole au Conseiller Nicco.
Nicco (GV-DS-PSE) Non mi addentrerò in considerazioni di
carattere macroeconomico, sulle quali altri consiglieri più di me
possiedono certamente strumenti adeguati di analisi. E non esprimo
nemmeno una valutazione complessiva sul bilancio, valutazione che
per il gruppo della Gauche Valdôtaine sarà formulata dal collega
Fiou. Mi occuperò invece di alcuni aspetti che, pur essendo
settoriali, ritengo rivestano una valenza complessiva e per questa
ragione intervengo in sede di discussione generale.
Iniziando dal settore dei trasporti, in particolare dal ruolo
della ferrovia, a cui già ha fatto cenno il collega Martin. Faccio
una premessa: fra gli indicatori del livello di sviluppo, di
modernità, di efficienza di una data regione, di una data area,
credo vi sia sempre il livello del sistema delle comunicazioni.
Nella relazione dell'Assessore ieri si faceva riferimento
opportunamente all'importanza strategica che può assumere
l'Aeroporto, dei collegamenti da e per la Valle d'Aosta attraverso
il potenziamento e il collegamento dell'Aeroporto regionale. Ma
credo che in un coordinato sistema di collegamenti anche la rete
ferroviaria non possa non continuare a svolgere un ruolo di primo
piano.
In questi anni c'è stata sicuramente, complessivamente, una
positiva evoluzione nel ruolo della ferrovia, almeno per quanto
riguarda il trasporto di persone. Non molti anni addietro la linea
Torino-Chivasso-Aosta ha rischiato di essere inclusa in quelli che
allora erano definiti i cosiddetti "rami secchi", o, per dirla con
i termini usati nei documenti ufficiali, "linea a scarso traffico
commerciale". Siamo allora riusciti ad invertire la direzione di
marcia, a partire da un primo protocollo d'intesa fra la Regione e
le Ferrovie, datato 4 novembre 1992, che poneva le basi per una
valutazione della linea in base a parametri non puramente
quantitativi, ma alla considerazione, che riuscimmo allora a far
accettare alle Ferrovie, che la linea Torino-Chivasso-Aosta non
collegava una cittadina di provincia qualsiasi, di trentamila
abitanti, ma collegava un capoluogo di regione di trentamila
abitanti e che era l'unica linea ferroviaria che collegava una
regione al resto del territorio nazionale. Considerazione che
faceva scrivere nel gennaio 1993 al Direttore del compartimento di
Torino che, proprio per questa ragione, per tale linea "saranno
assunti a carico di questo Ente tutti gli oneri per il mantenimento
delle infrastrutture".
L'evoluzione seguente è stata a mio giudizio complessivamente
positiva: aumento delle corse, parcheggi in prossimità delle
stazioni, interventi in materia di sicurezza, interventi nelle
stazioni anche se ancora molto ci sarebbe da fare in materia. Ma da
utente negli ultimi cinque anni di questa linea, e da utente non
occasionale ma quotidiano, non posso non rilevare il permanere di
carenze anche gravi che occorre rimuovere al più presto. Lo ha
ricordato ieri l'Assessore Lavoyer, rispondendo ad
un'interrogazione: "il servizio è tutt'altro che eccellente".
Sicuramente, oggi siamo ancora a questo livello.
Il materiale rotabile è talvolta strutturalmente obsoleto,
talvolta è ridotto in condizioni igienico-sanitarie al limite della
decenza, come è già stato ricordato anche in questo Consiglio,
talvolta è insufficiente; non so se vi è mai capitato di trovarvi a
Porta Susa verso sera, per cercare di salire sul diretto delle
17,34. Non molto migliore la situazione di altri treni. Questioni
che credo, almeno in parte, a quanto ha affermato anche ieri
l'Assessore, troveranno soluzione già nel prossimo contratto di
servizio. Il problema è poi di farlo rispettare questo contratto di
servizio! Già anche nel passato contratto c'erano delle indicazioni
precise: "tutti i treni dovranno garantire un adeguato standard di
qualità per ciò che concerne la pulizia delle
carrozze…" eccetera. Quanto al
materiale rotabile, le Ferrovie - si diceva - si impegnano ad
immettere in servizio nuove carrozze e locomotori. Ma se poi non si
comprano la situazione rimane tale e quale!
Si tratta di interventi necessari sul breve periodo, per fornire
a chi già oggi utilizza la ferrovia, e si tratta soprattutto di
lavoratori pendolari e di studenti universitari che gravitano su
Torino, un servizio che sia pienamente efficiente e dignitoso.
Ma ritengo che non possa essere solo questo il livello di
attenzione nostra. Ritengo che occorra guardare anche oltre, al
medio e lungo periodo. La Valle d'Aosta del 2000 non può continuare
a viaggiare sui binari del 1886. Aosta, capoluogo di regione, non
può essere legata alla rete ferroviaria nazionale ed europea da
questa struttura che era stata pensata ed era funzionale ad un
contesto economico e sociale del tutto diverso, di fine Ottocento,
con tecnologie che allora erano certamente all'avanguardia, ma oggi
sicuramente no! È un po' come se nel trasporto su gomma, invece di
utilizzare l'autostrada o il Tunnel del Monte Bianco o del Gran S.
Bernardo, continuassimo a viaggiare sulla polverosa e stretta
statale di quell'epoca, ad attraversare, uno ad uno, i borghi di
fondovalle e a valicare le Alpi attraverso i colli. Allora, in
un'epoca di grave crisi economica, con risorse e capitali assai
scarsi, ci fu uno sforzo corale e collettivo della Valle d'Aosta
per rendere possibile la realizzazione di quella ferrovia. Con
l'intervento anche dei comuni, sottoscrizioni da parte di privati,
si fece fronte ad una spesa che per l'epoca era importante: 25
milioni di lire.
Oggi, credo che questo Consiglio debba avere il coraggio di
pensare ad una ferrovia del 2000 per la Valle d'Aosta. Quale
infrastruttura ferroviaria servirà alla Valle d'Aosta del 2020?
Occorre cominciare seriamente a pensarci oggi!
La fase di gestazione fu anche allora molto lunga, come è noto.
Si cominciò a studiarne il tracciato fin dal 1850, ci vollero poi
oltre 30 anni per realizzarla. Ma perché le proposte camminino,
bisogna cominciare a metterle sul tappeto.
Ora, il Piano di Bacino di Traffico e il Piano Territoriale
Paesistico forniscono alcune indicazioni in materia. Il PTP prevede
il potenziamento del trasporto ferroviario attraverso
l'elettrificazione, interventi sulle infrastrutture, adozione di
nuovo materiale rotabile per il trasporto viaggiatori. Il Piano di
Bacino di Traffico insiste in particolare sulla velocizzazione
delle corse. L'elettrificazione è già un'indicazione concreta, che
si aggiunge alla fin troppo nota, annosa e mai risolta questione
della smilitarizzazione. Ma ammodernamento e velocizzazione cosa
significano in concreto? Credo che la drastica riduzione dei tempi
di percorrenza - oggi un diretto impiega due ore per percorrere i
130 chilometri che separano Aosta da Torino! - sia effettivamente
una delle chiavi di volta per far diventare il servizio
concorrenziale rispetto all'uso del mezzo di trasporto privato.
L'introduzione, che è in fase di realizzazione, del CTC, è un
intervento concreto in questa direzione, ma per conseguire
risultati significativi credo che occorrano ben altri interventi di
tipo strutturale: ponti e gallerie costruiti con tecnologie
moderne, raggi di curvatura differenti.
Si discute, se n'è parlato già anche in questo Consiglio, di una
terza corsia autostradale ed a molti non sembra un'eresia; c'è chi
studia progetti concreti in materia. Perché non ragionare allora su
un doppio binario ferroviario con rettifica del tracciato attuale?
È un sogno, è una follia? Ci sono evidentemente dei ragionamenti da
fare per quanto riguarda le relazioni fra i costi e i benefici,
sapendo comunque che non si tratta di puri dati economici, che si
tratta di elementi non sempre facilmente quantificabili. Un
sensibile incremento nell'utilizzo del trasporto ferroviario
significa decongestione del traffico cittadino, minore inquinamento
con tutto ciò che ne consegue. Credo quindi che dovremo perlomeno
essere messi nelle condizioni di poter ragionare concretamente per
quanto riguarda costi e benefici in quest'ottica, e senza
subordinare tutto ciò, e concludo su questo punto, ad ipotetici
collegamenti internazionali attraverso la Valle d'Aosta. Abbiamo
discusso per anni della direttrice Aosta-Martigny o del
collegamento con Le Fayet, di altri possibili collegamenti. È un
livello della questione ferroviaria che dobbiamo seguire con
attenzione, ma dobbiamo anche essere pienamente consapevoli che su
quel livello la nostra capacità di intervento è quella che è,
praticamente nulla. Invece su questo terreno, sulla
Torino-Chivasso-Aosta certamente no; qui sta a noi, proprio a noi,
direi soprattutto a noi, fornire delle direttrici di marcia tanto
per l'immediato futuro, quanto sul lungo periodo.
La seconda questione sulla quale voglio soffermarmi, anche se
brevemente, riguarda i beni culturali ed ambientali, il patrimonio
storico e culturale della nostra regione, le risorse ambientali -
paesaggistiche, naturalistiche - che sono in Valle d'Aosta spesso
variamente e positivamente intrecciate e le cui competenze sono
oggi sparse in diversi assessorati. Patrimonio e risorse la cui
fruizione, oltre che essere d'interesse per i Valdostani, è - come
recita più volte il PTP - alla base di una politica turistica che
non poggi esclusivamente e solamente sugli elementi tradizionali di
tale settore: stazioni sciistiche, impianti, soggiorni estivi, ma
che voglia invece aprirsi ad una prospettiva e ad un'utenza nuova e
diversa. Lo ricordava l'Assessore recentemente, là dove diceva che
ci dev'essere un "Uso attento ed equilibrato delle fondamentali
risorse rappresentate dal territorio e dal patrimonio artistico,
storico e culturale". Un turismo, dunque, che sempre più assume
fisionomie nuove e che richiede perciò politiche e interventi
coordinati con altri settori, l'agricoltura per esempio.
Non voglio qui ripetere in merito dei ragionamenti di carattere
teorico, di principio. Voglio invece pragmaticamente porre
l'accento su alcune precise situazioni, richiamare alcuni progetti
avviati o da riprendere, fornire qualche suggestione, qualche idea,
spunto, contributo, per tradurre poi le cifre del bilancio in
interventi concreti.
Per quel che è dei progetti in corso di realizzazione, ritengo
che un banco di prova fondamentale nei prossimi anni sia costituito
dal recupero e dalla valorizzazione del Forte e del Borgo di Bard,
che è richiamato all'articolo 4 del disegno di legge che stiamo
discutendo. L'area di Bard è certamente un esempio classico di
intreccio fra natura e storia: aspetti geomorfologici - il verrou
al centro delle pareti che scendono a picco nella Dora, l'azione
dei ghiacciai, marmitte dei giganti - eccetera; la storia che
attraverso Bard è passata e che il Forte simboleggia. È un progetto
questo che può rappresentare per la bassa Valle - ma non solo - una
grande opportunità. Dipende da come sapremo gestirla. Sul piano
delle strutture siamo all'avvio della fase operativa e questo è
certamente positivo, ma l'operazione sarà vincente in relazione a
ciò che sapremo inserire in quella struttura. L'edificio in sé è
una tetra fortezza ottocentesca, senza particolari attrattive; la
scommessa è dunque sul suo utilizzo e su questo terreno le linee
sono ancora assai generiche. Occorre dare, cioè, rapidamente
sostanza alle indicazioni di principio che erano contenute nella
legge 17 maggio 1996: "funzioni
espositivo-museali… funzioni
informative promozionali… funzioni
formative", che vuol dire un po' tutto. Questo è un terreno sul
quale si sono in passato sentite le indicazioni più strane.
Qualcuno forse si ricorderà di quando si parlava di una certa
Mediapolis, non so bene se l'idea era di Valletti o di altri, che
doveva essere una "fabbrica di comunicazione del livello
intermedio", attraverso la quale la Valle d'Aosta avrebbe dovuto
assumere un ruolo guida nell'area nord occidentale italiana (non ho
mai capito in realtà che cosa significasse). C'erano state altre
proposte di questo genere: una "fondazione che abbia come obiettivo
la diffusione fra i propri membri degli sviluppi della ricerca
farmacologica nel mondo", e via discorrendo. Qualche idea l'aveva
avanzata allora anche un Assessore all'ambiente, che proprio per
l'eccezionalità del sito sosteneva che il Forte di Bard poteva
diventare la sede centrale e il punto di coordinamento di tutte le
iniziative in campo ambientale riguardanti la Valle d'Aosta, quindi
riserve, parchi, didattica, attività scientifiche, e quant'altro.
Bisognerà seguire con molta attenzione questa partita.
Per quanto concerne poi i progetti da riprendere, sempre in
quest'ottica, vorrei ricordarne in particolare uno, il progetto
Pondel, avviato fin dal 1992 in collaborazione con
l'Amministrazione comunale di Aymavilles, progetto che ho avuto
modo di riesaminare recentemente con il collega Cuc, progetto che
riguarda il tratto della Grand'Eyvia compreso fra il ponte di
Chevril e lo sbocco nella vallata centrale. Anche quest'area di
particolare rilievo sia storico (il ponte e le infrastrutture
connesse, il villaggio stesso) sia ambientale (la profonda gola
scavata dal torrente), è un progetto che però, come sa l'Assessore,
in questi anni mi pare si sia molto inopportunamente incagliato da
qualche parte, quindi mi auguro sia ripreso, aggiornato e
soprattutto rapidamente realizzato.
Nell'indicare poi delle nuove, possibili iniziative in materia,
direi che c'è solo l'imbarazzo della scelta, tante e tali sono le
possibilità d'intervento in un territorio straordinariamente ricco
come il nostro. E mi limito, a puro titolo di esempio, ad indicarne
due. La prima è costituita dal vallone di San Grato, in quel di
Issime, culla e una delle prime aree in cui si insediarono i
Walser, caratterizzata da un patrimonio architettonico fra i più
significativi dell'intera Valle d'Aosta e che per varie ragioni non
ha fin qui subito alterazioni significative. Vallone che è anche
nel contempo di straordinaria ricchezza naturalistica e che ancora
ha una significativa attività agricola, in cui anzi l'attività
agricola è parte integrante.
Dicevo prima della necessità di relazioni più coordinate fra
turismo e altri settori, turismo e agricoltura, ebbene qui c'è un
caso esemplare in cui si può tentare di mettere in atto tale
politica, con un intervento che miri da un lato a salvaguardare il
valore ambientale, culturale e storico del vallone, dall'altra e
realizzare condizioni di vita civili per chi in quel vallone vive e
lavora. Una legge speciale? Un accordo di programma? L'importante è
che si colga l'occasione, quest'occasione, per non ritrovarsi poi
fra qualche anno con una pluralità di iniziative settoriali e
scoordinate. Si usi questa particolare situazione per realizzare un
intervento pilota che possa poi servire come base per operare anche
in altre situazioni simili.
Il secondo esempio che voglio fare riguarda un'area ben più
limitata ma non meno significativa ai fini del ragionamento sulle
potenzialità inespresse della Valle d'Aosta, e riguarda l'eremo di
Saint-Julien à Fénis. Anche lì storia e natura: un edificio la cui
origine risale nella notte dei tempi, che ha ospitato degli eremiti
fino al 1964, oltre che uno dei più straordinari e suggestivi
balconi sulla vallata centrale, interamente da valorizzare. Ho
fatto due esempi, avrei potuto farne molti altri di livello
diverso. Sono queste delle iniziative, dei tasselli che vanno
inquadrati in una politica complessiva, devono far parte di un
quadro complessivo delle risorse, dei beni culturali e ambientali,
sui quali costruire una politica organica del settore, che abbracci
l'intero territorio regionale. E non penso che manchino gli
elementi di conoscenza in materia; da ormai molti anni si lavora al
catalogo di questi beni forse anche da troppi anni, però poi queste
informazioni non vengono trasformate in elementi che servono per la
valorizzazione di questi stessi elementi, non c'è la continuità
necessaria fra i due momenti.
Ci sono stati sicuramente in questi anni degli interventi
importanti nel settore dei beni culturali, ne cito alcuni: Ussel,
pur con tutte le sue lungaggini; in bassa Valle il recupero della
Maison Henrielli; il Castello di Sarre, in parte; l'accordo di
programma con la Comunità montana dell'Envançon per Les Murasses.
Ma credo che proprio per le potenzialità esistenti dobbiamo fare di
più e meglio, che si possa e si debba fare di più e meglio, se è
vera la premessa da cui sono partito che le risorse culturali e
ambientali sono un volano per il futuro della Valle d'Aosta.
Dobbiamo fare di più e meglio, dicevo, perché purtroppo gli esempi
e le situazioni negative non mancano e ognuno di noi le ha toccate
con mano, ne è diretto testimone percorrendo la Valle d'Aosta.
Voglio ricordare alcuni di questi esempi, per non lasciare nel vago
le mie affermazioni.
Vollein. Si è discusso molte volte di Vollein, uno dei siti
preistorici più importanti della Valle d'Aosta. In una
pubblicazione del 1981 edita dall'Amministrazione regionale si
leggeva: "È doveroso ricordare che l'Amministrazione ha acquistato
il terreno sul quale sorge la necropoli di Vollein; a conclusione
delle ricerche sarà quindi possibile conservare in situ questo
importante complesso tombale preistorico". La realtà sappiamo tutti
quale è stata: dopo essere rimasto per anni in stato di completo e
deplorevole abbandono, il sito è infine stato in qualche modo
"sistemato", ovvero pressoché interamente interrato!
E se oggi un turista o uno studioso si reca da quelle parti,
quel sito non lo trova, perché non c'è nemmeno un cartello che lo
indichi. E poi le questioni dei cantieri infiniti (Castello di
Quart), o dei tempi incredibilmente lunghi per intervenire (è il
caso della strada romana in bassa Valle a Donnas), o ancora
possiamo fare l'esempio del Castello o casa forte di Moral a
Saint-Marcel, tuttora in stato di degrado, utilizzato in parte come
stalla, che non è forse la destinazione più adeguata, o il Castello
di Nus ed altri ancora. Insomma l'elenco è lungo. Ci sono
sicuramente delle spiegazioni per ognuna di queste situazioni,
perché siamo a quel punto e non più avanti: il Castello di Nus
appartiene a 44 diversi proprietari sparsi in giro per il mondo,
quindi intervenire è difficile! Ma il mio ragionamento era per dire
che nell'assieme l'impressione è che ci sia qualche meccanismo da
regolare.
Per non parlare di quella che è considerata in genere
l'architettura cosiddetta "minore", e faccio anche qui qualche
esempio: i ponti. Se voi attraversate la Dora sul ponte di Echallod
o su quello che unisce Bard a Hône, non avrete certamente
l'impressione che siano considerati dei beni culturali, o così
certi rus. Dalla Valpelline scende verso Roisan un antico ru, che
per un lungo tratto è interamente scavato nella roccia. Ebbene,
oggi serve per ancorarvi delle reti di protezione della strada
sottostante, reti che evidentemente sono utili, che bisognava
ancorare da qualche parte, ma proprio lì?!
Tutto questo per dire che gli spazi di lavoro in questo settore
sono immensi, per una valorizzazione piena di tutti gli aspetti
storico-culturali e naturalistici o paesaggistici della Valle
d'Aosta, ed è un ragionamento che non riguarda solo
l'Amministrazione regionale, che riguarda parimenti le
amministrazioni comunali, che riguarda personalmente ognuno di noi,
ogni singolo cittadino, la sensibilità che ognuno di noi ha in
materia.
E voglio concludere ancora con qualche indicazione concreta, con
delle possibili direttrici di lavoro.
Architettura rurale: gli interventi in materia sono importanti,
già quelli che sono messi in atto oggi, che vengono realizzati su
singoli edifici o piccoli gruppi, ma mi chiedo perché non
individuare una realtà più ampia, sulla quale si possa intervenire
complessivamente ed in modo organico. Penso a Ville di Arnad, uno
dei pochi centri abitati che abbia mantenuto una sua precisa
caratterizzazione. Una volta ristrutturato e recuperato,
diventerebbe una sicura attrattiva turistica.
Archeologia industriale: la Valle ha una storia industriale di
prim'ordine. Nel settore minerario e metallurgico qualcosa si è
fatto o si sta facendo, museo a Cogne, mostra sulla Cogne, il
progetto importante per il riutilizzo a fini turistici e didattici
delle miniere di Cogne. Ma esistono molti altri siti in Valle
d'Aosta, che hanno un valore storico da questo punto di vista non
meno importante: miniere di Saint-Marcel, Praborna, Valmeriana,
eccetera.
E poi altri settori. Il settore idroelettrico: se c'è una
regione con una storia ricca in materia, questa è la Valle d'Aosta,
ma assai poco valorizzata da un punto di vista dell'archeologia
industriale. Oppure, ancora, il settore tessile: abbiamo avuto
alcune aziende di grande rilievo in materia, dalla Soie di
Châtillon alla Brambilla filatura; ma anche qui è tutto da
costruire per quanto riguarda la valorizzazione da questo punto di
vista e purtroppo, talvolta, di queste iniziative industriali, che
tanto hanno segnato le vicende socioeconomiche della Valle, per
scelte che ritengo discutibili, non rimane traccia alcuna. Faccio
un esempio solo, l'Ilssa Viola, per 50 anni fulcro dell'economia
nella bassa Valle: tabula rasa. Ora, si poteva forse pensare di
individuare un elemento, uno solo, il più significativo e di
trasformarlo in luogo della memoria.
E ancora, per concludere, i siti naturalistici ed ambientali, di
cui la Valle è ricca e che sono anche questi in gran parte da
valorizzare: dalle gorges della Dora di Verney a Pré-Saint-Didier,
all'orrido di Betenda in Valpelline, dalle cascate dell'Evançon a
valle di Isollaz, al gouffre de Guillemore nella Valle del Lys. E
poi soprattutto le riserve naturali, che abbiamo istituto per la
protezione di determinati ambienti, ma anche per la loro
valorizzazione; mi riferisco al Mont-Mars: per un comune come
Fontainemore che è fuori dai circuiti tradizionali, questa può
essere una significativa occasione di sviluppo. E so che
l'Assessore Perrin sta seguendo con attenzione la questione.
Il mio è un semplice elenco di titoli, di questioni che, se
affrontate, credo possano contribuire a dare sostanza ad una più
incisiva politica dei beni culturali e ambientali e
complessivamente anche a dare una diversa immagine della Valle
d'Aosta.
Président La parole au Conseiller Beneforti.
Beneforti (PVA-cU) Ritengo che il bilancio più che essere un
arido confronto sulle cifre, debba costituire l'occasione per un
confronto politico fra le parti presenti in questo Consiglio. Un
confronto fra maggioranza e opposizione, nel rispetto dei propri
ruoli, da cui deve scaturire quale futuro vogliamo assegnare alla
nostra regione.
Il confronto oggi non è molto aperto, per non dire chiuso; il
dialogo politico non esiste. Esiste una maggioranza forte che vuole
dimostrare di esserci e che dimostra in molte occasioni di non
avere nessuna considerazione nei confronti dell'opposizione.
In quest'occasione voglio esprimere il mio parere, il parere
della forza politica che rappresento, del gruppo che rappresento
qui.
Dagli organi d'informazione nei giorni scorsi avevamo appreso il
giudizio del Presidente della Giunta e dell'Assessore Agnesod sul
bilancio; giudizio confermato in questa sede dalla relazione del
relatore Rini e dell'Assessore Agnesod. Devo dire che le loro
affermazioni ricalcano quelle di sempre, il filo conduttore è
sempre lo stesso. La filosofia, Presidente, non è cambiata rispetto
al passato!
Di fronte a questo comportamento, candido quanto serafico, mi
pongo, pongo a voi come all'intera comunità valdostana un quesito:
cos'è che qualifica questa maggioranza? Quali sono i punti
qualificanti di questo bilancio? Che cosa lo rende diverso dal
passato? Io rispondo: nulla. Questo è un bilancio di ordinaria
amministrazione che conferma la linea di sempre, si finanziano le
leggi in vigore; in sostanza non si è cercato neanche in
quest'occasione di fare un salto di qualità, nemmeno approfittando
di una maggioranza forte come esiste in questo momento in questo
Consiglio. Sono convinto che non si vuole comprendere che occorre
cambiare il modo di fare politica e di governare.
Per curiosità, ma anche perché seguo le vicende politiche che si
susseguono, mi sono andato a rileggere il documento che le forze
politiche che fanno parte di questa maggioranza sottoscrissero il 3
giugno 1992. Il documento sottoscritto all'epoca inneggiava fin da
allora una svolta necessaria. Nel documento si affermava: "La
logica politica della spartizione del potere è da escludere,
occorre moralizzare la vita pubblica, occorre un progetto di
governo che abbia veramente al centro gli interessi generali
dell'intera comunità valdostana, occorre dare potere alla
gente".
Amici miei, da allora sono passati sei anni, quale svolta è
avvenuta? Quale potere è stato dato alla gente? Quando e come la
gente ha partecipato alle decisioni che sono state prese? Quali
promesse sono state mantenute? Sono passati sei anni e siamo alla
fine del 1998, ci sono ancora lavoratori dell'Autoporto che,
nonostante le promesse, attendono ancora un posto di lavoro; ci
sono ancora 80-100 esuberi della Cogne che a cinque anni di
distanza aspettano ancora la sistemazione, nonostante che allora si
dicesse che quello che si era raggiunto era un accordo storico, che
avrebbe trovato la sistemazione per tutti e che nessuno sarebbe
rimasto a piedi. Invece ci troviamo in questa situazione. Ma a
parte questo, quali obiettivi sono stati raggiunti dal 1993 al
1998? E quali prospettive sono state aperte per il futuro nei
settori di base che compongono la nostra economia?
Amici cari e consiglieri, nessuno qui può negare che siamo
caduti nel più deleterio assistenzialismo in tutti i settori.
Nessuno può negare che l'assistenzialismo non crea ricchezza. La
ricchezza la creano la produzione, gli investimenti, i progetti
obiettivo. Con l'assistenzialismo si creano i privilegi, si evitano
o si addormentano le proteste, le agitazioni e anche le
manifestazioni sindacali, si addormentano le azioni e le lotte nei
confronti di chi governa, come del resto è avvenuto. Di questo ci
siamo resi conto nel corso anche dell'ultima campagna elettorale,
come nel corso delle audizioni delle parti sociali, che sono
avvenute in commissione sul bilancio. A parte che la copia del
bilancio era stata loro consegnata in un tempo ristretto perché
potessero fornire delle proposte. Devo dire che nessuno, oltre al
solito "muro del pianto", ha formulato rivendicazioni sostanziali e
proposte di cambiamento.
Avete affermato che il bilancio prevede miliardi per lo sviluppo
economico; che abbiamo un tasso di crescita del prodotto interno
lordo del 2,9 percento, quindi superiore alla media nazionale; che
il tasso di disoccupazione è del 5,6 percento e quindi inferiore
alla media nazionale; che siamo al dodicesimo posto per le regioni
a livello europeo. Ma ci vogliamo rendere conto che la quasi
totalità degli investimenti sono assistenziali e che sono stati
fatti dall'ente pubblico e non dal privato? Ma ci vogliamo rendere
conto che un'economia è vera, è solida se si basa ed è alimentata
da investimenti pubblici e privati, e non per l'assistenzialismo
che la Regione può esercitare avendo a disposizione capitali
sufficienti? Un'economia assistita dà un successo effimero, non
crea ricchezza, lo ha dimostrato il fallimento del Socialismo reale
anche dov'era funzionale, in tutte le società in cui è stato
assunto a sistema.
La Valle d'Aosta, a nostro avviso, ha bisogno di ben altro che
di un'economia assistita, per garantire un futuro alle nuove
generazioni, per dare un lavoro e una casa a chi non ce l'ha, per
erogare servizi sanitari e sociali adeguati affinché la gente non
debba emigrare fuori Valle per curarsi, per dare una scuola
all'altezza dei tempi, per garantire una vita decorosa alla sua
comunità.
Oggi noi resistiamo perché abbiamo un bilancio di 3.000
miliardi, perché abbiamo la nostra autonomia finanziaria, perché
abbiamo un riparto fiscale e uno stato che ci garantisce certe
entrate, perché godiamo di privilegi che altri non hanno. E questo
dà la possibilità di fare quello che state facendo!
Quando affermate poi che siete orgogliosi degli obiettivi che
avete raggiunto - e sembra quasi che vi sentiate i primi della
classe - dite anche come intendete dare il lavoro a quel 5,6
percento di disoccupati iscritti nelle liste di collocamento; non
basta dire che siamo inferiori alla media nazionale. Dite anche il
perché siamo la regione più povera di laureati rispetto alle altre
regioni. Dite come intendete eliminare il disagio giovanile che
esiste e che contribuisce ad aumentare il numero degli alcolizzati
e dei tossicodipendenti. Dite anche come intendete eliminare il
disagio degli anziani non autosufficienti e bisognosi di centri
appositi per vivere con più tranquillità la loro vecchiaia. Dite
come intendete eliminare le liste di attesa nei servizi sanitari.
Non misurate le vostre capacità di governo dai successi elettorali
che avete raggiunto! Tenete presente che oggi, di fronte a una
caduta di valori, di principi, di ideali, la gente si aggrappa a
ciò che può ottenere, ai privilegi di cui può godere, al
clientelismo, all'assistenzialismo.
Ma quanto può durare questa situazione? Oggi avete a
disposizione 3.000 miliardi, ma per quanto saranno sufficienti per
sostenere tutto e tutti come avviene oggi? Non pensate di cambiare
il modo di governare, di investire le risorse umane e le
disponibilità economiche esistenti, in modo da dare alla Valle
d'Aosta una economia forte e non assistita?
Alcuni nostri problemi devono essere affrontati alla radice, se
si vogliono risolvere! Non nascondiamoci la realtà che abbiamo di
fronte; io ritengo che questa sia la sfida da affrontare, che vi
qualificherebbe come Giunta e come maggioranza, e renderebbe tutti
più orgogliosi dei risultati che si andrebbero a realizzare. La
nostra economia oggi si regge su alcuni settori importanti e
determinanti, come l'industria, l'agricoltura, il turismo,
l'artigianato. Oggi non si può vivere di sola industria o di solo
turismo o agricoltura, non siamo nelle condizioni per realizzare
questi obiettivi singolarmente perché ognuno è complementare
all'altro.
Apprezziamo quanto è stato fatto in certi settori, in modo
particolare nel settore agricolo, dove effettivamente è stato fatto
un qualcosa di positivo. Ci rendiamo conto anche che le difficoltà
da superare sono grandi e tante, perché nessuno nega le difficoltà
nel creare possibilità di lavoro e di occupazione per i giovani,
per i meno giovani, per coloro che sono stati espulsi dal processo
produttivo.
Sappiamo anche che molte delle difficoltà derivano
dall'obbligata ricerca all'esterno di aziende disponibili a venire
in Valle per la mancanza di un'imprenditoria locale,
dall'impossibilità della Regione di sostituirsi alla mancanza di
presenza del capitale pubblico nei vari settori, in particolare in
quello siderurgico, dalla mancata convinzione da parte delle
aziende artigiane del ruolo che possono ulteriormente svolgere a
sostegno della nostra economia, dal modesto interesse delle
autonomie locali di fronte al problema lavoro - e non basta
muoversi a volte anche come autonomie locali quando le aziende
chiudono nel proprio comune - dalla mancanza di professionalità nel
settore turistico, un settore importante che è alla base della
nostra economia e dove molto c'è da imparare, dal parziale e
limitato sfruttamento delle aree e dei terreni acquisiti dalla
Regione a scopo industriale, artigianale e commerciale. Inoltre,
dalla mancata richiesta e dalla scarsa partecipazione dei giovani
ai corsi di formazione professionale per apprendere un mestiere. Le
richieste di lavoro nella nostra regione sono rivolte - e forse
oltre misura - verso il Casinò, l'Amministrazione regionale, lo
Stato, gli enti locali, nonché verso i cantieri forestali e di
lavoro, ma non verso altre linee. Per superare molte di queste
difficoltà sussistono leggi e leggine, ma nessuna di queste si pone
lo sviluppo reale da dare al settore servizi, al settore del
turismo, al settore dell'edilizia e al settore dell'industria.
Ritengo che occorra assumere impegni programmatici chiari,
precisi e realizzabili, se si vuole affrontare e risolvere
seriamente le emergenze più gravi che abbiamo. Occorre favorire la
partecipazione dei Valdostani alle scelte che li riguardano.
Occorre favorire l'incontro fra domanda e offerta tramite il
potenziamento delle strutture oggi esistenti, compreso quelle
d'informazione, riformando il sistema della formazione
professionale. Occorra un'azione che permetta di affrontare la
riforma della scuola e quindi dell'istruzione; solo investendo
nell'istruzione si può mantenere la competitività all'interno e
all'esterno del paese. Solo collegando la scuola al lavoro si può
evitare che i giovani, una volta diplomati e laureati, rimangano
disoccupati. Occorre favorire la costituzione della cooperazione
sociale e del lavoro, onde creare possibilità di lavoro per gli
invalidi, per le vecchie e nuove povertà. Occorre realizzare un
patto per il lavoro, se si rende necessario, con la partecipazione
di tutte le parti sociali, perché siamo convinti che bisogna dare
un avvenire alle nuove generazioni. I giovani di domani,
Presidente, non devono essere più poveri di quelli di oggi, e
saranno più poveri di quelli di oggi se non prepariamo un avvenire
ai giovani di domani. Occorre ricercare il consenso sulle cose da
fare e che sono state fatte, e non sui favoritismi che si possono
elargire!
La Valle d'Aosta, per difendere e rafforzare la propria
autonomia, deve creare le condizioni per essere difesa e sostenuta
dalla sua gente. L'autonomia non si difende destinando più risorse
agli enti locali per poi tenerli in libertà vigilata, istituendo il
CREL, la Consulta regionale dell'economia e del lavoro, per poi non
ottenere neanche il parere sul bilancio oggi in discussione. Non la
si può difendere erogando incarichi, per sopire il malcontento che
si può creare per la mancata elezione nella competizione
elettorale. L'autonomia non si difende nominando, anche se
provvisoriamente, un manager all'USL senza stabilire
preventivamente le attitudini e le qualità che questo manager deve
possedere. L'autonomia non si difende rifiutando il dialogo e il
confronto politico, ignorando anche, come si è fatto, le 8.000
firme che richiedevano la costruzione di un nuovo ospedale.
L'autonomia si difende ricercando il consenso e la
partecipazione della nostra gente alle decisioni, che si devono
assumere. La prova del francese agli esami di maturità è un esempio
da tenere presente, che mi auguro non si debba ripetere. Ma oltre a
programmare uno sviluppo economico, a cui deve essere legata la
formazione professionale della scuola, ritengo che occorra
prevedere gli interventi necessari nel settore sociosanitario, dove
molto si è fatto - perché dobbiamo riconoscere anche quello che si
fa - ma dove tanto resta da fare. Gli interventi necessari per
colmare i ritardi che oggi si registrano sono ormai incolmabili, mi
riferisco al potenziamento delle attrezzature sanitarie
all'Ospedale regionale e nelle sedi territoriali, all'installazione
della Risonanza magnetica che per volontà di questa maggioranza sta
subendo un ritardo di 7-8 anni…
(interruzione dell'Assessore Vicquéry, fuori microfono)
… caro amico mio, avete revocato la
legge che era stata fatta nel 1990, e vai a rileggerti il numero
della delibera perché dicevate che non era utile alla Valle d'Aosta
allora la Risonanza magnetica! I ritardi nell'istituzione della
Radioterapia, rinviata nonostante che i locali e il progetto
fossero a disposizione dal 1° aprile 1992, la realizzazione delle
RSA per gli anziani non autosufficienti, prevista dalla delibera n.
875 della Giunta di allora - e non era la mia Giunta - del 26
gennaio 1990. Inoltre mi riferisco ai concorsi per i primari nelle
Unità operative scoperte all'Ospedale regionale, ai centri di
riabilitazione per malati di mente - che non esistono - alla
necessità di un censimento dello stato di povertà esistente nella
nostra regione, in modo da adeguare la legge n. 19 alle reali
necessità a cui si deve fare fronte, all'emergenza casa che abbiamo
ancora, nonostante i passi in avanti che abbiamo fatto per questo
settore, all'osservatorio giovanile che non è ancora stato
costituito, alla prevenzione contro la droga che oggi è necessario
estendere sull'intero territorio, ma di questo problema non si è
sentito parlare. L'elenco delle cose da fare nella sanità sarebbe
lungo; ho ricordato solo quelle più urgenti.
Come opposizione vi stiamo tallonando con interrogazioni,
interpellanze e mozioni, e vi talloneremo per l'intera legislatura,
è nostro compito e dovere farlo. Ma non lo facciamo per intralciare
il vostro lavoro di Giunta o di Assessori, per disturbare il
manovratore, ma perché la comunità lo richiede, lo richiedono gli
ammalati che devono recarsi fuori Valle per curarsi, con
particolare riferimento ai malati di cancro. Lo richiedono le
famiglie dei giovani tossicodipendenti, che vivono nell'angoscia,
gli anziani e i giovani in cerca di lavoro, la gente della strada
che incontriamo tutti i giorni come incontrate voi!
A questo punto chiudo questo mio primo intervento. Ho affrontato
alcune delle parti del bilancio visto dal mio punto di vista; mi
auguro di essere stato compreso. Comunque sono aperto a continuare
il confronto, perché ritengo che da questo Consiglio si debba
uscire con le idee chiare e precise su come sarà amministrata la
nostra regione in futuro. Da come si amministra la regione è
comprensibile anche come s'intende difendere la nostra autonomia, a
cui tutti ci dobbiamo sentire legati e ossequienti. Ricordiamoci
sempre che le idee camminano con le gambe degli uomini e che
occorre sempre, per quanto possibile, mettere l'uomo giusto al
posto giusto, e nello stesso tempo dare alle minoranze il
riconoscimento del ruolo che devono svolgere.
Ho sentito da alcuni di voi affermare: noi facciamo la
maggioranza e decidiamo. È vero, sulle scelte economiche e sociali
potete andare avanti anche da soli, se non c'è consenso in altre
direzioni. Ma per portare avanti le riforme istituzionali, per
aggiustare il nostro Statuto speciale, il dialogo con le
opposizioni in Consiglio è un passaggio obbligato. Quando si
scrivono certe regole, bisogna coinvolgere tutti; non si scrivono
con la sola maggioranza. Noi siamo disponibili a riprendere il
dialogo sulla riforma dello Statuto; dimostrate con atti concreti
che anche voi siete altrettanto disponibili!
Ho detto ciò che pensavo. Da parte vostra non sarà condiviso, ma
sappiate che l'ho detto con la convinzione di portare un contributo
per la realizzazione di un futuro sempre migliore per la Valle
d'Aosta e per le nuove generazioni.
Si dà atto che, dalle ore 11,33, presiede il Vicepresidente La
Torre e che, dalle ore 11,51, presiede il Presidente Louvin.
Président La parole au Conseiller Fiou.
Fiou (GV-DS-PSE) Guardando con attenzione al bilancio di
previsione per il 1999 e per il triennio 1999/2001 non si può non
prendere atto che siamo di fronte a un progetto serio, costruito
con un occhio attento al programma di maggioranza e l'altro a ciò
che si muove intorno a noi, i processi di globalizzazione che ci
coinvolgono, l'entrata in Europa che apre opportunità interessanti
ma impegnative, l'evoluzione continua dei nostri settori economici,
che impone anche qui con altrettanta continuità correttivi,
l'evoluzione della natura delle risorse di cui si nutre questo
bilancio.
Il problema è verificare se abbiamo messo in campo uno sforzo
d'innovazione sufficiente ad affrontare gli appuntamenti
impegnativi che il futuro ci riserva.
Inizio questa breve riflessione dalle entrate ed il primo
aspetto che mi balza agli occhi è il non emergere di quelle
situazioni catastrofiche, di crollo delle risorse, che alcune
"Cassandre" di casa nostra da tempo predicano o predicono, anzi
direi che quasi invocano attraverso l'intervento di uno stato
giustiziere. È uno strano concetto di solidarietà quello che
sollecita la punizione di chi costruisce una vita migliore, anziché
fondare la solidarietà sulla promozione dello sviluppo di chi sta
peggio. Ma non voglio addentrarmi in questa divagazione più
oltre.
La natura delle entrate del nostro bilancio mette in evidenza
un'evoluzione positiva dell'economia valdostana, con un incremento
delle voci legate alla ricchezza prodotta dalla nostra comunità:
IRPEF, IRAP, IRPEG, IVA, eccetera, e una minore dipendenza dai
trasferimenti statali. Questo è un dato di fatto. Però queste
considerazioni non devono farci sottovalutare comunque - qui è già
stato detto - che entrate non marginali hanno ancora di fatto un
carattere di solidarietà, anche se su di esse c'è questo velo della
denominazione che può distrarre la nostra attenzione, come la quota
sostitutiva da IVA da importazione. E non basta - dobbiamo esserne
coscienti - tirare in ballo oneri che sosteniamo diversamente da
altre realtà, sanità, scuola, enti locali, eccetera. Il pareggio a
cui dobbiamo guardare è fra le risorse legate alla nostra effettiva
capacità di produrre ricchezza e quelle che spendiamo per
promuovere lo sviluppo economico e sociale, e per garantire servizi
adeguati di qualità della vita dei cittadini della nostra comunità.
Questo pareggio può dignitosamente avvalersi anche di condizioni
specifiche, richieste dalla situazione territoriale di montagna, ma
dev'essere obiettivo soprattutto della messa in campo delle
capacità di progettare uno sviluppo che valorizzi meglio risorse
ambientali, produttive, professionali e culturali che abbiamo.
Sono stato colpito durante la fase preliminare del dibattito sul
bilancio da una constatazione fatta dal presidente
dell'Associazione industriali più o meno di questo tenore: in Valle
d'Aosta manca un progetto generale di sviluppo di ampio respiro da
qui a dieci anni, progetto che sia riferimento per le nostre
iniziative, che ci permetta di definire linee di concertazione.
Qualsiasi ragionamento sul reperimento delle risorse così come
del loro impiego reclama questo respiro progettuale, diventa perciò
naturale cercare fra le righe del bilancio di previsione le linee
di questo progetto.
Da questo punto di vista questo bilancio è, come dicevo
all'inizio, serio, prudente, caratterizzato dall'atteggiamento del
buon padre di famiglia, a me piace quest'espressione perché vuol
dire un atteggiamento di responsabilità, di fare i conti con la
comunità che ci sta attorno.
Un bilancio costruito sull'esperienza degli anni passati, il
Presidente Viérin in commissione lo ha definito "bilancio
speculare" riferendosi proprio all'esperienza. Un bilancio con
alcune significative aperture di novità: rapporto con l'evoluzione
della legislazione sugli enti locali, alcune priorità di programma,
azioni di sistema e macroobiettivi finalizzati all'occupazione,
comparto unico, eccetera. Però ciò che caratterizza tutto è che
questa proposta è il segno della continuità e nella continuità
l'evoluzione dei passi in avanti, con prudenza.
Mi chiedo se sarà sufficiente questo atteggiamento per arrivare
preparati alle scadenze che attorno a noi si preparano. Leggo,
sempre nella proposta, lo sforzo di adeguare l'iniziativa
dell'Amministrazione alle cose che cambiano; emerge in ogni settore
la sensazione però che tentiamo di adeguarci a ciò che cambia, più
che determinare le caratteristiche e il segno del cambiamento.
Questo atteggiamento emerge dai programmi individuati in molti
settori e c'è anche quello, pure importante, della
razionalizzazione che però sostituisce l'innovazione. Ci sono
importanti scelte di priorità, ma che non definiscono con chiarezza
un progetto generale di prospettiva, appunto, quello a dieci anni
per dare riferimento a tutti i soggetti che nella comunità
operano.
La situazione di concorrenzialità che la globalizzazione va
introducendo sempre più celermente ci costringe ad individuare in
tempi brevi quali carte abbiamo intenzione di giocare. Le
produzioni su cui puntare non potranno essere quelle dei grandi
numeri, delle grandi disponibilità di risorse, insomma delle grandi
quantità, ma quelle legate piuttosto alla qualità, a forte
specificità.
Per realizzare uno sviluppo che tenga conto di questi
orientamenti, occorre privilegiare la strada della ricerca come
prioritaria su qualsiasi altra cosa. Qualche approccio a questa
scelta c'è; basti pensare in agricoltura a quanto fatto in
viticoltura, a qualcosa di analogo che sta andando avanti nel
settore caseario, cioè iniziative che tendono a far diventare
veramente produttivo e concorrenziale un nostro settore. Ce ne sono
nell'industria.
Ci sono invece settori un po' fermi allo stadio della sola
razionalizzazione; sto pensando a iniziative nel turismo, dove il
settore dello sci e dell'alpinismo sono arrivati ad una saturazione
delle possibilità di sviluppo del mercato ed hanno effettivamente
bisogno di razionalizzazione per mantenersi ad adeguati livelli di
offerta. Però anche in questi settori occorre avviare iniziative
nuove, che contino su risorse diverse, quelle culturali,
ambientali, delle quali siamo ricchi. Qui non sto a dilungarmi;
Nicco credo che abbia messo l'accento in maniera molto precisa su
alcune possibilità in tal senso.
Con questi ragionamenti ho voluto sottolineare l'esigenza di
fare un passo avanti rispetto all'impostazione sicuramente, ripeto,
seria e costruttiva dei passi prudenti che tengano conto dei
cambiamenti, ma per invitare a sbilanciarsi un po' di più verso
l'innovazione, cosa che ci farebbe superare anche la sensazione di
precarietà che qualche volta la nostra situazione mette in
evidenza.
Credo che l'obiettivo fondamentale in tal senso sia valorizzare
maggiormente la progettualità e la programmazione;
l'Amministrazione si sta attrezzando in tal senso: la riforma degli
enti locali, la riforma dell'azienda Regione, sono pietre miliari
su cui costruire un nuovo ruolo anche d'indirizzo e di
programmazione della Regione stessa. Quindi si è avviato un
processo importante in questa direzione, direi nella direzione
giusta.
Ci sono aspetti di questo processo però che vanno accelerati. La
Regione è ancora troppo impegnata nella gestione, è ancora troppo
presente là dove altri soggetti istituzionali e privati possono
intervenire con più snellezza e vitalità. Questi soggetti vanno
responsabilizzati e non ci si deve sostituire a loro. La Regione
sarebbe anche meno distratta dal suo ruolo fondamentale, che è
quello di progettare e orientare lo sviluppo.
Se questi saranno la direzione e l'impegno, credo che potremo
affrontare la scommessa del nostro futuro in Europa non ricercando
nicchie di protezione, ma mettendo in campo vitalità produttiva e
culturale, sulla quale abbiamo i numeri da giocare.
Président La parole au Vice-président Viérin Marco.
Viérin M. (Aut) Nella presentazione del bilancio tenutasi
venerdì 27 novembre il Presidente della Giunta ha affermato:
"Dobbiamo accettare le sfide di globalizzazione che ci attendono,
assicurando che le stesse determinino la salvaguardia della nostra
specificità e il bilancio è lo strumento che consente di dare
attuazione alle scelte e quindi ai nostri obiettivi e alla
valorizzazione delle risorse in modo da riportare l'Amministrazione
regionale ai suoi compiti istituzionali".
L'Assessore al bilancio gli ha fatto eco ieri pomeriggio dando
assicurazione in particolare che dal programma di maggioranza
vogliamo riprendere alcuni progetti che ci sembrano principi
fondamentali e cioè autonomia significa oggi capacità di sviluppare
le proprie risorse, di valorizzarle anche attraverso una forte
carica e capacità innovativa per essere maggiormente competitivi
nell'attuale contesto economico e politico internazionale.
Su queste affermazioni concettuali non possiamo che concordare,
ma sono purtroppo solo affermazioni perché al contrario analizzando
il bilancio si capisce che si sta consolidando il pensiero e la
cultura della sola spesa affidandosi per le entrate ancora troppo
spesso ad una finanza derivata che, se venisse a mancare, ci
manderebbe in ginocchio come ha fatto notare nel suo intervento il
collega Curtaz.
Riteniamo che il sistema Valle d'Aosta sia fragile, che il
bilancio di questa Regione autonoma a Statuto speciale non sia così
solido perché non legato con concretezza a risorse proprie e a
questo proposito è sufficiente analizzare le entrate al titolo I
del bilancio stesso. Da IRPEF, IRPEG e IVA, su 1.740 miliardi
ricaviamo solo 657 miliardi che sono quelli che più direttamente
con più serietà sono legati a ciò che produciamo sia in termini di
lavoro che di ricchezza. Nella spesa invece rimane evidente la via
del non fare scelte chiare e precise non consentendo alla Valle
d'Aosta di definire un progetto di rilancio complessivo. Si
preferisce proseguire per inerzia accettando troppo spesso
mediazioni e subordinazioni con forze esterne alla Valle che
riducono le capacità di autogoverno e di autodecisione sui temi
strategici per il futuro della nostra Comunità quali l'utilizzo
delle acque, settore industriale, settore agricolo e settore
turistico-commerciale. Inoltre, si continua a pensare di essere
insostituibili e quindi ad impostare un'amministrazione regionale
invasiva e sostitutiva che non tiene conto delle potenzialità e
delle energie che devono per forza emergere dalla Comunità
valdostana.
Non è, caro Presidente, solo un problema di rapporto fra enti
locali e Regione, ma più in generale è il rapporto fra il pubblico
e il privato. Noi riteniamo che per garantire una crescita di
questa Comunità sia necessaria una partecipazione attiva e
responsabile della Società valdostana.
Fino ad oggi la Valle d'Aosta non si è distinta come modello di
attrazione per investimenti economici, ma bensì si è distinta per
aver offerto troppo spesso assistenza ad imprenditori spregiudicati
che non hanno interesse di restare in Valle a medio-lungo termine e
che quindi alle prime difficoltà si ritirano lasciandoci le
strutture da riconvertire. Si è distinta per aver sempre più
trasformato la Finaosta in una struttura di "holding" pubblica che
controlla tantissime società a partecipazione pubblica o in
gestione ordinaria o in gestione speciale. Si è distinta per non
essersi fatta carico di favorire progetti e soluzioni utili alla
riqualificazione della spesa quasi che fosse una variabile
indipendente dai risultati economici dell'attività pubblica in
termini di costi e benefici. Prova ne è che non veniamo neanche noi
messi in condizione di poter capire in quanto non c'è nessuna
informazione che permetta di formulare delle indicazioni
finalizzate al raggiungimento degli obiettivi di economicità ed
efficienza come si chiede invece spesso anche come Regione agli
enti locali. Ad esempio, quanti e quali mezzi di trasporto sono a
disposizione della Regione ed a quali servizi sono affidati? Quali
e quante aree sono di proprietà o in affitto? Come sono dislocate e
utilizzate per un giusto rapporto di funzionalità?
La cartina di tornasole, quindi, è la prevista contrattazione
del gettito IRPEG del 7,7 percento, un dato che ci è stato fornito
proprio dalla relazione dell'Assessore ieri. Questo - 7,7 percento
dell'IRPEG, come tutti sanno, è sinonimo di una più che
corrispondente contrazione del reddito delle società di capitale
che potrebbe determinarsi o per l'effetto di una diminuzione delle
medesime ovvero per la riduzione del reddito; entrambe le ipotesi
non depongono certamente a favore.
Si continua a non affrontare radicalmente il problema
occupazionale pensando ancora di risolverlo con:
a) i lavori socialmente utili o gli interventi straordinari che
sono sempre e solo interventi temporanei;
b) l'Agenzia del lavoro e i suoi corsi di formazione
professionale dei cui risultati non siamo mai stati informati
nonostante più volte li abbiamo richiesti per iscritto tanto che ad
oggi non si sa ufficialmente quanti giovani che hanno in questi
anni frequentato corsi di formazione professionale abbiano trovato
collocazione nel mondo del lavoro purtroppo, le informazioni che
abbiamo avuto modo di acquisire ci portano a concludere che il
rapporto spesa - risultato è stato sino ad oggi pessimo;
c) l'ostinazione nel continuare a portare in bassa Valle aziende
o stabilimenti di grandi gruppi industriali, quasi decotti e che
spesso si trovano per la tipologia di produzione in concorrenza
diretta con produzioni effettuate in paesi quali l'Indocina,
l'Europa dell'est e simili, dove il costo della manodopera è
inferiore di circa il mille percento, situazione questa che obbliga
tali aziende e stabilimenti a offrire stipendi da fame (1,2-1,3
milioni al mese) che non permettono il pieno sostentamento anche
della più piccola famiglia che vive in Valle d'Aosta, una
situazione che non permette comunque a coloro che hanno accettato
il lavoro di creare un indotto perché non hanno nessuna possibilità
di spesa oltre alla stessa ordinarietà e necessità.
Tutta questa situazione ha anche determinato che gran parte di
questi posti di lavoro siano stati occupati da persone residenti
nel Canavesano perché i Valdostani che risiedono in centro o in
alta Valle (circa il 70 percento della popolazione valdostana) sono
altresì scoraggiati stante l'incidenza degli oneri di trasporto.
D'altronde anche i dati confermano questa situazione perché se è
vero che il nostro tasso di disoccupazione è più basso della media
nazionale, è anche vero che abbiamo comunque circa 7.700
disoccupati su una potenziale età lavorativa di circa 84.000
prendendo le persone che vanno dai 14 ai 65 anni - perché se
vogliamo avere una percentuale corretta, non possiamo mettere anche
i neonati e le persone ottantenni - cioè un tasso di disoccupazione
di circa il 9 percento. In questa fascia di età ci sono tantissime
persone che non cercano lavoro, quindi è già un dato secondo me
molto largo.
Una Regione la nostra che però, Presidente, rispetto alle altre
ha anche certe disponibilità finanziarie di bilancio pari a circa
18 milioni a cittadino, circa 60 milioni annui per famiglia media
ed è altresì vero che negli ultimi mesi sono aumentati gli
avviamenti al lavoro come è stato detto nelle relazioni, ma
soprattutto quelli a tempo determinato o part-time (più 50
percento) che non sono la soluzione migliore e la più positiva,
anzi sono un danno per i nostri giovani che in questa maniera non
hanno certezze per il futuro. Quindi questa filosofia penalizza la
loro crescita professionale e la loro specializzazione che sono gli
ingredienti per garantire la continuità occupazionale in una realtà
produttiva che emargina sempre più la manodopera generica.
L'inevitabile conseguenza di questa situazione sarà l'aggravarsi
dei costi sociali che già infatti sono presenti in questo bilancio.
Siamo convinti che un'oculata scelta di stimolo al settore
produttivo ad assicurare continuità all'occupazione costituisca un
investimento a medio termine di gran lunga migliore sotto il
profilo costi-benefici.
Riconosciamo poi validità all'iniziativa e alle dichiarazioni di
intenti relative alla costituzione di un organismo incaricato di
svolgere le funzioni camerali come la preoccupazione per le sorti
del piccolo commercio nella nostra Regione, un settore che sta
operando in una condizione di difficoltà e disagio dovuto
soprattutto all'incremento dei grandi punti distributivi. Come si
ricorderà, questi due argomenti sono stati oggetto di puntuali
iniziative promosse dal nostro gruppo sin dalla passata
legislatura. Sulla questione quindi confidiamo che ai buoni
propositi seguano senza tentennamenti i fatti assicurando
finalmente la reclamata autonomia alle categorie interessate.
Per quanto attiene il settore agricolo, sentito il competente
Assessore in commissione, avremmo gradito trovare una precisa
conferma nella relazione di accompagnamento su come questo Governo
vuole affrontare e se vuole affrontare la riorganizzazione degli
interventi a sostegno del settore con riguardo anche all'equilibrio
del comparto zootecnico con il territorio. Tutto ciò tenendo ben
presente, Assessore, l'improrogabile esigenza di assicurare una
sburocratizzazione delle procedure e una programmazione utile alla
stabilità dei rapporti agricoltore-Regione nel tempo. Troppo spesso
in questo settore vengono cambiate le normative e chi vi lavora non
sa più come fare la sua programmazione negli anni perché deve
vivere alla giornata.
Siamo fortemente preoccupati che questa maggioranza non abbia
ritenuto di approfondire gli aspetti connessi con il piano
energetico approvato con urgenza a fine legislatura. Questo tema,
che è di importanza strategica e che è seguito con priorità da
tutte le regioni, dallo Stato, dalla Comunità europea, avrebbe
meritato un'attenzione particolare per tracciare almeno delle
priorità di intervento sia sull'utilizzo delle acque pubbliche che
sulla gestione dell'energia elettrica iniziando, se necessario, un
duro confronto con lo Stato. Un confronto, cari colleghi, ormai
inevitabile considerato che lo schema del decreto legislativo,
volto a recepire nell'ordinamento nazionale entro il 19 febbraio
1999 la direttiva CEE n. 96/92, è un ritorno al passato e contiene
la previsione di un numero particolarmente elevato di adempimenti
amministrativi quali indirizzi, direttive, regolamenti, rivolti
anche alle attività che saranno liberalizzate e ricondotte in
ambiti decisionali del Governo.
Questo è il punto della questione. Al Governo lo schema di
decreto legislativo riserva un compito che supera la semplice
formulazione degli indirizzi di politica generale, previsti dalla
legge n. 481/95, legge che assegna ad oggi al contrario
all'Autorità per l'energia elettrica e il gas precise competenze
funzionali e l'indipendenza di regolazione purtroppo, tale schema
di decreto legislativo relega l'Autorità per l'energia elettrica e
il gas a svolgere un ruolo per lo più di tipo consultivo nei
confronti del Ministero dell'industria, commercio e artigianato
oppure di mera composizione delle eventuali controversie che
potrebbero nascere fra le parti.
Quindi si sta, caro Presidente, creando una situazione di
ritorno ad un accentramento dello Stato alla faccia delle parole di
federalismo enunciate in questi ultimi anni.
Siamo oltretutto dispiaciuti che, a seguito di continue
enunciazioni sulla necessità di combattere con urgenza il fenomeno
dell'abbandono della montagna, quasi nulla si è ad oggi proposto
per il raggiungimento di tale scopo, mentre concordiamo con il
Consigliere Rini quando ieri ha ammesso che questo bilancio è anche
imperfetto e sempre più indirizzato a sostenere spese obbligatorie
a scapito degli investimenti e quando ha condannato il
comportamento di assoluto silenzio del CREL che, secondo noi,
insieme all'ARRS e alla Fondazione per la formazione professionale
del turismo, è un organismo che ha dimostrato a più riprese di non
aver nessun senso pratico.
La nostra riflessione infine, inerente alle spese di
investimento, che non ha trovato convincenti risposte dalla
documentazione fornitaci, attiene all'utilità che deriverebbe da
una comparazione fra le risorse pubbliche destinate ai diversi
settori produttivi della Regione e dal loro prodotto reale interno
lordo. È noto a tutti che gli effetti dell'azione pubblica
dovrebbero potersi misurare con l'incidenza sul prodotto del
settore oggetto dell'intervento. Infatti, solo per questa via, con
misurazioni ripetute nel tempo, è possibile promuovere mirate
scelte sulla destinazione delle future risorse pubbliche e magari
scoprire che vi possono essere dei rami secchi che occorre avere il
coraggio di tagliare ovvero scoprire che finanziamenti ripetuti a
titolo di investimento, ancora presenti oggi in questo bilancio,
nei fatti si sono trasformati purtroppo in spese correnti.
In conclusione, il modesto rapporto fra lavoro, produzione e
ricchezza, che si evince, come si è detto all'inizio, dal titolo I
delle entrate, la forte e ancora crescente percentuale delle spese
correnti, oltre il 64 percento, più 4,9 percento rispetto all'anno
scorso, e la rilevante presenza dei residui attivi e passivi oltre
alla mancanza di una vera strategia a medio-lungo termine nel campo
economico, occupazionale ed energetico, sono per noi un forte
segnale di allarme sulla fragilità dell'attuale sistema Valle
d'Aosta. Una Valle d'Aosta che avrebbe viceversa necessità di un
rilancio che sicuramente non emerge dalle proposte di questo
bilancio.
Ci aspettavamo in questo primo anno di legislatura che la
maggioranza esprimesse idee nuove, progetti significativi, capacità
di caratterizzarsi dal punto di vista politico. Invece, niente di
tutto questo. Ci troviamo a doverci esprimere su un bilancio
stanco, asettico, come diceva Fiou, che è la continuità del 1992,
del 1993 e così via, senza anima, senza passione; un bilancio
ragionieristico che ben poco serve al futuro della nostra Valle e
da cui non traspare, caro Assessore, quella capacità innovativa e
di sviluppo delle proprie risorse tanto decantata proprio da lei
nella sua relazione.
Président La parole au Conseiller Lattanzi.
Lattanzi (FI) Direi che in fase di discussione di questo
bilancio il primo pensiero che vorrei esprimere è che attraverso le
relazioni prima del relatore, Consigliere Rini, e poi
dell'Assessore Agnesod, possiamo senz'altro concordare almeno sulle
premesse da loro esposte. Si aprono di fronte a noi scenari di
cambiamenti epocali, su questo non c'è dubbio: la mondializzazione
dell'economia con i suoi processi di sviluppo, la nascita
dell'Europa economica, politica e aggiungerei anche culturale, i
cambiamenti strutturali del nostro paese per non restare fuori dai
processi di sviluppo e di benessere e dalle trasformazioni che,
inevitabilmente, metteranno a dura prova la nostra piccola regione,
costretta suo malgrado a competere sugli scenari internazionali con
la forza del suo popolo, con la sua cultura, con la sua storia come
esperienza per il futuro, le sue risorse umane e naturali,
economiche e naturalmente anche finanziarie, per affrontare questi
cambiamenti e non subirli.
Scenari di cambiamento così epocali che pur con l'aiuto della
più fervida immaginazione non potremmo che tiepidamente descrivere
un po' come fecero alla fine del secolo scorso i nostri nonni,
immaginando il Novecento e le risoluzioni che gli si aprivano di
fronte, e che descrivevano un nuovo secolo fatto d'innovazioni, di
scoperte, di sviluppi epocali, e che proiettavano il nuovo e il
vecchio continente verso mete inimmaginabili. Si sviluppavano nuovi
e rivoluzionari processi produttivi, si scoprivano nuove energie e
nuovi sistemi di trasporto e di comunicazione, si delineavano nuove
realtà politiche e nuovi confini.
Ebbene, anche in quello scorcio di fine secolo si contrastavano
due linee di pensiero rispetto al futuro.
La prima per chi viveva la fine dell'Ottocento con
preoccupazione rispetto a nuove e mutate condizioni di sviluppo e
d'incertezza insita nei cambiamenti e che metteva in discussione lo
status quo, magari considerato già buono. La seconda, per chi
invece nel nuovo secolo intravedeva sfide vincibili, nuove
opportunità, nuovi stati di benessere e di sicurezza e disegnava
nuovi processi di sviluppo.
Ma al di là delle due correnti di pensiero nessuno, ma proprio
nessuno, poté immaginare quello che successe veramente: lo scoppio
di due conflitti mondiali e l'avvento di crisi economiche
disastrose che misero in ginocchi interi sistemi economici e
finanziari.
Ma anche sviluppi incredibili: in poco meno di 70 anni si passò
dal cavallo alla luna e in campo economico si costruirono vere
potenze finanziarie, per non parlare della progressione del
benessere e delle scoperte nel campo della medicina.
In questi ultimi 100 anni l'uomo è progredito come non aveva mai
fatto nei millenni precedenti, e questo per un solo motivo: la
globalizzazione della comunicazione e dei mercati. Nuovi sistemi di
trasmissione delle informazioni e di trasporto degli uomini e delle
merci hanno generato volani virtuosi, che hanno alimentato nuove
scoperte e nuovi processi di sviluppo e di benessere - almeno per
una parte del mondo, purtroppo - così come dimostrano tutti i dati
di economia di questo secolo, che hanno visto la ricchezza e il
benessere del mondo occidentale al quale noi apparteniamo crescere
in modo esponenziale.
Su una cosa possiamo essere d'accordo: il futuro sarà incerto,
ma comunque più evolutivo e più rapido del passato, con vecchie
economie che verranno spazzate da nuove e più competitive realtà,
più rapide, più efficienti, più evolute sotto l'aspetto dei
processi decisionali e strategici, e meglio inserite nei contesti
globali di sviluppo.
Chiedo scusa per quest'introduzione di grande respiro, ma credo
che sia opportuno rendersi conto che nel discutere questo bilancio
non si possa più aprire il confronto fra chi difende la Valle
d'Aosta e chi invece, per chissà quale motivo, la dovrebbe
attaccare.
Ma è opportuno confrontarsi su quelle che si ritengono oggi le
migliori soluzioni per il nostro futuro, partendo dal presupposto
che in gioco c'è il futuro di tutta la comunità che rappresentiamo,
e non solo di una parte; non ci saranno né vinti né vincitori, ma
solo una regione che avrà saputo, o non avrà saputo, cogliere il
treno dello sviluppo e del benessere.
Ecco perché credo innanzitutto che la novità di questa legge
finanziaria sia più nella forma che nella sostanza. L'Assessore ha
descritto la nuova struttura del bilancio, che finalmente si
avvicina ad una cosa quasi comprensibile nel metodo e con ben
evidenziati i capitoli di entrata e di spesa, che con un po' di
tempo e di pazienza, nonostante la pesantezza dei dati e della
materia, danno un quadro abbastanza chiaro della prospettiva
impostata, anche di un'amministrazione pubblica come la Regione.
Finalmente dopo decenni anche la politica deve confrontarsi con i
propri datori di lavoro, che sono i cittadini e che esigono
chiarezza e trasparenza nel come vengono spese le loro risorse. Per
quanto invece riguarda i contenuti, è qui che il nostro giudizio si
scosta da quello che è stato espresso dalla Giunta.
Ma quello che è più sorprendente è che questo bilancio, a parte
alcune scelte di fondo, vedi il sostegno all'agricoltura, peraltro
condivisa in quadro d'integrazione e di valorizzazione delle nostre
risorse agricole e culturali in un contesto di gestione
turistico-commerciale, e di alcune altre in tema di decentramento
di risorse agli enti locali, nel complesso si discosta anche da
quello che questa Giunta aveva dichiarato nel suo programma di
insediamento. Un programma ricco di spunti di rilancio economico e
produttivo, di consapevolezza di ruolo determinante della Regione
nella gestione della nostra autonomia, come strumento (cito
testualmente dal programma) "di forte carica e capacità innovativa
per essere maggiormente competitivi nell'attuale contesto
economico-politico internazionale".
L'impressione, studiando i dati, è che non si sia compreso
veramente quello che ci aspetta: cosa significhi oggi competere sui
mercati, cosa significhi gestire risorse per creare sviluppo, cosa
significhi creare economie. L'impressione è che si sia rimasti
affascinati dal cambiamento della forma e che si sia perso di vista
la sostanza.
È sufficiente partire da una considerazione di fondo per
comprendere il dramma che questo bilancio ci prospetta. Le nostre
risorse oggi in termini di entrate vere, al netto della contabilità
speciale delle partite di giro, ammontano a circa 1.740 miliardi, e
ciò è determinato come tutti sappiamo dall'incasso dei 9/10
dell'IRPEF, dell'IRPEG, dell'IVA, tasse pagate dai Valdostani e che
giustamente rimangono ai Valdostani, anche se prima o poi qualcuno
il conto delle spese, chiamiamole di servizio sovraregionale, come
la rappresentanza estera, la difesa internazionale, l'ordine
pubblico interno allo Stato e all'Europa, ce lo presenterà. E non è
importante che ce lo chieda l'Italia, che in futuro speriamo possa
essere federata, ma anche l'Europa stessa, che non mi pare sia
propensa a concedere sconti sulle motivazioni del passato, perché
saremo in un'Europa delle regioni con tante altre regioni come noi,
con peculiarità simili, in un'Europa di 280 milioni di europei noi,
una piccola regione di 100.000 abitanti.
Comunque oggi questa risorsa ce l'abbiamo: 1.740 miliardi tra le
nostre risorse di cui 506 miliardi, pari al 30 percento circa delle
entrate, sono rappresentate dal trasferimento dallo Stato della
quota sostitutiva dell'IVA da importazione, che come tutti sappiamo
ci è concessa dallo Stato italiano a compensazione delle mancate
entrate fiscali per effetto della caduta delle frontiere. E qui
ricorderei le tasse d'importazione delle merci in Italia dello
Stato italiano, di cui abbiamo beneficiato per la nostra
peculiarità storica e geografica. Una concessione assolutamente non
certa per il futuro, in quanto se confermata nel futuro, verrà
comunque compensata da competenze oggi statali. E qui solleverei la
prima preoccupazione: dove sono le future competenze per circa 400
miliardi in uscita? Meno di 100 miliardi li abbiamo già compensati
con nuove competenze negli scorsi bilanci; nel programma la Giunta
intendeva nel futuro regionalizzare tutta una serie di competenze -
uffici del lavoro, uffici di collocamento, vigili del fuoco e altre
competenze statali - per decine di miliardi di stipendi. Come si
pensa di affrontare finanziariamente questo fatto?
Quando si solleva questa domanda, la risposta è sempre la
stessa: non avremo più i 500 miliardi dell'IVA, ma avremo nel
nostre acque che produrranno 4-5-600 miliardi, come se l'ENEL fosse
pronta in un mercato globale a dismettere le sue concessioni domani
mattina.
Le competenze le vogliamo subito per poter gestire direttamente
magari anche in termini politici, perché sono posti di lavoro, e
sappiamo che in politica i posti di lavoro da dare contano. E a tal
fine i nostri Parlamentari si agitano per questo a Roma. In questo
bilancio i 506 miliardi sono certi in entrata per 3 anni a fronte
di supposte competenze secondo noi già compensate dal favorevole
riparto dei 9/10 e non ulteriormente proponibili, se non con nuove
competenze appunto non previste dal bilancio, che ridurranno
drasticamente le disponibilità dei 1.740 miliardi, già compresse da
1.300 miliardi di spese correnti, costi di funzionamento
dell'Amministrazione per 440 miliardi, spese fisse di settore, fra
cui spiccano i 314 miliardi della sicurezza sociale e costi fissi
in aumento del quasi 5 percento; 725 sono i miliardi per gli
investimenti, circa la metà delle spese fisse e meno del 35
percento delle risorse disponibili, che nel totale sono aumentate
del 3,5 percento mentre gli investimenti soltanto dell'1,2
percento.
Voi come la giudichereste un'azienda che cresce con le proprie
entrate del 3,5 percento sempre al lordo dei 506 miliardi e aumenta
i costi però del 5 percento, incrementa dell'1,2 percento i propri
investimenti? La definireste un'azienda che punta alla competizione
economica internazionale? Per noi continua ad essere la
distribuzione dei pani e dei pesci, altro che cambiamento
strategico!
Un'altra riflessione meritano i dati riferiti agli investimenti
specifici. Le due voci più consistenti riguardano, su 725 miliardi,
i 185 miliardi per l'assetto del territorio (25 percento) degli
investimenti e i 216 miliardi per lo sviluppo economico (29
percento) degli investimenti, rispettivamente 9 percento del totale
del bilancio per il territorio e 10 percento del bilancio per lo
sviluppo, per gli investimenti, per l'occupazione, per il lavoro,
per il turismo, per il commercio, per l'artigianato, lascio a voi
giudicare i pesi. Io vado oltre, sempre citando il programma della
maggioranza dove dice: "Le politiche attive a sostegno
dell'occupazione si baseranno innanzitutto sulla formazione, che
dovrà diventare l'aspetto qualificante nell'offerta del lavoro".
Noi ci chiediamo in quale direzione.
"In particolare la Regione - cito ancora il programma - si
adopererà per riproporre rinnovate nei contenuti le azioni
rilevatesi particolarmente efficaci del piano triennale delle
politiche del lavoro". Le azioni le abbiamo già viste: circa 5.000
miliardi spesi per investimenti negli ultimi 10 anni per assetto
del territorio e sviluppo economico, e gli unici lavori qualificati
che un giovane può trovare oggi in Valle d'Aosta sono il Casinò, la
Forestale, l'Amministrazione regionale nel suo complesso, unica e
sola possibilità. Abbiamo visto la poca incentivazione e sostegno
alla piccola impresa turistica, artigianale, commerciale,
invischiata nella burocrazia, un vero magma nel quale sguazza
l'apparato nello sforzo di esistere e persistere, emarginata dai
flussi assistenzialistici, narcotizzata dalla cultura del
centralismo.
Credo che la Vallée, come dice lo spot promozionale, non sia
abitata da persone che si divertono nel confondere una macchina con
una mucca; siamo soltanto abituati a fidarci di chi, sbandierandoci
la nostra autonomia, ci ha resi sudditi approfittando della nostra
buona fede. Ma il mercato non concede giochi di prestigio e questo
bilancio non determina nessun progetto di rilancio né tanto meno di
competitività. Vedremo se con la discussione può concederci almeno
una speranza. Certo che questa speranza non è alimentata
dall'atteggiamento di una giunta che nella presunzione
dell'infallibilità persiste nel suo atteggiamento centralistico
(giunto-centrico lo abbiamo definito, poco sensibile alle istanze
della società civile), sorda alle diverse sollecitazioni pervenute
in questi mesi da tutte le rappresentatività qualificate di questa
nostra piccola società, in particolar modo il settore turistico,
commerciale e industriale. Anche qui citerei il caso della
convocazione, in sede di presentazione del bilancio nelle
commissioni, delle varie rappresentatività sociali a bilancio già
fatto, naturalmente con indicazioni e consigli di cui è stato preso
buona nota, ma che non sono stati riportati nei dati.
Certo, le relazioni della maggioranza dipingono di rosa
l'attuale benessere, soprattutto le passate conquiste. Ma qui è in
gioco il nostro futuro e non il nostro passato, e questo è un
bilancio che non può, così com'è, essere motore di quell'economia
determinante per il nostro futuro, persistendo su questa strada.
Non potremmo che consumare benessere e determinare disagio.
Per noi i punti di crisi sono: troppe leggi di spesa che si
sovrappongono, troppo poca economia, troppa burocrazia, troppo poca
dinamicità. In pratica, troppa amministrazione, poca progettualità
e scarsa visione strategica. Oggi quello che ci divide non sono
solo i numeri del bilancio, ma soprattutto la cultura che c'è
dietro l'utilizzo dello strumento del bilancio. La nostra regione
ha bisogno di minor socialdemocrazia e di più liberaldemocrazia. Ma
questo, appunto, è un fattore culturale che noi auspichiamo possa
trovare ascolto anche nella nostra regione.
Président Il est 12 heures 32, nous avons encore deux
conseillers inscrits pour parler, je voudrais procéder jusqu'à la
clôture de la discussion générale en fin de matinée. Je rappelle
qu'à partir du moment où la discussion générale sera close, il sera
impossible de déposer des amendements, soit au budget, soit à la
loi financière.
La parole au Conseiller Borre.
Borre (UV) Inizio questo mio intervento ponendo l'attenzione su
un aspetto dell'iter di questo bilancio. Quest'anno il confronto
fra la parte politica e le parti sociali è stato chiaro, franco e
all'insegna di una collaborazione che sicuramente sarà a beneficio
di tutto il mondo economico e imprenditoriale della nostra
regione.
Quest'iniziativa non ha forse potuto essere completamente
costruttiva, perché tardiva con l'esame di un documento già
definito nelle grandi linee. È comunque un'iniziativa che vuole
esprimere una volontà politica di intraprendere la via della
concertazione, la necessità di raccogliere il contributo delle
diverse realtà del territorio.
La conferma che questo modo di operare si è avviato nella giusta
direzione viene dall'andamento delle audizioni che la II
Commissione consiliare, allargata a tutti i consiglieri che
volevano parteciparvi, ha avuto con le componenti sociali
consultate. Durante la audizioni è apparsa chiara la volontà sia
della parte politica che di quella economico sociale di uscire dal
solito schema di contrapposizione. L'obiettivo comune è stato il
lavorare insieme, all'insegna di una critica costruttiva e di una
serena e seria autocritica da parte di tutti, per ricercare momenti
di concertazione e di sincera e concreta collaborazione, al fine di
costruire un documento che raccogliesse le istanze delle parti.
L'applicazione della "45" da parte dell'Amministrazione
regionale è un primo, concreto passo all'interno della stessa
amministrazione in questa direzione. Una maggiore concertazione e
un coordinamento più efficace fra i vari dipartimenti e fra gli
assessorati permettono alla pubblica amministrazione di cogliere
con più precisione le istanze proposte dal mondo sociale, economico
e imprenditoriale valdostano. Ritengo che con una maggiore
concertazione tra l'Amministrazione e le componenti sociali e
l'impostazione manageriale degli assessorati sarà più facile
raggiungere gli obiettivi che sono alla base della nostra azione di
governo.
Si arriverà ad una sempre più reale programmazione
dell'economia, volta alla crescita dell'industria e
dell'artigianato, a un coordinamento per la vendita del prodotto
globale Valle d'Aosta, ad un commercio a servizio delle piccole
realtà non più soffocato da leggi, regolamenti, disposizioni, ad
una maggiore efficacia nell'ottica della rivalutazione
dell'agricoltura e dei suoi operatori, a una formazione
professionale che potrà veramente soddisfare le esigenze di
richiesta del mercato del lavoro, ad un settore - la scuola - che
potrà formare professionisti in grado di svolgere in modo moderno e
dinamico il ruolo di imprenditori manager.
Alla critica che da sempre compare nella discussione sul
bilancio - la Regione dev'essere meno imprenditrice, meno presente
nella realtà economica valdostana, deve ricoprire un ruolo
propositore, deve creare opportunità (rispondo che appare molto
chiaro da questo bilancio e da quelli degli ultimi anni che questa
critica, sovente oggetto di una vera e propria accusa, non ha
fondamento). Infatti, dal 1990 ad oggi il peso della Regione
nell'economia della nostra Valle è andato via via diminuendo: 8
anni fa la Regione partecipava alla formazione del prodotto interno
lordo regionale, cioè la ricchezza prodotta in Valle d'Aosta, nella
misura del 53,1 percento, nel 1995 era del 48,2 percento, per
l'anno in corso del 37,7 percento e per il 1999 è previsto il 35,1
percento.
Entrando in merito dei contenuti, voglio soffermarmi su alcuni
punti che, a mio giudizio, già da ora daranno buone risposte alla
richiesta di maggiori bisogni della gente valdostana.
Continua la concreta attenzione agli enti locali non solo
finanziaria, ma anche legislativa; mi riferisco alle leggi "Norme
in materia di contabilità e di controllo degli enti locali",
"Interventi regionali in materia di finanza locale", "Sistema delle
autonomie in Valle d'Aosta", "Regolamento regionale e ordinamento
finanziario contabile degli enti locali", alla legge sui segretari
comunali.
La riorganizzazione del sistema camerale, chiamiamola come si
vuole anziché camera di commercio, avrà il delicato compito di
concertazione, aggregazione, coordinamento di tutti gli operatori
del nostro territorio, per tendere all'obiettivo del migliore
utilizzo delle nostre risorse, per produrre ricchezza nei vari
settori: agricoltura, commercio, turismo, eccetera. Particolare
attenzione giustamente è prestata agli esercizi al minuto; infatti
questi rivestono un importante ruolo sociale sia come servizi per i
residenti che per i turisti. La continuità di una politica che vede
l'agricoltura il settore vitale per l'assetto del territorio,
tutela dell'ambiente e motore non solo economico del mondo
agricolo, ma anche del commercio, dell'artigianato e del turismo, è
marcata non solo dai finanziamenti per i vari settori, ma da una
volontà di dare un ruolo sempre più dignitoso all'agricoltore
allevatore, non giardiniere della natura, ma attento ed esperto
operatore e conoscitore del sistema integrato
agricoltura-commercio-turismo.
Momento concreto di una politica rispettosa dell'ambiente e
dell'uomo, che non è elemento estraneo all'ambiente, sono i
finanziamenti previsti per la protezione delle risorse naturali, la
costruzione e sistemazione di acquedotti e fognature nei centri
abitati, lo smaltimento dei rifiuti, interventi di protezione di
frane e valanghe.
Anche nella politica della sicurezza sociale emerge la volontà
non solo di mantenimento, ma di potenziamento delle strutture con
la realizzazione sul territorio di servizi sociosanitari sempre più
rispondenti alle richieste e alla realtà odierna dei bisogni, non
ultima la legge sulla famiglia anche se dovrà essere
perfezionata.
Nel settore della cultura e dell'istruzione una forte impronta
all'autonomia viene dalla legge sulla quarta prova per gli esami di
maturità. Altro rilevante momento è dato dalla via dell'Università
valdostana.
Un plauso, anche dettato dall'affetto e dal fatto di essere
Consigliere di zona, ma soprattutto per l'importanza che in sé
riveste il progetto di copertura dell'area megalitica di
Saint-Martin. Non voglio, ricordando questo progetto, sminuire
altri importanti progetti quali: il polo scolastico ex Brambilla di
Verrès, l'ampliamento dell'Institut agricole, lo sforzo intrapreso
nel settore dell'edilizia scolastica sia per le nuove costruzioni
che per la ristrutturazione e messa a norma, la lenta ma continua
opera di restauro dei castelli.
Uno dei problemi oggetto di dibattito sia in sede di bilancio
preventivo che consuntivo sono i residui passivi, finanziamenti che
hanno avuto una destinazione ma che non sono stati spesi. Parte
delle responsabilità sono dell'Amministrazione regionale, perché
l'apparato non sempre è in grado di preparare appalti e documenti
necessari per far fronte nell'anno finanziario alle previsioni.
Ritengo però che una riflessione vada fatta sull'operatività dei
fruitori di tali finanziamenti.
È forse necessaria una migliore preparazione di ogni artigiano,
di ogni impresa. È forse utile una maggiore formazione, un minor
ricorso ai subappalti dovuti forse a organizzazione
insufficiente.
Ritorno a un mio pensiero: non è solamente importante
l'ammontare dei miliardi a disposizione per lavori di pubblica
utilità, non è solamente importante l'elenco delle opere che si
andranno a fare nell'anno o a programmare nel triennio. Credo sia
importante anche la possibilità che queste opere vengano realizzate
nei tempi fissati, ma soprattutto che il nostro mondo
imprenditoriale sia in grado di partecipare agli appalti e
soprattutto a realizzare le opere.
Il bilancio previsionale è lo strumento che manifesta la volontà
di una maggioranza, di una Giunta, di dare corso al programma di
inizio legislatura. Ecco, questo strumento è strutturato con
investimenti e progetti che costituiscono momenti politici di
riflessione, che vanno ben oltre alla natura finanziaria del
documento stesso; momenti che, come ho già detto sopra, traducono e
realizzano le scelte di una maggioranza.
Energia. Credo che il disegno di legge n. 293, "Disciplina ed
organizzazione del servizio idrico integrato" debba essere
ripresentato in tempi brevi, sarà così riaffermata la nostra
potestà primaria in materia. È evidente che è necessario che venga
emendato il decreto Bersani, affinché gli articoli 7-8-9 del nostro
Statuto vengano rispettati. Alla luce della privatizzazione
dell'ENEL e nell'interesse della nostra regione in materia, è
auspicabile un sereno confronto con l'ENEL, affinché si arrivi ad
una possibilità per la Valle d'Aosta di gestire il proprio
patrimonio idrico e di far parte sia della produzione che della
distribuzione dell'energia prodotta in Valle.
Altro tema oggetto di impegno e quindi nel programma della
maggioranza è la politica della casa. In parte questo impegno è
assunto con finanziamenti con leggi di settore: fondi di rotazione,
mutui per la prima casa, mutui per cooperative edilizie. L'altra
importante iniziativa per rispondere correttamente all'impegno è la
costituzione di un gruppo di lavoro, che presenti in una prima fase
uno studio per le riforme degli IACP e di seguito un progetto per
la restante riforma della politica abitativa.
La prova del nove la si avrà quindi al bilancio consuntivo.
Concludo riportando alcuni concetti all'interno dei quali si
costruiscono le linee del bilancio; poiché uno degli elementi di
questi provvedimenti è la continuità politica e programmatica,
questi sono concetti già enunciati nel bilancio del 1998.
Tout en ayant comme point de mire la réforme fédérale de
l'Italie, l'intégration européenne et la nouvelle dimension de
l'économie, le but a été et reste donc de: maintenir et valoriser
l'identité culturelle, linguistique et institutionnelle de la
Vallée d'Aoste; consolider et renforcer notre autonomie politique,
financière et économique; mener à terme le projet de réforme
structurelle et organisationnelle; promouvoir l'essor culturel,
social et économique de la Vallée, en favorisant la modernisation
et encourageant la qualité de ce processus à tous niveaux et dans
tous secteurs.
Sono queste le linee guida dell'azione politica della
maggioranza e della Giunta.
Président Avant de donner la parole au dernier des Conseillers
inscrits pour le débat général, je voudrais annoncer le dépôt d'un
certain nombre d'amendements, et notamment un amendement déposé par
l'Assesseur Vicquéry, introduisant un Vème alinéa à l'article 16,
un amendement déposé par l'Assesseur Pastoret, introduisant
l'article 22 ter toujours au projet de loi n° 14.
Dans ce projet de loi également l'article 29 serait remplacé,
d'après un amendement déposé par l'Assesseur Agnesod, et un article
28 ter d'interprétation authentique serait inséré sur la base d'un
amendement déposé par l'Assesseur Ferraris. Je prie donc de
pourvoir à la distribution des amendements en question.
Je rectifie pour ce qui concerne l'Assesseur Pastoret:
l'introduction prévoit également un article 22 ter.
La parole au Conseiller Piccolo pour la dernière des
interventions de la discussion générale, après quoi la discussion
générale sera close et nous reprendrons les travaux dans
l'après-midi avec les interventions de l'Assesseur et
éventuellement du Président du Gouvernement et du rapporteur.
Piccolo (FA) Cercherò di contenere il mio intervento, facendo in
premessa alcune brevissime considerazioni di carattere generale,
per poi entrare più nel merito di alcune voci indicate nel
bilancio, che a me stanno più a cuore e che intendo in
quest'occasione evidenziare.
Vorrei innanzitutto ricordare che alcuni importanti obiettivi
sono stati raggiunti in merito alle modifiche di riforma
istituzionale di importanza vitale, per cercare di dare risposte
tempestive alle giuste richieste avanzate dai cittadini valdostani
con l'efficiente ed efficace riforma degli apparati burocratici,
sia dell'Amministrazione regionale che degli enti locali. Sarà
quindi opportuno già da subito armonizzare le sinergie tra Regione,
comuni e comunità montane, avendo stabilito ruoli, funzioni e
competenze con criteri di gestione aziendalistica, coinvolgendo sia
gli operatori dei vari enti che in particolare i fruitori dei
servizi, e cioè i cittadini.
Il bilancio, documento programmatico politico-amministrativo per
il triennio 1999-2000, si profila come un documento che ribadisce
la continuità amministrativa della decima legislatura e che, come
per la precedente, anche per l'undicesima si delinea difficile in
questo particolare momento, in merito alle problematiche
economiche, sociali e occupazionali che sta attraversando la nostra
regione anche nel più ampio contesto quale quello nazionale ed
internazionale.
È indubbio che, come tutti i bilanci di previsione, questo
documento dà indicazioni programmatorie, pertanto possibili e
suscettibili di modifiche, ma comunque conferma e ribadisce la
volontà espressa nel programma sottoscritto dalle forze di
maggioranza già dall'inizio di questa legislatura.
Un primo problema per me fra i più importanti e che ha impegnato
la precedente legislatura per tutto il quinquennio, e anche chi vi
parla in prima persona, è quello relativo alla definizione
dell'intricato ed annoso problema dell'affidamento della gestione
della Casa da gioco di Saint-Vincent ad un privato, ma di cui i
problemi giudiziari hanno condizionato fino ad oggi le scelte.
Il Casinò di Saint-Vincent rappresenta una delle più importanti
fonti economiche ed occupazionali della nostra regione; occorre
quindi dare tempestività alle decisioni e alle azioni che portino
alla conclusione della gestione straordinaria, sempre in tempi
strettissimi, alla luce anche della possibile apertura di altri
casinò.
Non dobbiamo e non possiamo permetterci il lusso di
tergiversare, pur tenendo nella dovuta considerazione le difficoltà
che fino ad oggi sono state portate dai vari ricorsi e
controricorsi.
In termini di proposte poi, occorre rivedere anzitutto la legge
n. 88, proponendo l'inserimento di un gruppo che coordini assieme
alla gestione straordinaria la programmazione e le prospettive
dell'attività della casa da gioco, in attesa appunto della
definizione delle procedure giudiziarie in atto. A questo aggiungo
anche la definizione dell'ampliamento e della ristrutturazione
della casa da gioco; mi riferisco al progetto "Casinò 2000".
Considerata l'importanza che ha il Casinò di Saint-Vincent, come
dicevo prima, nel contesto socioeconomico della nostra regione, la
Fédération Autonomiste sarà molto attenta ed assicura tutto il suo
apporto per la risoluzione dell'annoso problema gestionale.
Un altro settore a me molto caro è quello relativo al sociale e
al sanitario. Occorre dare effettiva attuazione al piano
sociosanitario regionale, piano che nelle sue intenzioni si
prefigge alcuni obiettivi anche ambiziosi, quindi mi auguro che
venga in termini pratici tradotto dalle intenzioni nei fatti.
Voglio fare qui alcuni riferimenti specifici alle strutture
previste sul territorio, al funzionamento dei macrodistretti, alla
nomina dei direttori degli stessi, che da tempo aspettano di poter
operare.
Con l'occasione, approfittando di questo mio intervento,
desidero chiedere all'Assessore Vicquéry, in quanto non trovo
indicati nelle voci del bilancio, quali siano i tempi relativi alla
richiesta di finanziamento avanzata per l'ampliamento e la
ristrutturazione della sede del "118" di Châtillon, richiesta già a
suo tempo avanzata - parlo di un anno e mezzo fa - e alla quale non
è ancora stata data una risposta. In merito a questo argomento, per
quanto sono a conoscenza io, si tratta di un conflitto di
competenza fra USL e Assessorato. Spero che questo problema possa
essere risolto al più presto e attendo quindi una risposta
dall'Assessore competente.
È in questo senso che va sottolineata con forza anche la
necessità del decentramento e del potenziamento dei vari servizi
sul territorio, adeguando sia la presenza di presidi sanitari sul
territorio, sia incrementando i servizi domiciliari, in modo da
dare le prime risposte sanitarie il più possibile vicine alle
dimore dei cittadini, rispondendo pienamente a quello che la legge
n. 833 si prefigge, cioè portare i servizi ai cittadini.
Un'ultima puntualizzazione intendo farla. Occorre prestare
un'attenzione più incisiva e puntuale alla cooperazione sociale e
al privato sociale, componente che sarà sempre più necessaria sia
per ridurre la burocratizzazione dell'ente pubblico, sia per
sfruttare a vantaggio della collettività le grandi risorse del
volontariato da cui quel settore è animato e in gran parte
promosso. Ma è necessario, per non vanificare tale attenzione, da
una parte dare indicazioni e regole precise riguardo alle attività
gestite e al controllo delle stesse, dall'altra decidere con
rapidità i finanziamenti necessari.
Il privato sociale fornisce rilevanti servizi alla collettività,
a costi inferiori rispetto a quelli che sopporterebbe l'ente
pubblico per i medesimi servizi. È necessario che tale fatto venga
riconosciuto non solo sul piano politico, ma anche da tutta la
struttura burocratica regionale. Di qui il prevalere dei controlli
sulle procedure di spesa, anziché sul costo e la qualità dei
servizi, elementi sui quali va portata tutta la nostra
attenzione.
Ho parlato finora di alcune particolari esigenze
improcrastinabili, ma affinché tutto quanto detto possa avvenire
nel migliore dei modi occorre innanzitutto provvedere affinché
l'azienda USL sia sempre più autonoma nella sua attività
gestionale, e quindi garantire alla stessa gli strumenti necessari
per la libertà d'azione; ciò le permetterebbe una più snella,
sburocratizzata e tempestiva azione, se vogliamo che si possa
definire l'USL al passo con i tempi, in particolare un'azienda che
deve gestire la sanità pubblica con esigenze che non possono essere
rimandate nel tempo.
Mi auguro pertanto che questo bilancio sia un importante passo,
per cercare di dare all'esterno di quest'aula la convinzione che si
sta lavorando nel modo nuovo, nell'interesse dei cittadini affinché
- e non mi stanco di ripeterlo - essi credano ancora, in un momento
generale di crisi, nelle istituzioni e nei loro rappresentanti.
Concludo quindi con una frase a me molto cara: la migliore
risposta alla critica dei cittadini va data con i fatti. Ma
affinché le critiche dei cittadini diventino costruttive e pertanto
azioni amministrative più rispondenti alle loro richieste, occorre
a mio avviso confrontarsi con la gente, adottando il metodo
d'incontri sul territorio con la popolazione, cosa che parecchi
amministratori comunali ormai da anni hanno sperimentato. Mi
riferisco ovviamente a problematiche specifiche di particolare
importanza e interesse per l'intera collettività.
So anche, proprio per averlo sperimentato personalmente con
ottimi risultati, che gli incontri con la popolazione possono
portare anche ad occasioni di dura critica agli amministratori
regionali. Ma questo, secondo me, rientra proprio nel ruolo che
l'amministratore riveste: l'importante è far parlare la gente e
dalla gente recepire più direttamente i bisogni.
Per me, questo è il nuovo modo di far politica, cioè cercando di
coinvolgere i cittadini il più possibile nella gestione della cosa
pubblica, recependo quindi le proposte, i suggerimenti e
facilitando così a noi, rappresentanti istituzionali, il non facile
compito di amministrare la nostra regione e portarci quindi a
sbagliare meno.
Président Collègues conseillers, nous avons terminé les
interventions dans la discussion générale. Il m'a été annoncé le
dépôt d'un amendement à l'amendement présenté par l'Assesseur
Pastoret de la part des collègues du groupe de Forza Italia, je le
considère déjà comme étant déposé, afin de pouvoir quand même clore
la discussion générale. Il sera perfectionné immédiatement. Si
personne d'autre ne souhaite intervenir, je déclare close la
discussion générale.
La séance est levée. Les travaux reprendront à 16 heures avec
les répliques de la part du Gouvernement et du Conseiller
rapporteur.
La séance se termine à 12 heures 54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK