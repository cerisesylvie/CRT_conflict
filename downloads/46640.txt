Consiglio Regionale della Valle d'Aosta - Oggetto del Consiglio n. 3041 del 14 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3041 del 14 dicembre 2023 - Resoconto
OGGETTO N. 3041/XVI - D.L. n. 127: "Disposizioni per la
formazione del bilancio annuale e pluriennale della Regione
autonoma Valle d'Aosta/Vallée d'Aoste (Legge di stabilità regionale
per il triennio 2024/2026). Modificazioni di leggi
regionali".
Bertin (Presidente) -
Alla presenza di 30 Consiglieri
riprendiamo i lavori del Consiglio. Chiedo ai Consiglieri di
prestare un po' d'attenzione, ci eravamo lasciati con una diversa
interpretazione di quanto deciso dalla Capigruppo di martedì, nel
senso che la Conferenza dei Capigruppo aveva deciso per una
dichiarazione congiunta sui due disegni di legge. C'è una diversa
interpretazione di cosa significhi la dichiarazione congiunta con
due mozioni d'ordine diverse. Se non c'è unanimità sulle due
interpretazioni, procediamo come da Regolamento. La parola al
consigliere Manfrin.
Manfrin (LEGA VDA) -
Solo per chiedere una Capigruppo
perché anche con i rappresentanti della maggioranza stavamo
cercando di elaborare una scelta. Mi pare che ci sia una certa
condivisione, ma dobbiamo soltanto capire e comprendere, per cui
facciamo solo rapidamente il punto.
Presidente -
Va bene, così abbiamo un'interpretazione
univoca.
La seduta è sospesa dalle ore 15:06 alle ore 15:16.
Bertin (Presidente) -
Possiamo riprendere. Siamo alla
dichiarazione di voto del DL 127, vale a dire sulla legge di
stabilità. Chi vuole fare dichiarazione di voto è invitato a
prenotarsi. Ha chiesto la parola il consigliere Aggravi, ne ha
facoltà.
Aggravi (RV) -
Per esprimere la dichiarazione di voto del
gruppo Rassemblement Valdôtain sul disegno di legge n. 127 e
annunciare coerentemente anche quella sul 128, così cerchiamo di
accorciare e semplificare le cose. Durante le procedure di voto il
gruppo di Rassemblement Valdôtain ha fatto una scelta chiara
sull'esame del disegno di legge n. 127, lo farà anche sul disegno
di legge n. 128, nel suo complesso voteremo contro.
Noi abbiamo fatto una critica forte, anche costruttiva, speriamo
che sia stata così interpretata, argomentata; abbiamo fatto delle
proposte integrative nelle possibilità di una forza d'opposizione,
abbiamo cercato di rappresentare con degli ordini del giorno quelle
che, a giudizio nostro, potevano essere delle possibilità
d'integrare gli interventi di questi documenti di bilancio.
Abbiamo detto che, a nostro giudizio, mancano delle importanti
riforme, non c'è una volontà politica per fare delle scelte ma
soltanto, per citare il presidente Testolin, degli interventi
estemporanei, mi è piaciuta questa mattina la citazione e quindi la
prendo.
Coerentemente con la nostra azione politica, abbiamo votato a
favore o ci siamo astenuti su dei singoli interventi che
condividiamo, che abbiamo condiviso e che riteniamo importanti, ma
su altri ci siamo per l'appunto espressi contro, perché era
necessario ed è necessario fare una chiarezza, giustamente, tra le
parti.
Qualcuno potrà dire: "Non hanno votato per dare i soldi a questo
o a quello", possibile, però bisogna distinguere le voci chiare e
nette di spesa e le voci molto più ampie e che possono
rappresentare tantissimi rivoli di spesa, su cui magari alcuni si
può anche essere favorevoli ma è necessario dire che, secondo noi,
l'impostazione iniziale del bilancio aveva delle parti che non ci
trovavano condivisibili, nella gestione di singole missioni
crediamo che alcune cose debbano essere cambiate, quindi è corretto
votare contro perché il bilancio non l'abbiamo fatto noi. Con il
bilancio cito sia il disegno di legge n. 127, sia il disegno di
legge n. 128, perché anche in questo caso la coerenza deve essere
anche su come ci si comporta su tutte e due le voci.
Noi comunque continueremo, come abbiamo sempre fatto e come
faremo, a proporre - lo abbiamo già anche annunciato su alcuni temi
- delle controproposte, delle proposte alternative e integrative e
saremo disponibili a discutere, ad argomentare e a trattare con chi
vorrà, non per forza tra gli steccati maggioranza-opposizione,
anche dal punto di vista politico, anche al di fuori magari delle
logiche puramente amministrative di quest'Aula, perché qui si fa
anche soprattutto amministrazione, la politica può anche essere
fatta al di fuori di questa sede, lì ci si troverà a poter
discutere.
Mi è piaciuta una sorta di apertura - almeno così l'ho
interpretata - sul tema della zona franca, noi abbiamo fatto una
proposta, il Governo arriverà penso con lo studio. Ci sarà la
possibilità di poter discutere e ogni forza politica farà la sua
proposta; certo che su altri temi - ma è giusto che sia così - non
ci avete trovato e probabilmente non ci troveremo mai, ma questo è
parte della vita, ma - ripeto - il nostro voto contrario su questi
disegni di legge non vuol dire che non si è disponibili a discutere
su iniziative che possono trovare la convergenza delle volontà.
La scelta è chiara e netta sia sul disegno di legge n. 127, sia
sul disegno di legge n. 128, abbiamo votato quello che ritenevamo
condivisibile, non ci sentiamo di votare laddove possono esserci
degli spazi all'interno delle grandi voci di bilancio che non ci
trovano condivisibili e quindi il nostro voto sarà contrario adesso
e anche nella votazione successiva.
Presidente -
Consigliera Erika Guichardaz, a lei la
parola.
Guichardaz E. (PCP) -
Anche il gruppo di PCP voterà
contro questi due documenti; lo avevamo già fatto l'anno scorso, lo
rifacciamo quest'anno proprio perché non condividiamo e continuiamo
a non condividere molte delle scelte fatte da questa maggioranza
che ci vedono fortemente critiche.
È evidente ed è stato evidente, sia dalla discussione dei giorni
scorsi sugli ordini del giorno, sia dalla discussione sugli
emendamenti, che molto probabilmente quest'idea di programmazione a
lungo termine in questa maggioranza non è ancora entrata nelle sue
corde nonostante, come abbiamo detto analizzando i dati di
bilancio, sia necessaria visto l'aumento delle spese correnti.
Abbiamo comunque votato alcuni articoli della finanziaria che
condividiamo, mentre, ad esempio, su tutta la parte della spesa del
personale siamo state fortemente critiche, ma non perché non
condividiamo il fatto che ci debbano essere dei rinnovi
contrattuali o piuttosto che ci debbano essere nuove assunzioni, ma
che tutto questo debba rientrare nella riorganizzazione
dell'Amministrazione della macchina amministrativa. Questo anche
per rendere più attrattiva quella che è adesso una professione che
non va per la maggiore; iniziamo a vedere concorsi che non
raggiungono neanche il numero di persone necessarie per le
assunzioni, quindi, sotto questo punto di vista, forse una
valutazione anche sul benessere organizzativo all'interno della
macchina amministrativa dovrebbe essere fatta.
Siamo molto critiche e lo siamo sempre state rispetto alla
proroga delle PPO messe all'interno di questa manovra e continuiamo
a pensare che non ci sia la dovuta attenzione per i vigili del
fuoco e per il Corpo forestale, come abbiamo evidenziato negli
ordini del giorno.
Le importanti risorse sulla sanità, secondo noi, non trovano un
riscontro rispetto all'attrattività, altri settanta professionisti
nel 2023 se ne sono andati, continuiamo a vedere la scelta di
quell'ampliamento dell'Ospedale che assolutamente non condividiamo,
quindi già solo per quel grandissimo stanziamento, che, secondo
noi, sarà un buco nell'acqua come lo è da tempo, meritava di non
essere votato questo bilancio.
In più, rispetto alle varie proposte, come quella
dell'attrattività rispetto agli operatori socio-sanitari proposti
dai colleghi della Lega, che ci vedevano assolutamente favorevoli,
anche sotto questo punto di vista vediamo che non c'è nessuna
apertura, come sulla questione del ripristino del
bon
chauffage
, che, secondo noi, dovrebbe invece essere una delle
priorità di quest'Amministrazione.
Rispetto allo studentato, non abbiamo avuto grandi risposte se
non un probabile o possibile - non si sa bene - termine del 2026,
ma sicuramente lo potremo vedere. Poi sullo sviluppo sostenibile,
che è stato una parola fortemente rappresentata dal Presidente, ci
siamo trovate a votare in due un emendamento sul monitoraggio dei
ghiacciai. Ci stupisce infine anche la posizione presa sui
frontalieri, che non è altro che la posizione espressa dal deputato
Manes nei giorni scorsi. Ci sono tantissime cose che all'interno di
questa discussione sono state per noi motivo e convinzione del
nostro voto contrario, quindi questa è la posizione di PCP.
Presidente -
Consigliere Baccega, a lei la parola.
Baccega (FI) -
Intervengo molto brevemente sulla legge di
stabilità. Per noi di Forza Italia è certamente stata una riunione
del Consiglio regionale piuttosto chiara e lampante delle volontà
politiche di questa maggioranza. La mancanza della
riorganizzazione, tanto richiesta fin dal 2023, il no al
bon de
chauffage
, il no all'indennità sanitaria per tutti gli
operatori della sanità in Valle d'Aosta, il no a investire le
risorse necessarie e opportune per l'edilizia residenziale pubblica
e per la ristrutturazione di alloggi all'interno, al di là del 110
e dei progetti PINQuA, il no a tante suggestioni che sono state
proposte anche da altri colleghi della minoranza per dare un po'
più di corposità alle vostre idee politiche... una moltitudine di
annunci che sono stati fatti, a partire da quello del milione e 800
mila euro, quindi un sacco di soldi che sono stati distribuiti a
pioggia. Vediamo incomprensibili le risorse per Aosta, una città
che genera avanzi di amministrazione ormai datati, fino a 20
milioni l'anno scorso; credo che ci siano delle grosse
perplessità.
Abbiamo chiesto in Commissione l'elenco degli avanzi di
amministrazione dei Comuni, il CELVA, non è pervenuto, lo
chiederemo in un altro ambito.
Per noi la sanità è comunque sacra e come abbiamo fatto in
passato, continueremo a votare percorsi sulla sanità e tutte le
proposte sulla sanità, lo abbiamo fatto e continueremo a farlo, ma
l'auspicio è di vedere quanto prima dei risultati di efficacia e di
efficienza, perché è poi la concretezza di quello che si vive
quotidianamente, dal Pronto Soccorso, ai reparti e al territorio,
che è importante. La proposta di riorganizzazione, l'assistenza
residenziale e territoriale che è tutta sulla carta ma in concreto,
per adesso, non ci ha fatto vedere nulla perché è tutto da
realizzare secondo il piano salute e benessere sociale.
C'è poca attenzione alla povertà ma soprattutto alle nuove
povertà. È un bilancio di previsione per il quale noi abbiamo
palesato anche dei voti favorevoli in alcuni articoli che ci
sembrava corretto sostenere, però credo che il quadro generale e la
prospettiva di carattere generale non ci fa vedere un futuro di
rilancio e di prospettiva, per questo sul disegno di legge n. 127
il nostro voto non sarà favorevole ma sarà contrario.
Poi il collega capogruppo Marquis interverrà sul disegno di
legge n. 128.
Presidente -
Consigliere Manfrin, a lei la parola.
Manfrin (LEGA VDA) -
Credo sia sotto gli occhi di tutti
in quest'aula l'atteggiamento che la Lega ha tenuto in questi
giorni di Consiglio. Il gruppo Lega ha, senza steccati partitici di
sorta, esaminato con attenzione il documento del bilancio di
previsione, ha formulato le proprie valutazioni e le ha poi
trasposte nel voto che è stato espresso sui singoli articoli.
In alcuni casi abbiamo dato il nostro voto favorevole perché
ritenevamo che ci fossero delle azioni positive per la nostra
comunità, ma altrettanto concretamente abbiamo presentato delle
proposte migliorative rispetto a quello che questa maggioranza ha
fatto, proposte concrete che non posso che evidenziare ancora una
volta avrebbero migliorato la nostra Regione, avrebbero dato delle
risposte in tantissimi casi e che però non sono state prese nemmeno
in considerazione.
Abbiamo chiesto di ripristinare il
bon chauffage
, una
richiesta forte che arriva proprio per rispondere alle esigenze
delle famiglie, esigenze importanti, rispondendo alla sfida che il
vicepresidente Bertschy - purtroppo non lo vedo in aula - ci aveva
lanciato dicendo qualche Consiglio fa: "Trovate le risorse e poi
vedremo". Le risorse le abbiamo trovate ma il vostro voto comunque
non è stato favorevole, ovviamente con le scuse più varie, perché
si è difesa con le unghie e con i denti una posta di bilancio che
consta di 91 milioni di euro, che non ha alcun vincolo ma dalla
quale non si vuole togliere neanche un euro perché qualcuno dice di
aver preso degli impegni. Io mi sono chiesto cosa sarebbe successo
se ci fossero stati meno soldi su questo fondo, perché non è
stabilito che ogni anno ci siano quelle cifre su quel fondo, ma
tant'è. Abbiamo chiesto di prendere un impegno per il futuro con le
persone che si occupano della sicurezza, i vigili del fuoco che si
trovano ad avere una caserma che non è nelle condizioni di poterli
ospitare al meglio, una caserma che necessita di numerosi
interventi e neanche questo è un impegno che è stato raccolto.
Abbiamo chiesto di dare la medesima dignità a tutte le figure
che si occupano della nostra sanità e soprattutto abbiamo chiesto
di applicare una misura di aiuto a quelle figure che maggiormente
abbiamo perso dal 2021 ad oggi - abbiamo perso 30 operatori
socio-sanitari in Valle d'Aosta - e, nonostante questo, non si è
voluto dare il via libera e questa è stata una scelta politica. Io
in questa ho rivisto una scelta e delle frasi che il presidente
Testolin fece il 31 marzo del 2020 quando dichiarò, durante la
pandemia, che alcune OSS non si presentavano al lavoro, offendendo
e raccogliendo anche una serie di comunicati negativi da parte dei
sindacati, oltre che ovviamente dalle parti politiche che mi onoro
di rappresentare. Qui ho rivisto quest'impostazione che tende a
dire che ci sono alcune figure mediche che sono più importanti di
altre, quando noi riteniamo che sia giusto premiarle tutte allo
stesso modo perché tutte concorrono a prendersi cura delle persone
che non stanno bene.
Ancora abbiamo chiesto di dedicare i fondi necessari per poter
risollevare con una proposta concreta il prestito sociale d'onore,
abbiamo chiesto di destinare dei fondi che erano fondi regionali e
che devono rimanere nelle mani dei nostri cittadini. Anche su
questa proposta si è detto di no e si è preferito dare questi soldi
a chi arriva domani in Valle d'Aosta. Per noi, chi in Valle d'Aosta
vive o risiede da tempo viene prima di chi arriva domani. L'abbiamo
ribadito, avete detto e continuate a dire che invece voi preferite
chi arriva domani. Bene, almeno le posizioni da oggi saranno
chiare.
Abbiamo anche preso atto del fatto che il collega Caveri ci ha
insegnato che cos'è la maggioranza e l'opposizione, che se la
maggioranza fa un bilancio, non si può toccare perché l'ha deciso
la maggioranza, quindi ne prendiamo atto, però, avendo affrontato
con una sorta di apertura di credito e di spirito positivo questo
bilancio, abbiamo cercato di migliorarlo, non sono state recepite
le nostre proposte e quindi coerentemente la Lega Vallée d'Aoste
voterà contro.
Presidente -
Consigliere Restano, a lei la parola.
Restano (GM) -
Ci siamo confrontati, almeno per quanto
riguarda la minoranza, ampiamente su questa proposta di bilancio,
purtroppo prendiamo atto che non abbiamo potuto fare altrettanto
con una parte del Governo che non è intervenuta in maniera corposa
sull'argomento.
Questo bilancio direi che è rappresentativo della maggioranza
che l'ha proposto, almeno sicuramente di una parte di essa, una
maggioranza che, dal mio punto di vista, si può dividere almeno in
tre parti e la divisione è abbastanza chiara: da una parte, ci sono
le forze della
recomposition
, della
réunion
, in
centro troviamo le forze progressiste del PD, un alleato leale,
corretto, disponibile ad affrontare ogni situazione, silenzioso -
se vogliamo anche aggiungere - e, dall'altra, gli "altri", mi
permetto di chiamarvi così, per intendere gli altri autonomisti
come noi.
Appare quindi chiaro che l'asse portante del bilancio sta
essenzialmente nell'accordo di ferro tra due forze: il PD e le
forze della
recomposition
e sono loro credo che abbiano in
parte contribuito, da protagonisti, a redigere, a scrivere questo
bilancio, che è stato scritto secondo i canonici criteri vecchio
stile pre-elettorale se vogliamo dire, perché quello che stiamo
facendo è andare verso un'elezione: le elezioni europee, e lì sarà
curioso vedere quali saranno le alleanze ma soprattutto vedere i
risultati.
Qualcuno prima ha detto che la politica si fa anche fuori, è
vero che qua si fa amministrazione ma si fa anche politica e
notiamo - tra una bandierina e l'altra - quanta politica riusciamo
a fare.
Da parte nostra, come abbiamo potuto cercare di dare dei
suggerimenti, di insinuarci nelle maglie del bilancio, preso atto
che non possiamo entrare a gamba tesa - per le questioni ben
spiegate da Manfrin e dall'assessore Caveri - all'interno delle
poste di bilancio e spostare come vogliamo i soldi perché non
abbiamo i numeri, è democrazia. Abbiamo cercato di portare un
apporto in termini di idee. Le idee le abbiamo esplicitate con
degli ordini del giorno, mi dispiace che qualcuno - l'assessore
Caveri - l'abbia un po' delegittimato... ha detto: "Un ordine del
giorno non si nega a nessuno". In altri momenti critici che ho
vissuto personalmente un ordine del giorno era stato valutato in
maniera molto pesante quale atto politico, perché l'ordine del
giorno è un atto politico e noi vogliamo contribuire in termini di
atti politici e di idee laddove vediamo una certa carenza di idee e
abbiamo cercato di portarle in evidenza in questa sala. L'abbiamo
fatto da forza autonomista, liberali, di centro, conservatrici e
riformisti, che guardano al dialogo con la possibilità di
esprimersi e di realizzare le proprie opinioni, guardando con
simpatia verso il Centro-Destra ma soprattutto guardando con
attenzione la possibilità di confrontarsi e di portare fattivamente
la propria opinione in questo contesto.
Abbiamo portato, tra tutti, tanti ordini del giorno che hanno
cercato di influenzare la vostra opinione ma soprattutto che
credono che abbiano dato un'idea di un gruppo che fornisce una
possibilità diversa di redigere il bilancio: per "gruppo" intendo
la minoranza, anche quella più estrema dall'altra parte. Si poteva
fare qualcosa di diverso, anche con le differenze che ci
contraddistinguono. Questo vecchio metodo invece che avete
utilizzato ci porta al classico bilancio pre-elettorale, dove si
sono dati un po' di soldi di qua, un po' di soldi di là,
dimenticando un settore cruciale: quello del turismo, dimenticando
il settore dello sport e dimenticando, per certi aspetti, il
sociale e una piccola parte della sanità...
Presidente -
Per un errore tecnico è stata tolta la
parola...
Restano (GM) -
...sono l'unico che si astiene e voi mi
togliete la parola... siete sempre i soliti "prepotenti"...
(risate in aula)
Presidente -
Altri? Se non ci sono altri interventi,
metto in votazione. La votazione è aperta. La votazione è
chiusa.
Presenti: 35
Votanti: 34
Favorevoli: 19
Contrari: 15
Astenuti: 1 (Restano)
Il disegno di legge n. 127 è approvato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK