Consiglio Regionale della Valle d'Aosta - Oggetto del Consiglio n. 1435 del 28 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1435 del 28 luglio 2005 - Resoconto
OGGETTO N. 1435/XII - Norme in materia di progettazione
antisismica in Valle d'Aosta. (Interpellanza)
Interpellanza
Ricordato che è attiva, dal novembre 2004, la suddivisione
del territorio italiano in diverse zone sismiche, a seconda
dell'intensità del rischio sismico;
Osservato che il territorio valdostano è situato in gran
parte nella zona 4 (pochi comuni sono inseriti nella zona
3);
Osservato altresì che, in riferimento alla zona 4, è lasciata
facoltà alle singole Regioni di introdurre o meno l'obbligo della
progettazione antisismica;
Appreso che tutte le Regioni italiane, con eccezione della
Valle d'Aosta, hanno già disciplinato la materia;
Ritenuto opportuno conoscere i motivi che hanno finora
impedito o sconsigliato alla nostra Regione di disciplinare detta
materia;
il sottoscritto Consigliere regionale
Interpella
Il Presidente della Regione e l'Assessore competente per
sapere:
1) per quali motivi la Regione Autonoma Valle d'Aosta non ha
ancora disciplinato il tema della progettazione antisismica in zona
4;
2) se si intende colmare il vuoto normativo in materia e, in
caso affermativo, con quali contenuti, tempi e modalità.
F.to: Curtaz
Presidente - La parola al Consigliere Curtaz.
Curtaz (Arc-VA) - Un'illustrazione brevissima. A noi
risulterebbe che dal novembre 2004 è attiva sul territorio
nazionale la suddivisione del territorio in diverse zone sismiche.
Il territorio valdostano è situato in gran parte nella zona 4,
quella di modesto rischio sismico, mentre alcuni comuni sono
inseriti nella zona 3. In riferimento alla zona 4, è data facoltà
alle singole regioni di introdurre o meno l'obbligo di
progettazione antisismica. Sempre a noi risulterebbe che, mentre
tutte le altre regioni italiane hanno già legiferato in materia, la
nostra Regione non ha ancora disciplinato questa materia.
L'interpellanza quindi ha uno scopo di tipo conoscitivo, cioè
vorremmo capire
"per quali motivi la Regione Valle d'Aosta non
ha ancora disciplinato il tema della progettazione antisismica"
e
"se si intende colmare il vuoto normativo in materia e, in
caso affermativo, con quali contenuti, tempi e modalità"
.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Comincio subito con il dire che si tratta di una
materia in divenire anche piuttosto complessa. In ogni caso, la
Giunta regionale, con deliberazione n. 5130 del 30 dicembre 2003,
in ottemperanza alle disposizioni dell'ordinanza emergenziale del
Presidente del Consiglio dei Ministri n. 3274 del 20 marzo 2003,
provvedeva all'individuazione, formazione ed aggiornamento delle
zone sismiche sul proprio territorio, sulla base dei criteri
dettati dallo Stato e della proposta di classificazione derivante
dalla Commissione nazionale di previsione e prevenzione dei grandi
rischi. Questo significa che la Regione è vero che poteva definire
la zonizzazione, ma era molto condizionata in questa scelta perché
i criteri individuati dal Ministero erano una sorta di "rotaia" che
già predefiniva la situazione. Vi è quindi un'imprecisione
nell'interpellanza, dove indica il novembre 2004 come data di
classificazione del territorio nazionale in riferimento al rischio
sismico. La stessa ordinanza prevedeva all'articolo 2, comma 1, la
facoltà delle regioni di introdurre o meno l'obbligo della
progettazione antisismica nelle zone 4 a basso rischio. Nella già
citata deliberazione della Giunta regionale si disponeva di non
introdurre l'obbligo della progettazione antisismica nelle zone 4,
riservandosi di provvedervi eventualmente in un momento successivo,
anche in relazione alla nuova mappatura che avrebbe dovuto essere
predisposta entro un anno dall'ordinanza n. 3274/2003, che diceva
che entro un anno si sarebbero riparametrati i criteri per cui
quella classificazione che si era fatta all'inizio poteva non
essere valida, come poi è successo.
L'azione programmatica della Regione non è stata una scelta
isolata, ma è stata fatta dalla maggior parte delle regioni
italiane. Sono state solo 5 le regioni che hanno fatto una legge,
ma perché si trovavano in una situazione complessa, cioè si
trovavano con zone ad alto rischio sismico e con zone a rischio
sismico zero; di conseguenza, per non trovarsi in una situazione
omogenea, ma in senso negativo, si sono dotate di una norma. Tutte
le altre regioni italiane hanno adottato il nostro stesso criterio
ed era inevitabile vista la transitorietà della disposizione;
quindi, per quanto riguarda la zona 4, abbiamo disciplinato
amministrativamente la materia.
Per comprendere il riguardo precauzionale per l'incolumità
pubblica, ricordo che la stessa ordinanza prevedeva che, entro 5
anni dalla pubblicazione, si provvedesse alla verifica strutturale
di una serie di edifici ed infrastrutture dichiarate strategiche
per finalità di protezione civile e sensibili in caso di
"collasso", il cui elenco, concordato a livello interregionale, è
praticamente parallelo a quello definito dallo Stato. Avevamo dato
- vi sono tutta una serie di circolari che vi posso fornire - il
suggerimento che, nel caso di nuove costruzioni e/o di interventi
strutturali su tali manufatti, si provvedesse alla progettazione
e/o al consolidamento applicando la normativa sismica, anche per le
zone 4.
L'ordinanza n. 3274/2003 a tutt'oggi non è ancora cogente,
perché è passata attraverso una serie di proroghe che hanno
traslato la data di entrata in vigore all'8 agosto 2005. Vi è una
novità del tutto recente che è la normativa sulle costruzioni e la
Conferenza Stato-Regioni ha chiesto di rinviarla. Anche la nuova
classificazione definitiva del territorio nazionale non ha percorso
interamente il proprio iter legislativo di approvazione, restando
quindi un rapporto tecnico formulato dall'Istituto nazionale di
geofisica e vulcanologia depositato presso il Dipartimento
nazionale della Protezione civile, in attesa di una prossima
validazione in Conferenza Stato-Regioni. Da tale documento emerge
una variazione importante, che imporrebbe che tutto il territorio
valdostano da zona 4 diventi zona 3. Come dicevo, negli ultimi mesi
si sono sovrapposte anche le nuove norme tecniche per le
costruzioni, predisposte dal Ministero infrastrutture e trasporti,
che richiamano e ricomprendono anche la normativa antisismica. Tale
sovrapposizione, oltre che generare confusione presso gli operatori
del settore, sta comportando un ulteriore rinvio dell'entrata in
vigore dell'ordinanza n. 3274/2003, ipotizzato di 18 mesi, così
come recentemente richiesto dal Presidente della Conferenza dei
Presidenti delle Regioni in data 18 luglio 2005, al fine di
omogeneizzare gli aspetti normativi, anche in relazione al prossimo
passaggio in Conferenza unificata delle già citate norme tecniche
per le costruzioni.
Quali sono le prossime azioni normative e tecniche a livello
regionale? Le prossime azioni normative e tecniche a livello
regionale debbono essere strettamente correlate all'effettiva
entrata in vigore delle numerose norme e disposizioni che ho prima
citato, rammentando che è competenza esclusiva dello Stato definire
i criteri di classificazione e le norme tecniche progettuali. Le
azioni a livello regionale, infatti, sono sempre scaturite da una
fase di confronto ed omogeneizzazione a livello interregionale,
conseguente ad una nuova condizione legislativa di inquadramento in
ambito statale. L'indeterminazione tecnico-legislativa a livello
nazionale può rendere vani interventi normativi attuali a livello
locale, che sono limitati alla classificazione sismica del
territorio ed all'applicazione delle disposizioni tecniche.
Nonostante questo quadro confuso, l'Amministrazione regionale
sta approfondendo la conoscenza geofisica del territorio regionale,
vi è qui un progetto INTERREG "Spazio Alpino SISMOVALP" per
instaurare rapporti di collaborazione e consulenza tecnica con
centri a rilevanza internazionale, come l'EUCENTRE di Pavia, e con
l'Istituto nazionale di geofisica e vulcanologia, che ha
recentemente riattivato una stazione di osservazione nella
Valdigne. Vorremmo poter dare un'interpretazione ai loro criteri,
che ci consenta sulla base di tutte queste conoscenze di vedere se
riusciamo non dico ad evadere dalla zona 3, ma non vorremmo essere
costretti a essere in zona 3 solo per dei criteri che sono di larga
massima.
Le azioni prossime da adottare in conseguenza della definitiva
formalizzazione degli atti normativi e tecnici sopra indicati sono
prima di tutto una definitiva classificazione del territorio
valdostano, applicando quei criteri con delle osservazioni che
possono scaturire da queste indagini; poi si passerà a delle
disposizioni regolamentari sull'applicazione della nuova normativa
tecnica sulle costruzioni, anche in recepimento di quella che sta
elaborando lo Stato; all'attivazione di un programma finanziabile
di verifiche ed interventi di consolidamento sulle strutture
strategiche e sensibili, qui guardate che una consulenza di questo
tipo è sempre molto onerosa, si parla di 40-50 mila euro; dovremo
poi fare un ripensamento sull'organizzazione tecnico-amministrativa
per assolvere alle nuove funzioni ed incombenze. Ho tutti gli atti
a disposizione, sia le deliberazioni di Giunta che le circolari,
che in questo periodo danno precise disposizioni su come
comportarsi; fra l'altro, abbiamo avuto un comportamento molto
chiaro e così mi pare sia avvenuto per quanto riguarda gli enti
locali.
Presidente - La parola al Consigliere Curtaz.
Curtaz (Arc-VA) - Ho ascoltato con una certa attenzione
l'esposizione dell'Assessore e devo francamente dire che ci ho
capito poco, non certo per responsabilità dell'Assessore, forse per
mancanza da parte mia di cognizioni tecniche adeguate. Una cosa che
ho capito è che la materia è in uno stato di confusione, perché, se
non sono neppure chiare le zonizzazioni e se vi è rischio di
modifica delle zonizzazioni delle zone sismiche, è evidente che
ogni ragionamento non può farsi a prescindere da una zonizzazione
che abbia il carattere della definitività, perché mi sembra si
tratti di una materia che, una volta stabilito se una zona ha un
certo rischio sismico, non sono certo eventi di qualche mese o di
qualche anno che possono modificare la qualificazione di grave, o
leggera, o intermedia sismicità della zona.
Prendo atto della risposta, credo però che occorra da parte
dell'Amministrazione regionale fare uno sforzo che deve tener conto
delle proprie competenze e uno sforzo affinché vi sia una maggiore
chiarezza a tutti i livelli, perché il problema che si pone da
parte dei proprietari, dei progettisti, di tutti coloro che hanno a
che fare con la realizzazione di manufatti è quello di sapere o
meno con quali criteri devono essere costruiti. Immaginiamo solo
per le opere pubbliche - ma questo potrebbe valere in certe ipotesi
anche per le opere private - cosa significa progettare un certo
edificio senza tener conto di precauzioni sismiche, quando poi
potrebbe succedere che nel giro di qualche mese o di qualche anno
la costruzione non è più adeguata, quindi deve essere rivista alla
luce delle nuove normative.
Penso che, con tutto il buon senso possibile, sia una legittima
richiesta quella di indirizzarci al Governo regionale, di fare
tutti i passi possibili, sia quelli di propria competenza, sia
quelli in riferimento a competenze altrui, che però vanno
sollecitate, in modo che sia consentito al cittadino e a tutti gli
interessati alla materia di poter agire con una certa tranquillità.
Oggi ci troviamo in un'anarchia di carattere normativo, seppure
colmata dalle indicazioni e dalle circolari che ha emesso la
Regione, intanto però non abbiamo chiarezza su niente. Mi è
sembrato di capire che è stato contestato quello a cui ho fatto
riferimento, quando dicevo che la Valle d'Aosta è l'unica Regione a
non aver normato, ma non credo che questo sia scorretto perché ho
qui una ricerca internet, dove mi si dice: "ad eccezione della
Valle d'Aosta, altre regioni nelle quali sono situati i comuni in
zona A, hanno già preso posizione, ma con orientamenti diversi".
Questo la dice lunga, chi lo ha fatto, l'ha disciplinato con
orientamenti diversi. L'importante, tuttavia, è che vi sia un
orientamento, in modo che i cittadini, i proprietari, i progettisti
sappiano cosa fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK