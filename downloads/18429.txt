Consiglio Regionale della Valle d'Aosta - Oggetto del Consiglio n. 1535 del 28 settembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
AMBIENTE
ASSETTO DEL TERRITORIO
Precedente
Successivo
Resoconto integrale del dibattito dell'aula
Oggetto del Consiglio n. 1535 del 28 settembre 2000 - Resoconto
OGGETTO N. 1535/XI Iniziative per la salvaguardia della Conca
di Cheneil in Comune di Valtournenche. (Interpellanze)
Interpellanza Saputo che il Comitato tecnico di valutazione
dell’impatto ambientale (V.I.A.) ha espresso
unanimemente parere negativo sul progetto stradale della Conca di
Cheneil (Valtournenche);
Richiamate le precedenti iniziative consiliari
sull’argomento e ribadita la propria totale
contrarietà al progetto che, se realizzato, potrebbe incentivare
appetiti speculativi relativamente ad una zona di incomparabile
bellezza paesaggistica;
Ritenuto opportuno conoscere l’orientamento della
Giunta a tale proposito;
il sottoscritto Consigliere regionale
Interpella
l’Assessore competente per sapere:
1) se intende accogliere le osservazioni del Comitato tecnico ed
esprimere il proprio definitivo parere negativo
sull’opera;
2) quali iniziative intende eventualmente adottare per la
salvaguardia della Conca di Cheneil.
F.to: Curtaz
Interpellanza Richiamato il progetto presentato dalla
consorteria di Cheneil in Comune di Valtournenche per la
realizzazione di una pista trattorabile;
Appreso dagli organi di informazione che il comitato tecnico per
l’ambiente avrebbe bocciato tale progetto;
Sottolineato come le esigenze di questa frazione siano state da
diversi anni oggetto di varie proposte progettuali;
Preso atto che in relazione al progetto della funivia di
Dolonne, anch’esso oggetto di bocciatura del V.I.A.,
l’Assessore competente ha sottolineato in più
interviste che il parere del comitato tecnico non è di per sé
vincolante, ma che comunque la decisione spetta alla Giunta
regionale;
i sottoscritti Consiglieri regionali
Interpellano
la Giunta regionale per sapere quali intendimenti ha in merito a
tale questione.
F.to: Collé - Comé - Marguerettaz
Président
Je rappelle que l'interpellation dont au point
40 sera examinée conjointement à l'interpellation dont au point
23.
La parole au Conseiller Curtaz.
Curtaz (PVA-cU)
Credo che la vicenda di Cheneil non abbia
bisogno di particolari illustrazioni, quindi mi permetterò di
rilevare solo due cose.
La prima è che questa interpellanza risponde ad una mia
curiosità, perché bastava avere un po' più di pazienza e una
risposta alla prima domanda sarebbe venuta dal deliberato della
Giunta. È poi un modo di portare a conoscenza dell'opinione
pubblica questa vicenda.
Ma a me interessa più la seconda domanda, perché
indipendentemente dalla risposta che l'Assessore darà alla prima,
il problema della salvaguardia di una Conca come quella di Cheneil
rimane immutato. E questo perché Cheneil e la sua vicenda sono
diventati importanti anche per l'aspetto simbolico che questa
località ha saputo richiamare in questa occasione.
Non a caso abbiamo visto che su questo argomento, che per certi
versi potrebbe anche sembrare secondario rispetto agli enormi
problemi che la Regione deve affrontare, c'è stato un dibattito
interessante favorito dall'iniziativa del quotidiano "La Stampa",
che ha dato spazio ad alcune lettere di turisti, di Valdostani, di
residenti, di persone bene o male interessate a questa vicenda, con
un dato che voglio sottolineare.
Un dato che se da una parte mi fa piacere, dall'altra mi
preoccupa, e cioè quello che emerge dalle lettere che vengono
scritte ai giornali, forse perché chi scrive ha una particolare
sensibilità - e la stessa esperienza si era ripetuta rispetto al
Foyer de fond di Rhêmes - è che in genere i turisti sono più
attenti dei Valdostani alle questioni ambientali, alla tutela del
nostro paesaggio. Questo mi sembra un dato che deve farci
riflettere.
Président
La parole au Conseiller Collé.
Collé (Aut)
Come diceva Curtaz, l'estate è stata
caratterizzata almeno nella prima parte da diversi interventi su
una rubrica de "La Stampa", legati alla "questione Cheneil".
Voglio ricordare che questa è una consorteria esistente fin dal
medioevo, che quando nel 1974 è stata fatta una legge regionale per
il riconoscimento di queste consorterie, la consorteria di Cheneil
in quel momento non chiese il riconoscimento, ci furono dei ricorsi
e il Consiglio di Stato diede ragione alla consorteria.
Negli anni '40 si ristrutturarono due dei tre tramuti presenti
in questa località e negli anni '60 ci fu un certo abbandono alla
vita agricola di questa Conca, dovuto anche al turismo imperante,
in modo particolare a quello che stava diventando, giorno dopo
giorno, Cervinia.
La consorteria ha tre tramuti, 800 ettari è il suo territorio e
può contare su 147 capi bovini.
Oggi, tornando a quell'abbandono, si pascolano dei manzi allo
stato brado, e questo sappiamo tutti che è un po' l'ultima tappa;
quando si ha un alpeggio e si arriva a questo, vuol dire vedere
morire l'alpeggio.
Due anni fa la consorteria di Cheneil decide, con le 40 famiglie
che la compongono, di riprendere in mano il discorso e far rivivere
dal punto di vista agricolo questa Conca.
Queste 40 famiglie, a parte qualche caso isolato, hanno a testa
la possibilità per 4 capi bovini; perché dico questo? Perché nei
vari articoli di giornale sono uscite delle dichiarazioni che,
secondo me, vogliono portare via il discorso da un ragionamento
giusto e corretto, e cioè quello della speculazione; credo che se
una consorteria è divisa in questo modo, diventerà difficile fare
della speculazione.
Lo studio che è stato fatto credo che sia un'indagine molto
accurata di tutto quello che è il territorio e la Conca di Cheneil,
si è pensato di ristrutturare due dei tre tramuti, quindi due dei
tre fabbricati esistenti; sono state previste delle piste per il
raggiungimento dei fabbricati e delle piste per il normale
svolgimento dell'attività agricola in alpeggio, una bonifica di
tutto il territorio e il famoso - che è quello per cui siamo qui a
discutere e che è quello che ha fatto sì che ci fossero tutti
questi interventi su "La Stampa" - dicevo, il famoso accesso alla
Conca di Cheneil.
Questo accesso è una pista trattorabile, regolamentata, con la
disponibilità della consorteria a qualsiasi tipo di
regolamentazione, che a mio modo di vedere è indispensabile per uno
sviluppo concreto della Conca di Cheneil. Sovente siamo qui a
parlare di migliorare la qualità della vita dei cittadini
valdostani, e poi quando, per tutta una serie di coincidenze,
affrontiamo questo discorso, preferiamo discostarci, vivendo qui ad
Aosta e guardando quant'è bella Cheneil lassù, e non vogliamo
entrare nei problemi dei residenti e di coloro che hanno il pascolo
in quella località.
L'alternativa a questo discorso, che è anche prevista dal piano
regolatore e che stava molto a cuore all'allora Assessore
Riccarand, era la teleferica per il trasporto delle merci e un
ascensore per le persone. Intanto va detto che il costo di questa
operazione, non aggiornato ad oggi perché sarebbe impossibile
farlo, ma all'epoca in cui fu affidato lo studio, era di 4 volte
superiore al costo di realizzazione dell'attuale prospettiva.
Senza poi parlare di quelli che sono i costi di gestione, perché
se mettere in atto questo studio per la consorteria costa circa 4
miliardi e quindi la consorteria deve tirare fuori di tasca propria
2,5 miliardi per la realizzazione, lascio pensare cosa possa voler
dire un progetto di questo genere, ma soprattutto lascio pensare
cosa possa voler dire in termini economici la gestione di questi
due impianti.
Abbiamo appreso dai giornali che c'è stata la bocciatura del
VIA, e intanto chiediamo la conferma di questa notizia che abbiamo
appreso dagli organi di informazione.
È evidente che se questa bocciatura dovesse andare avanti così
come l'ha decisa il VIA, la mia preoccupazione va a quella che è
una delle più belle zone della Valle d'Aosta e che rischia
veramente di andare in rovina, perché qualora la consorteria
vedesse che anche la Regione li abbandonasse, essendo già oggi non
troppo su di morale per tutte queste preoccupazioni burocratiche e
non, e vedendosi ostacolata in questo progetto, potrebbe decidere
per il totale abbandono della Conca di Cheneil.
E allora qui sì mi chiedo cosa i turisti fra 10 o 15 anni
scriveranno sulla rubrica de "La Stampa".
È anche vero che il piano regolatore di Valtournenche prevede
l'ascensore per persone e la teleferica, ma bisogna anche dire
correttamente che nel programma della maggioranza attuale, quella
che ha vinto le elezioni quattro mesi fa, era indicato che la
maggioranza era favorevole allo studio presentato dalla consorteria
di Cheneil.
È anche vero che il piano regolatore individua la costruzione di
un unico tramuto, posizionato in maniera totalmente diversa dai tre
tramuti attuali, cioè la localizzazione in un'area nuova di una
stalla, questo però va in contrasto con il PTP. Questa è una cosa
che ho scoperto e quindi anche qui è un qualcosa previsto da un
ente pubblico, ma che va in contrasto con quanto previsto da un
altro ente pubblico.
È anche vero che non prevede la pista di cui parlavamo prima, ma
dobbiamo dire per quanto riguarda il Comune di Valtournenche - ma
lo stesso si può dire per altri comuni - che ad esempio la pista
delle Mandes è stata costruita sebbene non fosse inserita nel piano
regolatore, quindi credo che questo possa essere un ostacolo in
qualche modo superabile, così com'è stato superabile in passato in
altri comuni e probabilmente lo sarà anche d'ora in avanti.
Mi auguro sinceramente, Assessore, che non sia legato al piano
regolatore il motivo per dire no a tutti i costi; mi auguro che ci
sia del buon senso!
Mi sento di chiedere ai Verdi per l'interpellanza che hanno
presentato, se hanno visionato questo progetto che io ho avuto modo
di vedere e che non mi sembra assolutamente un progetto
dannoso.
Credo che non si possano fare speculazioni perché è lo stesso
piano regolatore che non prevede la costruzione di nuovi edifici,
che non prevede la costruzione di impianti a fune, che non prevede
assolutamente nulla di nuovo. In più, c'è dall'altra parte la
garanzia a dare una disponibilità per una regolamentazione seria ed
accurata.
Quindi credo che si debba dare retta a queste 40 famiglie da una
parte, ma poi ad un'intera collettività, visto che anche lo stesso
comune porta avanti questo studio.
Qui non si tratta solo di dire sì o no ad un progetto; si tratta
piuttosto di dire sì a una tradizione che va avanti nei secoli, di
dire sì ad un aspetto culturale della nostra regione, di dire sì al
mantenimento dell'agricoltura di cui tanto sovente parliamo, ma che
alla prova dei fatti dobbiamo vedere se mettiamo in pratica.
Terminando auspico che, al di là delle decisioni prese dal VIA,
la Regione non si limiti a guardare la delibera, non si limiti a
visionare il parere espresso dal VIA, ma che al più presto
organizzi una riunione con gli interlocutori, cioè con la
consorteria di Cheneil da una parte e il Comune di Valtournenche
dall'altra.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
È evidente che la mia risposta darà
soddisfazione da una parte e creerà un po' di sgomento dall'altra,
ma, considerato che è difficile nel corso di una risposta ad una
interrogazione argomentare ed entrare nel merito delle questioni in
modo approfondito, mi limiterò a rispondere alle domande che sono
state poste.
Per quanto riguarda la Conca di Cheneil, ci troviamo di fronte
ad un qualcosa che deve essere salvaguardato perché è un patrimonio
di tutti, e così com'è giunta a noi, oggi, credo che sia nostro
dovere, nel momento in cui assumiamo delle responsabilità,
garantire che così giunga anche ai nostri figli.
Detto questo, per quanto riguarda la procedura di VIA, perché
qui stiamo parlando di quanto avviene all'interno della procedura
di VIA rispetto ad un progetto che è stato presentato, un progetto
che riguarda la salvaguardia e lo sviluppo eventuale agricolo del
comprensorio di Cheneil, il parere del comitato è stato detto è
negativo. Non è negativo solo il parere collegiale del comitato, ma
sono negativi anche alcuni pareri dei vari servizi che sono
chiamati ad esprimersi, in modo particolare è negativo il parere,
che per quanto riguarda la Giunta regionale è vincolante, del
servizio tutela del paesaggio.
Non posso oggi esprimere quello che sarà il giudizio conclusivo
della Giunta, perché sarà la Giunta ad esprimersi; posso dire qual
è l'orientamento mio personale e anche quello della Giunta perché
prima di dare la risposta un minimo di confronto lo abbiamo avuto,
e l'orientamento è quello di prendere atto del parere negativo
espresso dal comitato sulla base di una questione relativamente
semplice. Buona parte di questa Giunta ha già avuto modo di
discutere la "questione Cheneil" nel 1997, quando in maniera
approfondita e compiuta abbiamo esaminato la variante n. 2 al piano
regolatore comunale di Valtournenche, e in quella sede ci siamo
espressi rispetto alle possibilità di accesso e rispetto anche alle
questioni attinenti l'eventuale recupero dei fabbricati destinati
ad alpeggio. Quindi credo che a quello strumento urbanistico vada
fatto ancora riferimento.
Se è vero che l'attuale maggioranza che amministra il Comune di
Valtournenche ha delle idee diverse rispetto a quelle che sono
state a suo tempo approvate e deliberate, valuteremo al momento
opportuno le proposte e rispetto a quelle ci esprimeremo.
Vorrei che fosse colta la differenza del momento: stiamo
valutando adesso un progetto specifico e siamo in sede di procedura
di valutazione di impatto ambientale rispetto a questo progetto;
altro discorso è la valutazione complessiva della destinazione e
quindi degli assetti complessivi di un comprensorio, che dovranno
essere valutati, e se quelli previsti dagli attuali strumenti non
sono di gradimento e si ritiene di doverli modificare, saranno
esaminati in altra sede.
Nel concludere la seconda domanda posta dal Consigliere Curtaz,
non vorrei aver sottovalutato la portata di questa domanda, come
forse ho fatto rispetto alla valenza che lui ha voluto dare
nell'introduzione, ma ho interpretato questo "eventualmente" come
l'alternativa da dare nel caso in cui la risposta alla prima
domanda fosse di segno opposto, e quindi mi limiterò a dire che gli
strumenti legislativi che abbiamo a disposizione dal punto di vista
della salvaguardia e della tutela del territorio e del paesaggio
sono sufficienti per tutelare il comprensorio. Non credo che sia il
caso di pensare o di concretizzare iniziative particolari.
Mi consenta una battuta il Consigliere Curtaz in relazione al
fatto che molto spesso sono i turisti ad essere più attenti
rispetto ai locali alle questioni attinenti la salvaguardia del
territorio. È abbastanza scontato che sia così ed è facile che sia
così, nel senso che qui ci viviamo noi e i turisti di solito
vengono per apprezzare il nostro paesaggio.
Président
La parole au Conseiller Curtaz.
Curtaz (PVA-cU)
Intanto ringrazio l'Assessore Vallet. Devo
dire che apprezzo la sua sincerità, anche quando non mi risponde ad
una domanda dicendo che l'aveva male interpretata; effettivamente
il tenore letterale della seconda domanda poteva indurre
all'interpretazione che egli ha dato, quindi non ho da fare
osservazioni particolari, semmai sarà un tema su cui
ritorneremo.
Prendo atto con soddisfazione della risposta che l'Assessore e
la Giunta danno alla nostra questione, e quindi prendo atto che ci
sarà una valutazione di impatto ambientale negativa sul
progetto.
Voglio ancora utilizzare un minuto, mi consenta il Presidente,
non tanto per rispondere all'Assessore, ma per rispondere a Collé.
Ciò solo per ricordare all'amico Collé che egli parte da alcuni
dati sbagliati, soprattutto da uno piuttosto grossolano; lui ha
insistito sul fatto che c'è la consorteria e che quindi sarebbe
impossibile fare cambiamenti di destinazione. Caro Collé, la
consorteria non c'è più, perché i consorzisti, con un atto
probabilmente nullo, si sono recati da un notaio e hanno sciolto la
consorteria. Questo è stato il primo passo per dare il via agli
eventuali appetiti speculativi sulla zona. Perché: punto primo
eliminare la consorteria, punto secondo cominciare a costruire la
strada; i fenomeni speculativi nella nostra regione, caro Collé,
sono sempre stati introdotti in questo modo, quindi questo è il
sospetto che ci dobbiamo far venire!
Poi tutte le osservazioni che ha fatto Collé sull'agricoltura di
montagna e sui disagi delle persone, sono tutti condivisibili; però
dobbiamo mettere sullo stesso piatto le esigenze di queste persone
e anche le esigenze di salvaguardia del nostro territorio, che
spesso coincidono. Spesso ci sono contraddizioni da superare, non
dico che sia un esercizio facile quello di mettere assieme queste
due esigenze, ma è uno sforzo che dobbiamo fare non dimenticando
quello che diceva l'Assessore Vallet: noi stiamo qua e gli altri
vanno e vengono.
Sì, ma noi dobbiamo fare in modo che gli altri continuino a
venire, perché se qui roviniamo tutto non vengono più, o meglio
gran parte del turismo, il turismo migliore, in Valle d'Aosta non
verrà più, ma verranno solo quelli che apprezzano il cosiddetto
"turismo di massa". Cerchiamo invece di inseguire un turismo più di
livello che apprezza il nostro ambiente, perché questa è una
scommessa per il nostro futuro.
Mi sono dimenticato di dire al Consigliere Collé che di 40
famiglie quasi la metà non sono d'accordo con la strada, e gli farò
avere la delibera del VIA, perché fra le persone che hanno
presentato delle osservazioni contro la strada ce ne sono diverse
di Cheneil!
Président
La parole au Conseiller Collé.
Collé (Aut)
Da una parte l'Assessore aveva detto che
avrebbe accontentato uno e non l'altro, ma l'Assessore, se non ho
capito male, ha dato anche una disponibilità a valutare e a
verificare a seguito di quanto ho affermato prima, cioè che il
programma dell'attuale maggioranza di Valtournenche sposava lo
studio fatto dalla consorteria di Cheneil; spero di non aver capito
male.
Quello che chiedo all'Assessore è quando intende verificare
questo, cioè se fosse possibile, prima di dare un parere, prima di
andare ad esprimersi su quanto scritto dal VIA, altrimenti andiamo
nuovamente ad allungare i tempi burocratici. Quindi chiedo che
questa verifica che l'Assessore ha detto di voler fare, la faccia
al più presto.
Dall'altra parte l'Assessore dice di voler tener fede allo
strumento urbanistico; mi deve spiegare allora come fa a tener fede
ad un altro strumento urbanistico che è il PTP, e quindi lo invito
a verificare se la costruzione della nuova stalla non risulta
essere in contrasto con detto piano. Lo verifichi, perché mi
risulta essere così!
Il Consigliere Curtaz ha detto adesso che la consorteria non
esiste più; a me così non risulta. Mi risulterebbe che il
Presidente della Giunta in qualità di Prefetto abbia riconosciuto
questa consorteria. Comunque su questo farò avere ciò di cui sono
in possesso; a me risulta essere come ho detto.
Un'altra affermazione che fa Curtaz è che se si rovina tutto,
non viene più nessuno. Due obiezioni al riguardo: la prima, è che
questo può essere vero, ma c'è anche l'altra faccia della medaglia,
cioè se si abbandona tutto oggi non ci sarà comunque nessuno che
viene; la seconda, mi permetta di dire che prima dei turisti
arrivano i residenti, arriva chi vive quella realtà e l'agricoltura
in quella zona! Dopo di che ci possono essere anche i turisti.
Tornando alla dichiarazione iniziale dell'Assessore, che dice di
dare retta a quanto dice il VIA e di prendere atto dello strumento
urbanistico che va a posizionare in quella zona la teleferica e
l'ascensore, devo dire che queste sono scelte che non condividiamo
per tante ragioni. Termino il mio intervento con una
raccomandazione. Facciamo attenzione a non creare degli ulteriori
foyers de ski de fond, strutture sparse in tutta la Valle, che oggi
in buona parte, ad eccezione di Saint-Oyen che è l'unica che sta in
piedi, non si sa come gestire. Dove non si sa come pagare.
Queste notizie sono uscite questa estate dai giornali. Vi lascio
immaginare una struttura del genere che costi di gestione potrà
avere; pertanto, quando si decide di fare qualcosa, dobbiamo anche
avere la capacità e la responsabilità amministrativa di dire chi
gestirà e con quanti denari pubblici queste strutture.
Président
La séance est suspendue jusqu'à 16 heures.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK