Consiglio Regionale della Valle d'Aosta - Oggetto del Consiglio n. 3227 del 10 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3227 del 10 gennaio 2008 - Resoconto
OGGETTO N. 3227/XII - Osservatorio per le politiche sociali.
Terzo rapporto. (Inizio della discussione)
Osservatorio per le politiche sociali. Terzo
rapporto.
L'articolo 4 della legge regionale n. 5 del 25 gennaio 2000,
concernente "Norme per la razionalizzazione dell'organizzazione del
servizio socio-sanitario regionale e per il miglioramento della
qualità e dell'appropriatezza delle prestazioni sanitarie,
socio-sanitarie e socio-assistenziali prodotte ed erogate nella
Regione" prevede che l'Osservatorio regionale Epidemiologico e per
le Politiche Sociali (OREPS) predisponga, annualmente, una
relazione sullo stato di salute e di benessere sociale della
popolazione valdostana.
Si tratta, in questo caso, della versione strategica della
relazione, riguardante un insieme di approfondimenti specialistici
di rilevanza per la programmazione sociale regionale, consistente
nel Terzo rapporto della componente sociale dell' Osservatorio
regionale Epidemiologico e per le Politiche Sociali.
Si sottopone pertanto all'attenzione del Consiglio regionale
l'allegato "Osservatorio per le politiche sociali. Terzo rapporto",
che, ai sensi dell'art. 4, comma 3, della legge regionale n.
5/2000, come modificato, da ultimo, dall'art. 17 della l.r.
21/2006, sarà illustrato dall'Assessore regionale alla Sanità,
Salute e Politiche Sociali.
Allegato
(Omissis)
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV) -
Siamo qui oggi a presentare il Terzo
rapporto per le politiche sociali, redatto dal nostro Osservatorio
e ringrazio i responsabili di tale rapporto, che viene a definire
sempre con più dati e con più attenzione a quella che noi
presentiamo come una fotografia della situazione sociale in Valle
d'Aosta. Questo consci del fatto che più la fotografia è precisa,
più va a vedere tutte le varie situazioni e differenzia i vari
aspetti, più noi potremo agire e presentare dei piani di intervento
più idonei. Presentiamo quindi al Consiglio questo terzo rapporto
con tutti i suoi dati e con le integrazioni che avevamo presentato:
quella sull'indagine sociale sulle famiglie monogenitoriali e anche
con quelle linee guida delle buone pratiche che avevamo preso dalle
altre Regioni proprio su politiche familiari che vi avevamo già
distribuito.
Ringrazio chi ha redatto con passione e competenza questo
rapporto in modo preciso. È un rapporto con delle "luci e delle
ombre" e noi vogliamo presentarvelo così com'è, ossia non è
influenzato da nessun desiderio o esigenza di nascondere qualcosa,
ma da un'onestà intellettuale e dalla voglia di presentare un
fenomeno in grande evoluzione, in cui spesso è difficile agire in
modo rapido e consequenziale a delle mutazioni sociali, che
avvengono per ragioni non sempre prevedibili e che ci troviamo in
breve tempo a dover affrontare. "Luci ed ombre" che non abbiamo
paura a sottolineare, da una parte le "luci" consistono in un alto
grado di soddisfazione della popolazione rispetto alle indagini
ISTAT fatte, risulta come in Valle l'indice di soddisfazione della
popolazione sia superiore ad altre Regioni italiane, anche in base
alla grande spesa sociale che la nostra Regione ha sempre
effettuato in questi periodi.
Il rapporto è diviso in capitoli, alcuni - come l'ottavo sul
disagio - sono integrati da nuovi dati come quelli sulla povertà,
che sono apparsi a livello nazionale e che danno alcune ombre
all'evoluzione del benessere sociale della nostra popolazione. Il
primo capitolo non è un capitolo solo statistico, ma è proprio il
pilastro su cui si fondano tutti gli altri dati, ossia la struttura
demografica è importante nel determinare la nuova situazione in
Valle, abbiamo dei dati che sono aggiornati al 2005, la popolazione
è di 122.000 abitanti con un leggero incremento rispetto ad altre
Regioni, gli abitanti di Aosta sono 60.548, la percentuale degli
uomini è del 49,2% ed è questo il dato più importante: la
geografizzazione, ossia il dare dei dati, ma poi riportarli sui
vari Comuni, sui piani di zona, perché questo è il primo rapporto
delle politiche sociali che si viene a redigere nel momento in cui
i piani di zona sono partiti. Il Comune meno densamente popolato è
Valsavarenche, il 13,2% della popolazione ha meno di 15 anni,
mentre il 20,2% della popolazione ha più di 64 anni. Il tasso medio
di natalità è uguale a quello di mortalità, di poche unità
superiore, il distretto n. 1, il distretto dell'alta valle è ancora
in questa indagine il distretto più giovane, abbiamo una mortalità
infantile molto bassa (5 morti di bambini con meno di un anno su
1.000 nati, con un dato positivo del 2007 di un aumento della
natalità). Tale struttura demografica dimostra che il nostro saldo
di natalità è mantenuto soprattutto da popolazioni di immigrati,
quindi è una crescita demografica mantenuta da un indice
migratorio: questo apre la porta a delle considerazioni che saranno
riprese negli altri capitoli. È chiaro intanto che una crescita
demografica di immigranti pone dei problemi, nel senso di
costituire una popolazione sempre più variegata, diversa e
differenziata nei suoi bisogni, è questo che è significativo, nel
senso che più la popolazione si differenzia più i bisogni di questa
popolazione cambiano e sono anch'essi differenziati. Il 13% dei
bambini che nasce sono bambini extracomunitari, il 7% di
extracomunitari sono presenti nelle nostre scuole. Da una parte,
quindi, una risorsa di forze giovani che sono alla base di uno
sviluppo di una società; dall'altra, la crescita di una popolazione
con dei bisogni diversi e anche con delle esigenze maggiori, perché
l'indice e i tassi di povertà, come in tutte le altre Regioni,
devono essere riferiti a questo aumento di popolazione di
immigrati, popolazione che ha nuclei familiari più ampi dei nostri,
situazioni di reti familiari scarse, quindi di povertà e di rischio
di disagio molto maggiore degli altri, che incidono sul bilancio
totale. A conclusione di questo capitolo, una natalità scarsa e una
poca propensione alla genitorialità degli abitanti della Valle, che
sarà più significativa proprio nel terzo capitolo sulla famiglia,
dove risulterà da indagini e interrogazioni sulle casistiche,
sull'approccio alla genitorialità degli abitanti valdostani una
scarsa propensione degli abitanti della Valle a fare dei figli e ad
avere delle famiglie numerose.
Nel secondo capitolo un confronto... questo è importante perché
anche nel secondo rapporto erano dati abbastanza simili e questa è
l'evoluzione di un processo che già era stato definito in modo
corretto: il 4% della popolazione in Valle è fatta da stranieri,
ancora a differenza delle altre Regioni d'Italia l'etnia
maggiormente rappresentata con il 46,7% è quella africana, mentre
in altre Regioni ormai l'etnia più rappresentata è quella
proveniente dai Paesi dell'est. A differenza di altre regioni
d'Italia in cui tale percentuale di stranieri è maggiore, possiamo
dire che in Valle è maggiore che in queste altre Regioni la
percentuale di donne immigrate esistenti, che è del 51,6%, ma
soprattutto sono maggiori i neonati stranieri che in altre Regioni.
Questo vuol dire che in Valle d'Aosta l'immigrazione che è minore
delle altre Regioni, che deriva soprattutto dai Paesi del nord
Africa, ha un ricongiungimento familiare maggiore che in altre
Regioni e questo è un dato che sta a significare come il
ricongiungimento familiare degli immigrati è più realizzabile in
Valle d'Aosta a segno di una capacità di integrazione superiore
alle altre Regioni. Qui sono sottolineati tutti gli interventi di
integrazione che si stanno facendo in Valle, si pensi alla
mediazione interculturale, che ha avuto un'espansione e delle
dimensioni sempre più sottolineate, ma anche tutto un percorso che
insieme agli operatori del terzo settore e i sindacati si sta
facendo sulla regolarizzazione delle badanti, per arrivare ad un
registro delle badanti con una formazione prevista dal regolamento
regionale: questo proprio perché con la legge n. 22, che permette
un ricorso alle badanti, tale fenomeno in Valle è praticamente in
molta parte al di fuori di un lavoro nero per necessità di ottenere
i contributi.
Dal terzo capitolo in poi si passa ad un'analisi dei problemi,
ma anche ad un'indicazione dell'utenza, perché chi ha il compito di
occuparsi di politiche sociali possa verificare di fronte ad una
problematica anche una risposta già esistente. Con la filosofia che
dicevo prima delle "luci e delle ombre" si può sempre fare meglio,
ma in questo settore per fare meglio è necessario avere dei dati
precisi e fare degli interventi che siano sempre più mirati ed
equi.
Terzo capitolo sulla famiglia: nonostante grandi interventi e
l'istituzionalizzazione di un gruppo che si occupa di politiche
familiari, 3 conferenze sulla famiglia, la famiglia come dimensione
culturale di risorsa è non dico in crisi, ma con una problematica
in una Regione che invece aveva sulla dimensione culturale e
assistenziale della famiglia uno dei suoi pilastri. I dati sono di
54.467 famiglie, ma solo 35 su 100 sono monofamiliari, con un solo
genitore. Molto importante, solo 2 famiglie ogni 100 hanno 5
componenti nel loro nucleo a fronte di un numero che è di 7 su 100
in Italia e solo 6 famiglie su 100 in Valle d'Aosta hanno 3 o più
figli, a confronto dell'Italia in cui questo dato di 6 arriva a 11.
L'indagine poi che avevamo fatto sulle coppie monogenitoriali... i
problemi su questa utenza che è particolarmente fragile,
rappresentata soprattutto da donne con un precariato lavorativo,
dimostrano come il nucleo culturale della famiglia in Valle abbia
bisogno di un ripensamento, di una riconsiderazione. Anche il fatto
di constatare come l'articolo 20 nella legge sulla famiglia, che è
stato ripotenziato con maggiori finanziamenti e che sottolinea come
la famiglia sia una risorsa che deve diventare protagonista, fatica
ad affermarsi, nonostante uno sportello della famiglia
nell'Assessorato delle politiche sociali, nonostante tante
iniziative, il fatto che degli operatori del servizio abbiano
diffuso nei vari Comuni della Valle questo messaggio alle famiglie
di tornare protagoniste e della possibilità della Regione di
finanziare e di aiutare questo protagonismo della famiglia che si
organizza, che crea dei centri di accoglienza, dei doposcuola, che
si organizza per aiutare i casi più deboli, a portare i bambini a
scuola... una fatica della dimensione di famiglia da questi dati a
riaffermarsi nella realtà della nostra Regione. La prima infanzia e
i minori: una percentuale di bambini sovrapponibile ad altre
Regioni, anche con questa sottolineatura, che il 13% dei nati nel
2006 nel nostro Ospedale siano stati extracomunitari.
I giovani occupati che vivono con un genitore sono 61 su 100,
rispetto al numero di 48 su 100 che è in Italia; molti giovani in
fase di ricerca di lavoro vivono ancora in famiglia. Su questo mi
sembra che la politica intrapresa nell'ultimo periodo, dopo una
stagione di studi dell'argomento delle politiche giovanili, ossia
di applicare l'autodeterminazione, di creare lo stesso articolo 20
anche per i giovani, nel senso di finanziare per le politiche
giovanili quei progetti che i gruppi di giovani hanno pensato, sia
una politica giovanile nuova che dà ai giovani la responsabilità di
decidere il loro futuro. Una politica quindi che abbiamo condiviso
con altre Regioni, che dà al giovane la possibilità di diventare
responsabile del suo futuro: questo ha avuto negli ultimi mesi di
quest'anno un riscontro positivo, una risposta positiva nei giovani
valdostani.
I servizi: per gli asili nido siamo come risposta alle domande
la seconda Regione italiana dopo l'Emilia Romagna per risposta alla
domanda alle accoglienze di servizio nell'asilo nido, una
percentuale che stiamo modificando rapidamente, ossia abbiamo
autorizzato con una deliberazione dell'agosto di quest'anno e che
presenteremo in V Commissione la settimana prossima un
finanziamento per altri 156 posti in più di asili nido, tanto che
se è previsto dal regolamento di Lisbona che nel 2010 si arrivi a
1.100 bambini ospitati, pensiamo e speriamo di arrivarci prima.
Certo che la legge sull'infanzia, il ripensamento di tutta la
disponibilità ad accogliere queste esigenze ha dato un nuovo
impulso, così i nidi aziendali, è in progetto la costituzione di un
nuovo nido aziendale per i dipendenti della Regione e così anche il
nuovo corso di tate familiari che verrà fatto... la trasformazione
di varie "garderie" in asili nido. Certo che il servizio è per gli
enti locali, nonostante un contributo regionale significativo, un
servizio molto costoso. I nidi già dai documenti che abbiamo
redatto sono delle situazioni di accoglienza molto positive e
valide, ma molto costose e non accessibili a tutti, anche se i dati
di questo nuovo rapporto parlano di 66,3% delle domande accolte
attualmente in Valle d'Aosta, che è una Regione in cui le donne
lavorano e sono occupate più che nelle altre situazioni regionali.
È comunque un'evoluzione dell'Amministrazione regionale, nel senso
di aumentare la nostra offerta di fronte a una domanda che è sempre
molto alta e penso che nel giro di qualche anno soprattutto nel
2009 la nostra sarà la Regione che avrà la maggiore disponibilità
di posti in asili nido rispetto alle altre Regioni. Certo che i
costi sono importanti, gli "standard" degli asili nido sono di
eccellenza e hanno dei grandi costi. Stiamo lavorando, è stato
sottolineato in un'interpellanza come i costi siano ancora
differenziati nella Regione, nonostante la Commissione che ha
lavorato per la legge n. 16 stia lavorando con gli enti locali per
uniformare le varie rette. È di un mese fa una mia lettera al
Celva, che sottolineava questo impegno che il Celva aveva preso con
l'Amministrazione regionale di arrivare ad un regolamento e
soprattutto a delle rette uniche e penso che anche a tale traguardo
non mancherà molto. L'Albo delle casalinghe dall'altra parte, che
presentava nel precedente rapporto il 10% della popolazione, oggi è
in leggera flessione, le donne casalinghe che aderiscono a questo
albo sono sempre meno, a testimonianza di una maggiore possibilità
di occupazione delle donne in Valle. Quello che preoccupa di questo
capitolo, l'ho anticipato prima, è una scarsa propensione delle
famiglie, dei giovani, delle coppie valdostane a una genitorialità,
ossia a fare dei figli.
Il quarto capitolo riguarda gli anziani, su questo ho già detto
all'inizio, perché l'asse portante è il capitolo sulla struttura
demografica, testimonia che la Valle, a fronte di un'immigrazione
che mantiene una natalità agli stessi livelli di un indice di
mortalità, dimostra che la popolazione anziana in Valle è in
crescita importante. In questo momento gli anziani al di sopra dei
65 anni sono 25.000, fra 10 anni, mantenendo questo numero di
abitanti di 120mila, gli anziani, se questa progressione va avanti
in questo modo, saranno 35.000. Questo è un settore in cui la Valle
ha un "welfare" ineguale, se possiamo fare un'osservazione con un
sorriso, la nostra Regione spende tantissimo negli anziani e forse
spende meno in un altro settore, ma è un "welfare" molto importante
nella nostra tradizione... anche se, quando si parla di servizi, si
è fatto un passo avanti notevole quando questa estate si sono
approvati gli "standard" funzionali delle microcomunità, "standard"
funzionali, ma anche gestionali. Questo è un passo avanti
importante perché determina le caratteristiche e mette dei paletti
a delle strutture che prima non ne avevano, dà delle indicazioni di
funzionamento sempre nell'ottica di aumentare la sanitarizzazione
di tali casi. In questi primi mesi dell'anno avremo degli incontri
con tutte le Comunità montane per classificare le strutture per
anziani presenti nelle microcomunità, differenziandoli a seconda di
quegli "standard" in strutture di primo, secondo e terzo livello.
Dall'altra parte abbiamo approvato stamani con una deliberazione in
Giunta un progetto che ha come titolo "Dare vita agli anni", sempre
più in una popolazione anziana in aumento bisogna non solo
intervenire per dare una soluzione ai problemi, ma prevenirli,
ossia mantenere l'anziano con interventi appropriati in una
struttura mentale e fisica sempre più idonea. Ecco perché "Dare
vita agli anni" può diventare un progetto importante, in cui la
Valle si spenderà per assistere e sostenere gli anziani dai 65 anni
in su, perché l'età della non autosufficienza si sposti sempre più
e certi interventi vengano riservati solo ai grandi anziani: quelli
che sono definiti così per avere più di 75 anni. In questo settore
è da sottolineare un aumento dell'assistenza domiciliare, che ha
delle percentuali numeriche in Italia uguali solo in Piemonte,
dall'altra parte è significativo che aumentando una popolazione di
anziani aumentano i casi di demenza, aumentano i casi di malattie
psichiatriche, ma anche le richieste di interventi sanitari.
Parlavamo ieri di sale operatorie, gli interventi di cataratta nel
2007 sono passati da 500 a 700, ma non sono più sufficienti, perché
certi malati che prima non si operavano adesso si operano e anche
con patologie complementari come il diabete vengono comunque
operati, quindi una popolazione più vecchia che ha bisogno di
maggiori interventi sanitari. Delle demenze già dicevo...
sull'Alzheimer c'è un nuovo servizio che aprirà a breve per dare
più residenzialità ai malati affetti da questa patologia che a
volte impropriamente erano accolti in case per non autosufficienti,
comportando dei problemi.
Il capitolo quinto riguarda i disabili e gli invalidi civili,
già ieri ne abbiamo parlato, partiamo da un registro... questo
vorrei proprio che fosse conosciuto da tutti, perché, quando
parliamo di disabili, non parliamo di numeri statistici, ma di nomi
e persone, di casi molto particolari, di casi conosciuti e
registrati con nome e cognome, con bisogni precisi su cui sappiamo
che possiamo intervenire in modo più mirato. La maggiore disabilità
è quella fisica: 32,4%, mentre la disabilità sensoriale è in
relazione a questi disabili del 10%; vi è stato un potenziamento di
interventi a tale livello, l'apertura nel 2007 della struttura
"Dopo di noi" a Montjovet ha dato una risposta maggiore a questo
tipo di attese. Così anche per quanto riguarda la formazione,
capitolo 6, che è alla stretta finale, la formazione e
l'aggiornamento delle ADEST e OTA, che ormai sono quasi al 50%
state convertite in OSS e per quelle che avevano una scolarità più
limitata vi è un programma che arriverà al 2010... di
riqualificazione di tutte le ADEST e OSS presenti sul nostro
territorio. Così si è aperto un nuovo periodo di formazione per il
mediatore culturale, come dicevo prima, faremo quest'anno un nuovo
corso per tata familiare perché tale servizio sembra
particolarmente utile soprattutto nei paesi di montagna.
Il settimo capitolo riguarda il terzo settore, un volontariato
in fase di consolidamento, un terzo settore cooperative sociali che
deve crescere e porsi dei problemi di concorrenzialità, lo abbiamo
visto in questi giorni: nonostante un riconoscimento e una
sottolineatura della territorialità di alcuni servizi per la
necessità di giungere a degli affidamenti concorsuali, la
concorrenzialità di altre realtà che vengono da fuori è a volte
maggiore della nostra.
L'ottavo capitolo sul disagio introduce dei dati nuovi, che non
avevamo nel corso della redazione del secondo rapporto, proprio
perché quegli indici di povertà, che sono le "ombre" di questi
dati... non li avevamo in precedenza, sono a pagina 136: la povertà
relativa in Valle d'Aosta passa da 6,8 a 8,5%. È un dato che ci fa
riflettere, ho detto spesso che non ho mai citato dei dati ISTAT,
né nel positivo esaltandoli, né nel negativo, perché, come è
logico, quando i numeri sono piccoli, bastano piccole variazioni
per far mutare delle percentuali, quindi una percentuale di errore.
Da questa tabella però si evidenzia come tutte le Regioni del nord,
tranne il Piemonte - e qui c'è un punto interrogativo sui dati del
Piemonte -, hanno avuto un aumento significativo di questo indice
di povertà, soprattutto le Regioni a statuto speciale; quando
vedete che noi aumentiamo dell'1,7% e Bolzano, che è sempre stato
un nostro riferimento, aumenta del 3%, vuol dire che è un fenomeno
abbastanza diffuso e presente forse in quelle realtà che avevano un
benessere maggiore, verso cui sicuramente l'immigrazione è
maggiore. Infatti, se ci può essere una spiegazione - che non vuol
dire un non guardare questi dati o non cercare di risolverli, ma
una spiegazione -, è che in una congiuntura nazionale anche la
Valle d'Aosta ne è sicuramente "attaccata" e soprattutto che la
percentuale di stranieri - che rappresenta l'introduzione in Valle
di fasce deboli e di fasce povere - è quasi raddoppiata in Valle in
questi anni. Certo il nostro reddito annuale è ancora alto: di
30.214 euro, a fronte di 28.070 della media nazionale.
Per quanto riguarda le dipendenze, lo abbiamo detto spesso, la
Valle d'Aosta ha una sottolineatura, una presenza di una dipendenza
da alcol del 50%; rispetto alle altre Regioni, questo è un dato
preoccupante, lo abbiamo affrontato dal punto di vista culturale,
con delle campagne mirate nelle varie comunità, che hanno accettato
di collaborare, perché a volte la difficoltà è una difficoltà
culturale ad affrontare questo dato e ultimamente in atto è una
campagna di informazione insieme alle farmacie, grande realtà della
Valle, e "Farmacia amica", che ha avuto forse un po' di difficoltà
all'inizio - soprattutto nelle farmacie pubbliche gli opuscoli non
erano presenti subito, ma solo nelle farmacie private e il
farmacista soprattutto all'inizio non sottolineava tale campagna in
modo positivo -, ma adesso i nostri dati dimostrano che gli
operatori si stanno impegnando in modo significativo su questo.
Il punto n. 10 è il punto di riflessione per gli amministratori,
con una spesa socio-assistenziale che è la più alta pro capite
d'Italia: 345 euro contro 92 euro, che è la media nazionale,
sicuramente qualche riflessione dobbiamo farla, bisogna spendere in
modo più preciso e quindi meglio. Gran parte della nostra spesa
sociale è rivolta agli anziani, è giusto, però l'introduzione
dell'indicatore IRSEE è di questi giorni, la banca dati che avevamo
sempre definito come fondamentale per arrivare ad una contribuzione
più equa è partita. La spesa nell'area anziani è una spesa
significativa in una società che ha una differenziazione dei
bisogni maggiore, che ha una popolazione di immigrati molto alta e
in aumento, con un rischio di povertà. Vi è un capitolo introdotto
per la prima volta sull'attività dell'"Arcolaio" e sulla violenza
sulle donne a pagina 158, che mi sembra giusto sottolineare in
questa introduzione. Migliorano le prestazioni dei 65enni... in
questa conclusione... ma andremo sempre più verso una realtà di
popolazione anziana, quindi con dei bisogni per patologie croniche
sempre più elevate. È una famiglia che in Valle d'Aosta sta
segnando il passo, nel senso che se era la forza della nostra
realtà, i dati che vi ho indicato prima dimostrano come sia
importante una ripresa culturale della famiglia come risorsa... del
protagonismo familiare. Insieme al volontariato, ai centri famiglia
stiamo facendo delle compagne di sensibilizzazione ma con delle
difficoltà di risposta dello stesso nucleo familiare, che fatica a
riconoscersi come protagonista. Penso che la via intrapresa nel
sensibilizzare, nel finanziare quei progetti fatti dai giovani sia
molto più importante, ma soprattutto è necessario che gli
interventi diventino sempre più mirati. Per le discussioni fatte in
finanziaria, stiamo rivedendo il minimo vitale relativo alla fascia
dei 65enni, perché, come è stato sollecitato, l'aiuto del minimo
vitale temporaneo non può essere definito così, perché chi ha più
di 65 non vive un momento di difficoltà temporanea e con una
soluzione rapida, per cui bisogna pensare a degli interventi più
stabili, così come anche per il reddito di cittadinanza, se ne sta
discutendo e si sta cercando di stilare un testo con i sindacati.
Si sta lavorando su una legge sulla disabilità e abbiamo concluso
una legge sugli anziani, che vuole raccogliere in un unico testo
quello che si sta facendo in Valle.
I piani di zona sono attivi, il CELVA e i Comuni valdostani
hanno deciso di fare un unico piano di zona con 4 sub-ambiti più
Aosta, è stato scritto ormai tutto il cammino che si pensa di fare,
il Comune di Aosta sta lavorando alacremente su questo e con i mesi
di aprile-maggio avremo la prima stesura dei piani di zona. Questa
non è la panacea, ma sarà una grande possibilità di "introdursi" in
modo mirato nei bisogni della gente, nel senso che il territorio
con i suoi operatori è a conoscenza dei bisogni là esistenti...
perché penso che questa possa essere la soluzione, in una Regione
che spende tanto per il suo "welfare" è giunto il momento in cui
questa spesa sia sempre più mirata ed equa, giunga a chi ne ha
bisogno.
Presidente -
Dichiaro aperto il dibattito.
La parola alla Consigliera Fontana Carmela.
Fontana (PD) -
Occorre anzitutto riconoscere
all'Assessore alla sanità il merito di aver realizzato questo Terzo
rapporto dell'Osservatorio per le politiche sociali. Un ottimo
lavoro, chiaro, facile da leggere, pieno di dati utili ed
interessanti. Voglio però aggiungere un apprezzamento particolare
al gruppo di lavoro che lo ha realizzato, un grande grazie alla
curatrice del volume Patrizia Vittori, nonché ai suoi
collaboratori, forse meglio collaboratrici, visto che 4 su 5 sono
donne. Il loro lavoro è un esempio di efficienza ed efficacia che
può essere di insegnamento per tutti noi.
Entrando nel contenuto del rapporto, emergono molti dati
positivi di cui non parlerò: non perché non siano importanti, ma
perché su di essi il lavoro svolto è positivo e non occorre
intervenire. Qui cercherò di analizzare i dati insoddisfacenti o
negativi che meritano un approfondimento e talvolta un cambio di
passo o di direzione. Emergono innanzitutto 2 dati politici
insufficienti: il primo, che è i piani di zona previsti dalla legge
statale n. 328/2000 non sono stati attuati, differentemente da
quanto è successo in altre Regioni d'Italia. Questo è un grave
ritardo perché impedisce un intervento più adeguato alle specifiche
realtà territoriali e quindi più adeguate al cittadino. Le
motivazioni date dall'Assessore per giustificare il ritardo non ci
convincono, non ci convince il dare tutto questo peso alla
difficoltà legata alla disomogeneità del territorio e alla
necessità di approfondimenti tematici, in particolare sulla realtà
del capoluogo regionale. Ci sembrano queste invece delle
motivazioni per realizzare i piani di zona nel più breve tempo
possibile, come in qualche modo emerge dall'introduzione stessa al
terzo rapporto. Illuminante l'impegno di spesa per la loro
redazione: dai 40mila euro previsti per il 2006, ne sono stati
effettivamente impegnati solo 14.466; un secondo dato importante è
che, di fronte a un aumento del Fondo nazionale delle politiche
sociali nel 2006 del 49% grazie all'arrivo al potere del
Centro-Sinistra, che ha rimediato ai drammatici tagli del
Centro-Destra operati fra il 2004 e il 2005, il fondo regionale è
aumentato nello stesso periodo solo del 20%, assestandosi a poco
meno di 22 milioni di euro. Se a tale dato si aggiunge quello della
riduzione degli interventi previsti in questo settore della finanza
locale, pari anch'essi a poco meno di 22 milioni di euro, si
evidenzia come la spesa per le politiche sociali in Valle è
stazionaria, quasi stagnante. Ciò non è bene, perché tutti noi
sappiamo che per fortuna di tutti la vita media aumenta, aumentano
gli anziani e fra di essi quelli in difficoltà, aumentano gli
invalidi e come dirò poi aumentano i poveri. Se la spesa non
aumenta, significa che gli interventi pro capite diminuiscono e
questo può essere fonte di notevole preoccupazione. Infatti, in
merito alla finanza locale, il terzo rapporto giustifica tale
flessione degli interventi con l'introduzione dell'IRSEE, che ha
permesso di meglio conoscere i redditi e i patrimoni familiari e di
calcolare in modo più equo le quote dovute dagli utenti per
beneficiare dei servizi socio-assistenziali. Su questa motivazione
abbiamo delle grosse perplessità, se è vero che l'IRSEE può essere
un strumento importante per la determinazione degli interventi
pubblici in servizi ad alto impegno finanziario, come l'inserimento
in microcomunità, il suo uso in altri settori a minore impatto
economico appare non giustificato e fonte di spreco e di
ingiustizie; ad esempio, in alcuni servizi di base, come la
fornitura di pasti a domicilio o i piccoli interventi in aiuto
domestico, la complessità della procedura ha provocato una
contrazione delle prestazioni erogate. Ciò non vuol dire solo che
qualche ricco ha dovuto cavarsela con le proprie risorse, ma che
parecchie persone con reddito medio basso hanno dovuto rinunciare
ad un servizio essenziale, tutto ciò costa all'amministrazione,
perché questi utenti vanno in crisi e quindi si rivolgono a servizi
di maggior costo come le microcomunità e le amministrazioni
pubbliche non hanno recuperato neppure i soldi per pagare gli
impiegati che seguono tutta la procedura IRSEE: questo non è un
buon risultato.
Il secondo dato critico è legato alla definizione dei livelli di
accesso alle prestazioni sociali LEP, un momento assistenziale di
garanzia del diritto di ogni cittadino a tali prestazioni, eque ed
uniformi su tutto il territorio regionale. Anche qui, occorre
evidenziare che esistono note difficoltà e problematicità e che il
ritardo accumulato su questo tema non può che rendere più complessa
e difficoltosa la loro soluzione.
Entrando nello specifico del testo, vogliamo evidenziare alcuni
dati puntuali che meritano la riflessione: il primo e più
drammatico dato che emerge dal rapporto è l'aumento della
percentuale di povertà relativa nella nostra Regione, passato dal
6,8% del 2005 all'8,5% del 2006, con l'aumento che è fra i più
rilevanti d'Italia e che, a causa di possibili errori statistici,
potrebbe raggiungere l'11,4%, il dato più alto dell'intervallo di
confidenze. Tenuto conto che il reddito medio pro capite è fra i
più alti del Paese, si evidenzia come nella nostra Regione quasi un
10% della popolazione ha un reddito da povero in Italia e quindi da
molto povero nella nostra Regione, perché non c'è niente di peggio
di essere a corto di risorse in mezzo a chi di risorse ne ha in
abbondanza.
Un secondo dato rilevante è che l'importo medio annuo delle
pensioni in Valle è di 14.344, valore superiore a quello nazionale
di 13.293; viene definito nel terzo rapporto come una conferma
della presenza di un sistema munifico. A noi pare invece un dato
preoccupante, perché la poca differenza rispetto al dato nazionale
potrebbe evidenziare una reale capacità di spesa pari o inferiore a
quella nazionale italiana alla luce del maggior costo della vita
nella nostra Regione e questo non solo per una maggiore ricchezza
della nostra Comunità, ma anche per le indubbie difficoltà
dell'abitare in montagna, riscaldamento trasporti... Inoltre
riteniamo che in questo caso si sarebbe dovuta fare un'analisi per
fasce, ossia sarebbe stato opportuno andare a vedere la consistenza
delle pensioni più ricche e di quelle più ridotte, potrebbe essere
che, a fronte di una media discreta, il numero delle piccole
pensioni potrebbe essere molto più rilevante di quanto non ci si
aspetti, tenuto conto dei numerosi agricoltori e artigiani che
componevano l'occupazione nel secondo dopoguerra dopo il XX
secolo.
Un'altra osservazione importante riguarda i costi degli asili
nido, arrivati ad oltre 1,2 milioni di euro in carico agli utenti,
per cui il costo delle rette è determinato dall'ente gestore. Di
fronte a questo costoso servizio ci possono essere trattamenti
differenziati sul territorio regionale; a noi pare che si dovrebbe
istituire una retta regionale omogenea per tutta la Valle con
un'attribuzione agli utenti di un massimo del 20% dell'effettivo
costo del servizio. Il maggiore impegno finanziario per la Regione
non sarebbe così rilevante: 3-400mila euro e potrebbe essere
recuperato attraverso interventi per ottimizzare i servizi dal
punto di vista del rapporto costi-qualità.
Un altro punto da segnalare è l'attuazione della legge regionale
n. 44/1998, riguardante le iniziative a favore della famiglia, che
ha istituito l'Albo regionale delle casalinghe; il fondo relativo
nel 2006 per gli infortuni domestici ha erogato la bellezza di 766
euro contro gli oltre 2.300 del 2004-2005, mentre per i ricoveri
ospedalieri abbiamo superato di poco i 5mila euro, con un lieve
aumento rispetto agli anni precedente. Nel decennale della sua
promulgazione ci sentiamo di dire che tale norma regionale non ha
avuto un grande successo e ci chiediamo quanto ci costi mantenere
in piedi questo albo e questi contributi.
Tornando a questioni più rilevanti, occorre evidenziare come per
effetto dell'introduzione dell'IRSEE e di nuovi criteri di sua
applicazione le domande di contributo accolte per l'assistenza
domiciliare nel 2006 siano diminuite di quasi il 28%, passando da
161 a 102. Ciò potrebbe voler dire che c'è meno bisogno di
assistenza domiciliare perché gli anziani stanno meglio o sono di
meno, ovvero che è probabile che i nuovi criteri di applicazione
dell'IRSEE hanno provocato una rinuncia al servizio, diventato
troppo costoso per le persone con un reddito appena superiore ai
minimi tutelati dalla legge e ciò a confronto dell'andamento delle
domande per il minimo vitale, passate da 400 nel 2005 a 482 nel
2006, mentre quelle accolte sono passate da 336 a 400. Tenuto conto
che anche i contributi straordinari accolti sono aumentati da 108 a
125, tutto ciò sta a dimostrare che il bisogno aumenta come la
povertà e che la riduzione delle domande accolte per l'assistenza
domiciliare sono un segnale di discriminazione legato alla scelta
dell'IRSEE.
Vi sono molte altre cose che emergono dall'Osservatorio nel suo
terzo rapporto, ci pare tuttavia, insieme al collega Sandri come
"Partito Democratico", che l'analisi che stiamo oggi valutando
porti il Consiglio a dover riflettere su 2 questioni principali: la
prima, che, a fronte di una media di benessere ampia e diffusa
nella nostra regione, sta aumentando la fascia dei poveri, degli
invalidi, dei disabili, degli anziani in difficoltà e ciò vuol dire
che sempre più la nostra Regione dovrà indirizzare importanti
risorse per mantenere alto lo stato sociale della nostra Comunità.
La seconda questione è legata all'utilizzo dell'indicatore
regionale della situazione economica; in teoria sembra uno
strumento efficace di perequazione, in pratica, salvo in tema di
ricoveri nelle microcomunità, si sta rivelando una fonte di
complicazioni burocratiche, di costi aggiuntivi in termini di
risorse umane e di denaro e talvolta persino generatore di disagio
sociale e di carenza di servizi. Non abbiamo la ricetta per
risolvere questi 2 problemi, ma riteniamo che possa averlo in un
lavoro comune l'insieme del Consiglio.
Presidente -
La parola alla Consigliera Squarzino
Secondina.
Squarzino (Arc-VA) -
Credo che non sia solo un dovere
quello di ringraziare coloro che hanno lavorato per questo Terzo
rapporto dell'Osservatorio delle politiche sociali, rispetto ai
primi si è visto un arricchimento di riflessioni ogni anno, sono
aumentate le analisi nel commento dei dati, interessanti come
spunto di riflessione, come indicatori di possibili scelte future.
Dal punto di vista metodologico, si apprezza il confronto fra le
previsioni ISTAT e i dati reali per valutare l'attendibilità delle
previsioni ISTAT; questo dato ci consente di fronte alle previsioni
ISTAT di considerarle con maggiore attenzione e attendibilità,
senza doversi sempre difendere dal fatto che abbiamo dei piccoli
numeri, perché, a parte aspetti marginali, nel complesso le
previsioni ISTAT sono state confermate dai dati reali; anche questo
lavoro di confronto e di analisi dei dati ritengo sia molto
interessante e utile. Ho trovato altresì utile l'utilizzo di tutte
le ricerche che in campo nazionale sono state fatte, in modo che
effettivamente vi sia una fotografia di questa realtà sulla base
dei dati disponibili. Chiederei di fare un ulteriore sforzo per
quanto riguarda l'introduzione delle percentuali laddove si
riportano i dati relativi alle microcomunità, agli asili nido
perché sono forniti i dati bruti, ma quanto si spende
complessivamente... come tutti gli utenti, tutta la comunità...
senza avere la percezione reale delle percentuali del contributo
che gli utenti hanno rispetto a quel particolare servizio. Sono
banalità, mi rivolgo a chi ha redatto il rapporto e sta ascoltando
in questo momento il nostro intervento.
Anche la descrizione della popolazione dai vari punti di vista è
molto interessante e credo sia utile partire dall'ultimo capitolo
che riguarda le spese, perché, osservando le spese, veramente
possiamo dire che siamo un sistema di "welfare" munifico. È
difficile trovare altre Regioni che raggiungono questi livelli. I
Comuni stessi... in Italia ogni Comune spende mediamente 92 euro
per i servizi sociali, mentre in Valle 345 euro, quindi 4 volte
tanto; per gli anziani spendiamo 9 volte tanto quanto spendono le
altre Regioni; per i disabili 1/3 in più degli altri; per le
famiglie per i minori 3 volte tanto; per gli asili nido, mentre
mediamente la spesa è di 5.820 euro per utente da noi è 7.784 euro,
un indicatore a mio avviso della qualità del servizio; l'assistenza
domiciliare ai disabili a noi costa il doppio rispetto alla media
nazionale e ai singoli utenti circa 3 volte tanto rispetto alla
media nazionale; per le strutture per anziani spendiamo più del
doppio della media nazionale. Abbiamo quindi veramente un "welfare"
munifico, spendiamo tanti soldi; nel sociale pro capite spendiamo
100 euro in più rispetto alla media nazionale - solo Trento e
Bolzano spendono più di noi - e anche nella protezione sociale pro
capite spendiamo 8-8500 euro e solo Bolzano arriva a 9mila euro. Le
pensioni anche sono più alte, pur con i limiti che prima la collega
Fontana individuava. Questo per dire che si è costruito nel tempo
tutto un sistema di "welfare" che ha privilegiato alcuni settori
rispetto ad altri; probabilmente è la stessa composizione
demografica della popolazione in cui la categoria anziani sta
diventando sempre più rilevante, 20 anni fa non era quello il
motivo, erano altri i motivi, ma non mi interessa andare a
verificare quali fossero gli altri motivi per cui l'attenzione era
rivolta agli anziani che non ad altre categorie; forse perché chi
decide sono persone adulte che pensano a sé dopo alcuni anni e non
pensano invece alle generazioni future. Ripeto: vi è una grande
attenzione sugli anziani, le spese sono notevoli; qui non entro
nell'elencare i servizi che sono parecchi, ma ricordo i 2 punti
essenziali che vengono individuati come linee di azione
dall'Osservatorio - e ringrazio l'Osservatorio -, perché si è visto
quest'anno che vi è stata una riflessione da parte di più soggetti
sugli stessi dati, per cui tale lavoro è la conclusione di una
riflessione di gruppo e non solo di alcuni che hanno raccolto i
dati. Si indica come linea di azione quella di pensare sempre più a
strutture medicalizzate, che hanno la funzione di intervenire dove
la famiglia non riesce a farlo; poi vi è la proposta di ampliare
l'offerta residenziale, condivido pienamente questa proposta, anche
se vi sono alcuni elementi critici su cui bisogna riflettere
fortemente. Il primo è l'elemento che ricordava la collega Fontana:
non possiamo utilizzare gli stessi criteri di valutazione del
reddito, gli stessi criteri per individuare la retta per le
strutture residenziali o per i servizi domiciliari, perché sono
diversi, ma ancora una volta bisogna riflettere meglio, perché
l'offerta residenziale deve essere un'offerta, qualcosa che
consenta alla famiglia di farcela e non un cappio alla gola; chiedo
una riflessione su questo, ma lavorando su tale banca dati forse
sarà possibile. Secondo elemento - che mi preoccupa molto di più
perché non possiamo intervenire solo con atti amministrativi -: se
si potenzia l'offerta residenziale, in genere si fa riferimento ad
una situazione in cui c'è una famiglia dietro a questo anziano. La
situazione demografica della Regione è fragilissima rispetto a tale
punto; questo studio ci dice che il 40% delle famiglie valdostane o
hanno un'età superiore ai 65 anni, oppure sono senza figli: questo
vuol dire che andiamo verso un tipo di situazione in cui l'anziano
non ha attorno a sé dei familiari che lo aiutano, allora bisogna
riflettere su tale dato prima di puntare sull'offerta residenziale,
forse bisogna costruire una serie di reti di protezione, di
relazioni che consentano anche al singolo di non essere solo con
una badante in casa, ma che vi sia una protezione attorno.
Rispetto ai disabili e agli invalidi civili, anche qui abbiamo
visto che i servizi sono molti e differenziati, la cosa
interessante qui è che, a fronte di nuove esigenze o di nuove
offerte di servizi, vi è l'attenzione da parte
dell'Amministrazione. Nella scuola vi è quasi un rapporto 1 a 1 fra
alunni con disagio e docenti di sostegno, però qui vorrei
riproporre il problema del precariato, perché, se vogliamo
sostenere questi alunni disabili, dobbiamo non lasciare alla
precarietà tale tipo di sostegno. Chiederei che venisse fatta una
riflessione perché non basta dire che abbiamo 279 alunni nelle
nostre scuole come dice il rapporto e abbiamo 269 docenti di
sostegno, quindi c'è un buon rapporto; ma a questo buon rapporto
corrisponde la possibilità di avere un rapporto di lavoro adeguato?
Direi che questi sono i 2 settori in cui la Regione ha attivato più
servizi su cui sta lavorando da più tempo.
Vediamo adesso gli altri settori che a nostro avviso sono di
maggiore criticità: il primo settore di maggiore criticità è la
famiglia, dove c'è una fragilità molto forte: qui abbiamo 35 su 100
famiglie con una sola persona (in Italia 26 su 100), abbiamo solo
il 33% di coppie con i figli (in Italia 41 su 100), abbiamo il 32%
dei casi in cui i genitori non sono coniugati (il doppio rispetto
all'Italia) e vi sono moltissime separazioni: 383 su 100mila
coniugati (in Italia sono 283), 276 divorzi (in Italia 153). Vi è
una propensione a vivere senza sposarsi: 70 su 100 famiglie (59 su
100 in Italia) e ancora il 50% degli intervistati in Valle dichiara
di non voler figli (in Italia 46%), il 43% delle persone
intervistate alla domanda: "con l'arrivo di un figlio peggiora o
migliora la vostra situazione" risponde che peggiora. Non sto dando
nessun giudizio di valore, sto cercando di richiamare qui alcuni
elementi tratti da questo rapporto che fotografano la fragilità
della coppia, la fragilità delle famiglie monogenitoriali, è
interessante quella indagine sulle famiglie monogenitoriali da cui
risultano una serie di problemi, perché la famiglia, come la
singola persona, raccoglie i problemi che riguardano tutti i
settori: dal lavoro, alla casa, ai servizi. Qui si vede che la
fragilità della famiglia è presente in tutti i servizi ADE che
vengono fatti sul territorio. Se poi andiamo a vedere le famiglie
monogenitoriali, si vede che i loro problemi sono economici, la
casa in affitto... e qui emerge che la casa è uno dei problemi
fondamentali delle famiglie! Mentre in Italia il 19% vive in case
in affitto, in Valle il 21% e il 59% delle famiglie monogenitoriali
che esprimono la propria difficoltà sono quelle che vivono in
affitto, ossia vivere in affitto è uno degli elementi forti che
favorisce una situazione di povertà e disagio. Rispetto a questa
situazione della famiglia, vi è la legge n. 44, che è utile, ma non
sufficiente. Capisco che l'Assessore voglia proporre sempre
positivamente, dicendo: "bisogna aiutare le famiglie puntando ai
progetti sull'autoaiuto ", ma per 2 anni di seguito l'articolo che
riguarda progetti di autoaiuto ha visto la presentazione di 3 soli
progetti. Non credo che la fragilità della coppia possa essere
risolta da 4-5 progetti che nel tempo si potranno costruire e che
interessano pochissime persone. Bisogna fare un lavoro molto più
serio, non è questo il luogo, ma credo che su questo bisogna
riflettere, come bisogna riflettere sul fatto, come dice anche il
rapporto, che l'articolo che riguarda le gestanti sole non è
utilizzato. Se è vero che esiste un problema di fare figli, perché
non aiutare e favorire quelle situazioni in cui la gestante è sola?
Nessuno ha chiesto aiuto o perché l'aiuto è irrisorio, è minimo,
non è consistente, né risolutivo, oppure perché non è conosciuto,
ma penso sia più il primo aspetto. Credo che da questi dati
emergano linee di azione... la mia intenzione non è quella di
demonizzare una situazione, ma di indicare che, a nostro avviso,
facendo nostri molti spunti del rapporto, si tratta di operare in
modo fermo sulla mediazione familiare, sui servizi di sostegno alla
coppia e questi stessi servizi potrebbero essere utilizzati per
sostenere quelle donne con figli che lamentano la difficoltà di far
fronte ad una situazione in cui devono provvedere all'affitto della
casa, al mantenimento dei figli, a lavorare e sono sole e non hanno
una rete di protezione attorno. A nostro avviso, è urgente, spero
che nel rapporto del prossimo anno vi sia la presentazione di un
servizio di mediazione familiare in cui sia possibile un momento di
incontro, di mediazione con la donna sola in relazione alle
difficoltà della vita, che ha con il proprio figlio. Ritengo che,
come ricordavano ieri e oggi ancora i colleghi del "Partito
Democratico", vada rivista la legge n. 19 per quanto riguarda il
sostegno economico; le famiglie monogenitoriali in difficoltà hanno
detto chiaramente che quello è il primo punto.
Secondo punto: i servizi per l'infanzia, quando affrontiamo
questo argomento... capisco che l'Assessore voglia rivendicare il
fatto che siamo tra i primi in Italia rispetto ai servizi per
l'infanzia, ma chiediamoci: se è vero che abbiamo una realtà
familiare diversa rispetto a quella delle altre Regioni, forse
dovremmo pensare a dei servizi non tarati sulle medie nazionali, ma
tarati sulle nostre esigenze. Qui le famiglie monogenitoriali
chiedono più servizi e lo chiedono soprattutto le famiglie di
Aosta, perché, mentre le famiglie dei Paesi possono contare su reti
relazionali, su reti amicali...
(interruzione del Consigliere Vicquéry, fuori
microfono)
... lo dice il rapporto...
(nuova interruzione del Consigliere Vicquéry, fuori
microfono)
... collega Vicquéry, sto leggendo quello che è scritto qui
riguardo alle famiglie monogenitoriali in Valle: Aosta rappresenta
il 53% della popolazione e...
(nuova interruzione del Consigliere Vicquéry, fuori
microfono)
... sto descrivendo quello che è scritto nel rapporto, non mi
sto inventando delle cose... Se lei prende a pagina 34 del
rapporto... e a pagina 70 (del rapporto sulle famiglie
monoparentali) vedrà che le reti informali come utilizzo per la
gente di Aosta arrivano al 40%, fuori al 56%; il ricorso ai servizi
pubblici per Aosta 21%, fuori l'8%, sto leggendo i dati, non
invento niente! Nessun aiuto: in Aosta il 33%, fuori Aosta il 28%,
ma perché metto in rilievo questi elementi? Perché, secondo noi, va
realizzato quello che era un progetto già indicato nel Primo e
Secondo rapporto sulle povertà: quello di un'indagine sociale,
perché, come dice lo stesso rapporto che stiamo analizzando,
rispetto alla marginalità sociale, abbiamo un approccio scarsamente
esaustivo, c'è una conoscenza frammentaria, per cui è necessario
fare un'indagine sociale per analizzare meglio, leggere meglio
questi dati, incrociarli. Forse ha ragione il collega Vicquéry,
adesso stiamo estrapolando alcuni dati, ma non sappiamo se sono
dati omogenei rispetto ad altre situazioni di ricchezza, lavoro...
e solo un'indagine sociale mirata può risolvere. Sentite, non
fatemi fare le solite battute, ma spendiamo più di 20mila euro
all'anno per sapere se la gente della Valle ha saputo della
presenza dello stambecco albino e non siamo in grado di spenderne
altrettanti o il doppio per una ricerca sociale che ci dà elementi
importanti di conoscenza della popolazione? È mai possibile! Non
credo si possa dire che non ci sono i soldi, forse non si è ancora
capito l'importanza di un'indagine sociale e tale rapporto dice
chiaramente che questo è necessario, altrimenti si rischia di fare
estrapolazioni; questo va fatto assolutamente, ma non dopo, fra
5-10 anni, perché sono almeno 4 anni che lo chiediamo! I piani di
zona non sostituiscono la ricerca sociale, non è la stessa cosa: i
piani di zona sono la descrizione di quello che i singoli soggetti
vedono, come lo è questo. Un'indagine sociale va a cercare altri
elementi, che i nostri occhi, per quanto di addetti, di assistenti
sociali o di volontariato, non sono sempre in grado di capire o di
interpretare, in questo senso dico che è importante. Ripeto: i
piani di zona sono un'altra cosa, se aspettiamo di fare i piani di
zona e poi la ricerca sociale, penso sia come costruire prima il
tetto e poi la casa. A pagina 192, per spiegare in modo corretto la
tipica associazione... qui, fra l'altro, è rispetto alla famiglia,
al problema che l'Assessore poneva della poca propensione dei
Valdostani a far figli, si dice:
"... occorrerebbe conoscere le
caratteristiche e i percorsi delle famiglie valdostane in modo più
approfondito di quanto le statistiche attualmente a disposizione
consentano di fare. Rinviando questo obiettivo alla realizzazione
di un'inchiesta sociale sulle condizioni di vita della popolazione
e delle famiglie valdostane, è possibile per ora affermare..."
e via dicendo...
(interruzione dell'Assessore Fosson, fuori microfono)
... Assessore, allora non è un'indagine sulle caratteristiche e
i percorsi delle famiglie valdostane, perché si è solo limitato a
quel pezzettino e solo al 40% della gente che ha risposto! Se lei
vuole contraddirmi, lo faccia pure, ma non dica cose che sono
inesatte e che neanche il rapporto fatto dai suoi uffici ha
detto!
L'altro elemento su cui occorrerebbe riflettere sempre rispetto
alla famiglia è il rapporto casa in affitto, di cui parlavo
prima... qui anche si tratterebbe di prendere sul serio la
conciliazione lavoro e famiglia: da un lato, si afferma
l'importanza della famiglia per i minori e, dall'altro, nelle
stesse politiche portate avanti a livello di amministrazione il
part-time è visto come una difficoltà e come se fosse penalizzato.
È scaduto il tempo ma, avendo diritto a un secondo intervento, vado
avanti come secondo intervento. Quanto tempo ho come secondo
intervento? Quindici minuti?
Presidente -
La parola alla Consigliera Squarzino
Secondina, per il secondo intervento.
Squarzino (Arc-VA) -
Grazie. Qual è l'altro problema
tornando ai servizi sugli asili nido? Qui non ripeto, ma faccio
riferimento a quanto detto prima dalla collega Fontana, nel senso
che gli asili nido costano in modo diverso da Comune a Comune e poi
abbiamo sentito in quella indagine sulle famiglie con un genitore e
almeno un figlio minorenne che alcune famiglie non accedono ai
servizi perché costano troppo cari. Se è vero che in Valle abbiamo
il più alto indice di occupazione femminile... e vorrei ricordare
che ieri quando si è parlato degli infortuni sul lavoro... il 2006
ha visto un aumento del 14% degli infortuni sul lavoro per le
donne, il numero di incidenti sul lavoro che coinvolge delle donne
ha superato il numero di incidenti che coinvolgono gli uomini:
questo per dire che la presenza delle donne nel mondo del lavoro è
molto articolata ed è pagata con le conseguenze di lavori pesanti o
poco sicuri. Noi dobbiamo curare maggiormente i servizi alla prima
infanzia, perché se è vero che una serie di persone dicono nelle
ricerche fatte dall'ISTAT che temono di fare un figlio perché
temono che la loro situazione peggiori, perché se anche le famiglie
monogenitoriali individuano come una delle esigenze la richiesta di
più servizi, vuol dire che questo problema esiste, non dico che
bisogna costruire un asilo nido aziendale qui sotto, ma dico che
tale problema esiste. Non possiamo far finta di niente, "ogni
famiglia si aggiusta come può", no; questo è uno dei problemi
fondamentali che le famiglie devono affrontare!
Vorrei soffermarmi un attimo sugli stranieri. Sono diverse le
iniziative che vengono fatte, tutte lodevoli, varrebbe la pena
ripensare un poco alla figura del mediatore culturale; da un lato
si elenca giustamente fra le attività formate, i profili
professionali formati quello del mediatore culturale, si dice che
siamo riusciti a formarne altri; da un'altra parte del libro si
riportano... non solo, ma se prendiamo il numero di alunni
stranieri nelle scuole, è un numero consistente, quindi c'è un
tentativo di inserimento, da altre parti si dice che l'USL è
attenta a ricorrere ai mediatori culturali per tutti i servizi. Nel
rapporto a pagina 177, dove si parla di spese liquidate per
progetti di mediazioni interculturali nelle scuole, nelle Comunità
montane e altri enti, vedo che il totale è 51mila euro, pari a poco
più di 2.000 ore. Credo che 2.000 ore in un anno suddivise nelle
scuole, nelle USL, nei vari servizi siano poche, se effettivamente
c'è questa esigenza. Nello stesso tempo si dice che vi è difficoltà
a trovare i mediatori culturali perché alcuni che sono formati poi
non accettano di lavorare in quel settore, ma è chiaro che se
l'offerta è di questo tipo... ora, per quanto riguarda le tate,
sono formate, le famiglie hanno un'esigenza urgente e, pur di
andare a lavorare, provvedono direttamente a cercarsi la tata,
invece per il mediatore culturale non è il singolo - dovrebbe
essere lo straniero che non è in grado di pagarselo -, ma è
l'istituzione che lo cerca e che lo paga, la scuola, l'USL, le
Comunità montane... e qui non ci siamo! Qui viene - sembra - poco
utilizzato, per cui credo che si tratti di capire meglio quali
possono essere le forme che possono facilitare l'integrazione,
perché nessuno più può pensare che possiamo fare a meno come
Regione di questo apporto nell'ambito di diversi tipi di lavoro e
anche per quanto riguarda il calo o meno della natalità. Direi che
anche qui andrebbe fatto uno sforzo ulteriore per questa cultura di
accoglienza valoriale.
Non mi soffermo sulla povertà perché più volte su questo sono
intervenuta, più che servizi alle persone in disagio - dormitori,
maggiori pasti caldi - andrebbe fatto quel lavoro che si dice
sempre di fare, oppure che, se iniziato, non ha ancora portato i
suoi frutti: il lavoro di integrazione delle varie realtà presenti
sul territorio, che esaminano le varie concause di una situazione
di disagio affinché si possa intervenire in modo proficuo, forse in
questo caso i piani di zona possono dare una risposta, lo vedremo.
Vedremo se dopo i piani di zona tali categorie sono più o meno
protette, perché anche il problema degli asili nido prima che i
Comuni abbiano capito... incomincino a capire l'importanza dei
servizi alla prima infanzia... del tempo è passato. Perché dobbiamo
come Comunità pagare questi ritardi? Forse è possibile fare un
lavoro culturale che accorci tali distanze.
Infine, per quanto riguarda la situazione della donna, quando si
parla dei servizi per la prima infanzia, quando si parla
dell'occupazione, credo che un'attenzione particolare vada al
genere femminile, alla donna, non perché io sono donna, ma perché
gli incidenti sul lavoro che coinvolgono le donne hanno superato
nel 2006 il numero di incidenti che coinvolgono gli uomini. Se
andiamo a vedere qual è la persona più fragile, vediamo che è la
donna separata con un figlio, donna che si lamenta che in molti
casi non ha rimborsato l'assegno di mantenimento per i figli. Forse
qui un'attività di anticipazione di questo assegno andrebbe fatta.
Per quanto riguarda la donna disoccupata, è vero che bisogna
conciliare insieme l'occupazione e la cura dei figli, quindi tutto
il lavoro di conciliazione dei tempi della famiglia e dei tempi del
lavoro. Sono sicura che il prossimo Consiglio regionale avrà più
attenzione a questi temi, perché ci saranno sicuramente più donne
elette.
Presidente -
Le rimanevano 4 minuti, collega.
Squarzino (Arc-VA) -
Li ho regalati a lei,
Presidente.
Presidente -
Continueremo l'esame di questo oggetto nel
pomeriggio.
Il Consiglio prende atto.
Presidente
- Dichiaro conclusi i lavori consiliari per
questa mattina, il Consiglio è riconvocato alle ore 15,30.
La seduta è tolta.
---
La seduta termina alle ore12,59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK