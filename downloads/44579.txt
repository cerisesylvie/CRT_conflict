Consiglio Regionale della Valle d'Aosta - Oggetto del Consiglio n. 1552 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1552 del 26 maggio 2022 - Resoconto
OGGETTO N. 1552/XVI - Interpellanza: "Riforma del sistema
degli enti locali valdostani e valutazioni in ordine all'evoluzione
dell'attuale sistema di finanza derivata".
Bertin (Presidente) -
Punto n. 32. Illustra
l'interpellanza il consigliere Aggravi a cui passo la parola.
Aggravi (LEGA VDA) -
Non è la prima iniziativa che questo
Consiglio affronta riguardo al futuro degli enti locali valdostani,
ne abbiamo poi anche in realtà in parte già parlato ieri, parlando
e affrontando la legge sul sistema idrico integrato, in quel caso
non era direttamente concernente il modello organizzativo e di
finanziamento degli enti locali, ma comunque riguardava degli
elementi di spesa, degli elementi di governo da parte delle unità
comunali.
Questa è un'interpellanza di prospettiva che si pone tre domande
per cercare di fare sia un punto della situazione attuale -
ovviamente l'interpellanza è indirizzata al Presidente quale
referente della delega, ma riguarda e ha riguardato nella
preparazione della risposta anche altri organi, perché sappiamo
che, ad esempio, la I Commissione sta lavorando su questo aspetto -
e quindi "Conoscere come stiano evolvendo le attività propedeutiche
alla definizione del testo di riforma del sistema degli enti locali
valdostani".
Genericamente abbiamo scelto di parlare di testo di riforma,
perché sappiamo che tanti sono gli argomenti sul tavolo, in parte
poi anche ieri su un altro punto si è parlato del discorso dei
segretari... quindi è un vasto programma quello degli enti
locali.
"Capire se queste valutazioni abbiano tenuto anche conto della
necessità di evolvere l'attuale modello dello sportello unico",
perché questa domanda? Perché abbiamo anche voluto dare attenzione
a quello che poi è uno dei punti di contatto principali con il
cittadino e con l'utenza, perché quando si parla di Comuni,
sicuramente si parla di territorio, si parla dei nostri
amministratori, ma poi alla fine dobbiamo pensare a quelli che sono
sostanzialmente gli azionisti del Comune, quindi la cittadinanza, e
capire se anche questo modello ha riguardato le valutazioni
fatte.
"Quali siano gli intendimenti e/o le valutazioni" - io penso
forse più le valutazioni - "in materia di evoluzione dell'attuale
sistema di finanza derivata", cito - io la definisco famigerata -
la legge 48 perché ha delle logiche che avevano forse un senso
all'epoca, ma che oggi, almeno qua parlo a livello personale, non
hanno più senso, nel senso - scusate il gioco di parole - bisogna
pensare non soltanto a dei ragionamenti chiamiamoli di natura solo
solidaristica, ma anche di prospettiva, per l'evoluzione dal '95 a
oggi dei nostri Comuni, dei fabbisogni, dei servizi e soprattutto
delle necessità, che sono cambiati enormemente, quindi è
sicuramente uno dei temi più scottanti da considerare, ma io
ritengo essere anche poi quello fondamentale perché, come ci
insegnano gli amici svizzeri,
c'est l'argent qui fait la guerre
et qui fait l'administration
.
"Se si ritenga che l'attuale stato di avanzamento delle attività
possa consentire la presentazione di un testo di riforma entro la
fine del corrente anno", questa è una domanda provocatoria, non me
ne voglia il Presidente, ma mi servirà poi più per la replica, però
è importante chiederlo per un semplice motivo, perché un po' tutte
le scadenze successive alla presentazione della "fu proposta di
legge 32" prevedevano sempre una scadenza per arrivare a definire
un ultimo provvedimento che poi puntualmente... è un po' come in
Italia la riforma delle Province o l'eliminazione dello scorporo,
diciamo quei provvedimenti che sono più all'interno del libro dei
sogni che altro, però io penso, sennò sarebbe inutile parlare di
programmazione, di fabbisogni e di quant'altro, che se non si ha
un'idea di dove si vuole andare, è un grosso problema.
È bene sondare tutte le attività e gli argomenti importanti e
fondamentali per il nostro futuro.
Io penso che - visto che abbiamo discusso relativamente un
rendiconto e quindi abbiamo parlato di numeri - un peso notevole di
spesa e io direi di investimento sulla cittadinanza ce l'hanno i
nostri enti locali e quindi è bene capire dove stiamo andando, se
stiamo andando da qualche parte o dove potremmo andare.
Presidente -
Per la risposta, il Presidente della
Regione.
Lavevaz (UV) -
Giustamente - come ha detto il collega
Aggravi nella sua illustrazione puntuale di come sono incardinate
le cose - di fatto abbiamo un testo di riforma che è all'analisi di
questo Consiglio, nello specifico della sottocommissione creata
appositamente in I Commissione, che anche se un primo termine
l'abbiamo già saltato, quello della fine del 2021, si è data un
obiettivo sicuramente arduo perché il compito non è solo quello di
una revisione puntuale della legge 6/2014, ma una sorta di
creazione di una legge quadro che tenga in considerazione tutta la
materia che riguarda gli enti locali, materia molto articolata e
anche, in questo momento, "sparpagliata" - scusate il termine poco
professionale ma è così - poiché ci sono tante norme che si
occupano in questo momento di enti locali.
Ha citato lei la questione dei Segretari comunali che - ne
abbiamo parlato ancora ieri - è stata oggetto di tanti emendamenti,
di tanti tacconi a una norma che va oggettivamente rivista alla
luce della nuova situazione.
C'è il tema più complesso che è quello della riorganizzazione
dei servizi associati che era un po' il fulcro della legge
regionale n. 6 del 2014.
C'è la questione del SUEL, dello sportello unico degli enti
locali, questo ha un iter - di cui si sta occupando il collega
Bertschy - che è abbastanza avanzato a livello d'ipotesi di
revisione, in particolare di revisione della
governance
;
peraltro in una riunione della settimana scorsa a livello
nazionale, con i colleghi delle altre Regioni, sono stati fatti i
complimenti per l'organizzazione dello sportello unico valdostano
che noi sappiamo avere tante criticità e tanti problemi, anche
perché sennò non si spiegherebbe il fatto per il quale stiamo
cercando di trovare delle migliorie, ma è stato apprezzato lo
sforzo organizzativo che la Regione a suo tempo ha fatto in questo
senso e l'avanzamento di quest'organizzazione che in altre Regioni
è ben più indietro.
La parte economica, come lei dice giustamente, e lo condivido, è
la parte più scottante e sicuramente la più fondamentale di tutto
questo quadro, ma viene in ordine logico alla fine, nel senso che
nel momento in cui si fanno dei ragionamenti sulla riorganizzazione
dei servizi piuttosto che su questioni anche importanti dal punto
di vista delle riforme di cambiamento rispetto allo status attuale,
penso a mero titolo di esempio, perché poi la discussione è sul
tavolo della Commissione consiliare, a delle forme di premialità:
su chi fa sforzi maggiori in ordine alla semplificazione, in ordine
all'efficientamento dei servizi eccetera. Sono tutti ragionamenti
che in fondo devono essere poi nel ragionamento dei reparti oggetto
di riflessione e poi di scrittura in legge.
Condivido con lei, abbiamo già avuto modo di parlarne anche in
altre iniziative, che la legge legge regionale n. 48 del 1995 ha
sicuramente necessità di avere un cambio di paradigma alla base del
ragionamento.
È un tema molto complesso, molto complicato, io come sapete ho
fatto parte dell'assemblea del CPEL per quasi quindici anni e per
quasi quindici anni ho sentito parlare della necessità di revisione
della legge regionale n. 48, ma non siamo mai stati in grado di
fare una proposta di revisione di questa legge. Non è un'accusa,
non è una critica rispetto all'assemblea dei Sindaci, ma è un dato
di fatto.
La legge 54/98 che - lo dico sempre e lo ripeto, ritengo una
delle leggi più importanti del nostro ordinamento, in quanto ha
l'organizzazione del nostro sistema delle autonomie, una legge
sicuramente visionaria per come è stata scritta all'epoca - dà
peraltro un ruolo molto importante al Consiglio permanente degli
enti locali, che non è solo quello di dare dei pareri, ma di fare
delle proposte.
Questa è una cosa molto importante, che va oltre tutti gli altri
aggiornamenti.
È stato un tema caldo anche quest'anno quello dei riparti,
quando è stato dato il parere sulla delibera di Giunta regionale
che andava a definire i riparti. La questione è sempre quella tra i
Comuni più turistici e i Comuni meno turistici, questo perché non è
stata modificata la legge, ma i parametri vanno aggiornati, in
particolare quello dell'IMU-ICI: nel momento in cui si è passati
dall'ICI all'IMU è andato a detrimento in maniera abbastanza
importante dei Comuni turistici, quindi i Comuni turistici hanno
visto sempre di più un "meno" rispetto agli altri Comuni, che hanno
visto un "più", perché un aggiornamento dei dati questo
comporta.
Negli ultimi tre-quattro anni abbiamo accettato la proposta che
il Consiglio permanente ha fatto di una forma di perequazione nelle
more della revisione della legge regionale n. 48 di questi
parametri proprio per contemperare in parte questi aumenti dovuti
agli aggiornamenti; quest'anno il CPEL ha autonomamente deciso,
anche a fronte della nostra disponibilità a erogare ancora questa
forma di perequazione, di non applicarla più e quindi di applicare
tout court i parametri e l'aggiornamento dei parametri.
Se il problema da risolvere - ne abbiamo parlato tante volte
anche con l'assemblea dei Sindaci - è quello dell'extragettito IMU,
perché quello è un problema da risolvere e da affrontare, forse la
perequazione quest'anno aveva ancora un senso nelle more
dell'aggiustamento di questo parametro, quindi
des deux
l'une
, nel senso che non può essere ribaltata su di noi questa
scelta che loro autonomamente hanno fatto. C'è una questione che va
affrontata e la affronteremo.
Invece purtroppo qualcuno ancora quest'anno si è lanciato in
dichiarazioni del tipo "La Regione è passata da mamma a matrigna",
dichiarazioni di giornali che prendiamo come tali, probabilmente la
Regione era mamma quando trasferiva solo una parte del gettito
Irpef, del famoso 95% di nove decimi, o addirittura quando
prelevava ai Comuni gli avanzi di Amministrazione e lì il CPEL dava
pareri favorevoli a maggioranza.
Invece ora la Regione è diventata matrigna quando trasferisce di
più di quello che dovrebbe ai sensi della legge regionale 48 e
lasciamo perdere il trend che è cambiato radicalmente.
Io e lei condividiamo la passione per i numeri, i miei numeri
sono un po' più romantici dei suoi che sono un po' più asettici,
però la passione per i numeri sicuramente ce l'abbiamo tutti e due.
Mi sono fatto mandare le tabelle questa mattina perché non avevo
una risposta preparata.
Nel 2016, che è l'annus horribilis, in cui sono stati anche
prelevati gli avanzi di amministrazione - tra l'altro in questi
giorni mi hanno inviato un articolo dell'epoca in cui io apprezzavo
l'allora Presidente che non cito per evitare discussione, prendevo
atto della visione relativistica della matematica, a proposito di
numeri, di quei tempi - il gettito IRPEF era quello del 2014, come
è noto, quindi quello dei due anni precedenti, il 95% dei 9 decimi
era di 213 milioni, questo sarebbe stato, ai sensi della 48, il
gettito di finanza locale; in realtà invece, in deroga alla 48,
come è stato portato avanti per tanti anni, in quell'anno la
finanza locale era di 181 milioni, quindi da 213 a 181 milioni. In
più quell'anno c'è stato il famoso prelievo degli avanzi, ma lì c'è
stato un parere favore.
Quest'anno, il 2022, con gettito IRPEF del 2020 che è di 171
milioni, quindi 95 di 9 decimi è 171 milioni, la finanza locale, ai
sensi dell'articolo 13 della nostra finanziaria della legge 35/21 è
di 218 milioni.
Mi piacerebbe sapere quanti dei nostri Sindaci hanno presente
quest'aspetto, che oggi noi siamo in deroga alla 48, ma non perché
abbiamo meno, perché abbiamo molto di più.
Cioè la legge regionale n. 48 oggi direbbe: "Finanza locale
dovrebbe essere 171 milioni, oggi la finanza locale è 218
milioni".
Questo è un aspetto che - al di là di tutto, al di là dei
ragionamenti che abbiamo fatto, ne parlavamo l'altro giorno quando
abbiamo presentato il piano demografico dell'importanza di avere i
dati, di conoscere i dati prima di decidere - vale anche qui, nel
senso che per amministrare dobbiamo decidere, dobbiamo conoscere i
dati, dobbiamo ragionare, discutere, battere i pugni sul tavolo,
magari solo in ultima analisi fare dichiarazioni alla stampa,
questo lo lascio come ragionamento finale.
Per chiudere con l'ultima domanda, io spero vivamente che si
possa arrivare a questo procedimento di riforma importante entro la
fine di quest'anno, perché questo è un passaggio fondamentale ed è
un momento di chiarezza che va fatto non solo per gli enti locali
ma per tutto il sistema delle autonomie della nostra regione.
Spero che ci sia un atteggiamento un po' meno sindacalizzato -
permettetemi il termine - e che si arrivi, dalla nostra parte c'è
la massima disponibilità a mettersi allo stesso livello, lo abbiamo
dimostrato tante volte, degli enti locali per discutere una riforma
che è certamente necessaria e urgente.
Presidente -
Per la replica, consigliere Aggravi.
Aggravi (LEGA VDA) -
Ringrazio il Presidente per il
quadro e anche per alcuni numeri interessanti da tenere in
considerazione. La vicenda degli avanzi mi fa ricordare quando era
stata ridata disponibilità dell'utilizzo degli avanzi nel 2018 e
qualcuno preventivamente era venuto a battere immediatamente cassa,
preoccupato che non si sarebbe ridato corso a quegli avanzi, e ho
utilizzato parte di quegli articoli che furono, e anche io non
faccio citazioni, per dire che qualcuno era appena arrivato e non
si voleva comportare poi così male.
Però va detto che bisogna giustamente fare i calcoli in maniera
completa e capire effettivamente una cosa: quanto è il monte a
disposizione, la suddivisione e i criteri di suddivisione.
Il discorso delle premialità sicuramente è fondamentale e
importante anche per dare una risposta che non sia al suo livello
statica ma dinamica, perché abbiamo tutta una serie di segnali
preoccupanti: il discorso demografico, lo spopolamento anche in
termini di imprese e di creazione di ricchezza in alcune realtà.
Magari un meccanismo di premialità e anche - per carità -
solidaristico in alcuni casi laddove ci sono delle difficoltà, deve
essere
à la une
e utilizzato ma io penso che debba essere
modulare e non possa essere più considerato uguale per tutte le
realtà, perché comunque in qualche maniera bisogna governare
l'andamento e lo sviluppo dei nostri Comuni e in generale della
Regione.
È bene, ed è forse la parte più difficile, trovare, come si dice
da noi, una quadra per il termine di sindacato che ognuno di noi
può avere; chi è ovviamente dal lato dell'Amministrazione regionale
difende certi equilibri, chi è nelle singole realtà comunali è più
propenso magari ad alzare i toni per difendere le posizioni o le
prospettive, anche perché poi magari è quello che pensa possa dare
una risposta diretta al proprio cittadino. In realtà non è così,
bisognerebbe guardare un po' a livello prospettico, a livello
d'insieme e magari, anche in alcuni casi, anche di maggior
collaborazione tra Comuni limitrofi perché, sinceramente, di fronte
a tutta una serie di richiami e di sentori certi tipi di posizione,
hanno poco senso, ma sappiamo che è molto complicato perché poi
ognuno cerca di difendere la propria posizione.
Sono anche d'accordo, perché è corretto costruire così un
modello efficiente, definire il modello e poi capire come
finanziarlo e come governarlo, perché poi a governarlo è la
finanza, alla fine.
Mi spiace dirlo, è vero, i miei numeri sono più nel perimetro
euclideo e non quantistico che rende più romantici i suoi numeri,
però alla fine sono brutti, sporchi e dannati, e quelli ce li
dobbiamo tenere e ci devono guidare; forse ci devono guidare un po'
di più rispetto al passato e anche certi finanziamenti, in termini
di finanza locale, magari non direttamente destinati ai Comuni,
devono essere ben valutati, proprio per capire l'efficienza della
spesa, perché altrimenti non faremmo il bene della cittadinanza
considerato anche - lo diciamo tutte le volte - che le risorse sono
sempre più scarse, le spese sono sempre maggiori e quindi bisognerà
fare delle scelte.
Qui chiudo e mi chiedo, ricollegandomi un po' alla mia
affermazione provocatoria di ieri, se i tanti
maîtres à
penser
che sono anche all'interno degli enti locali stanno
valutando il costo che ha il ritardo di questa riforma e che
soprattutto si ribalta su di loro e sugli enti che governano.
Alcuni maîtres a penser sono anche all'interno degli enti
locali.
Forse è bene che ci sia una dose di sano pragmatismo e che
faccia aprire gli occhi a tutti e far capire che solo alcune forze
possono fare delle scelte forti che guardino al futuro della Valle
d'Aosta, altrimenti su tutto il resto saranno soltanto tacconi, e
di tacconi ne abbiamo già messi troppi negli anni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK