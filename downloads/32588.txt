Consiglio Regionale della Valle d'Aosta - Oggetto del Consiglio n. 1261 del 23 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1261 del 23 giugno 2010 - Resoconto
OGGETTO N. 1261/XIII - Interrogazione: "Ritardi nell'adozione
del bilancio preventivo 2010 da parte dell'USL della Valle
d'Aosta".
Interrogazione
Evidenziato che, con provvedimento n. 881 del 31 maggio 2010
avente per oggetto: "Risultato economico di esercizio 2009:
applicazione procedura di cui all'art. 30, comma 2, della legge
regionale 7 dicembre 2009, n. 46", l'U.S.L. della Valle d'Aosta ha
sancito il buco di bilancio per l'anno 2009 di poco inferiore ai 2
milioni di euro (1.996.801,00);
Preso atto del disavanzo sopraccitato e della superficialità
con la quale è stata impostata la relativa deliberazione poiché,
nelle cifre del rendiconto non viene rispettato il dettato europeo
secondo il quale tutti gli importi in euro vanno riportati con la
virgola separatrice dai decimali;
Venuti a conoscenza che sul conto consuntivo si erano
espressi negativamente anche i revisori dei conti non
controfirmando il documento loro presentato;
Preso atto che i bilanci 2008 e 2009 dell'Azienda sanitaria
valdostana non hanno raggiunto gli obiettivi posti
dall'Amministrazione regionale;
Preoccupati per una situazione che testimonia una difficoltà
nella gestione operativa della sanità valdostana non sempre
corrispondente ai servizi erogati;
Rilevato che il disavanzo di cui sopra verrà coperto con
l'accesso ai fondi di riserva;
Ritenuto questo passaggio grave, sia dal punto di vista della
gestione amministrativa generale dell'Azienda, che per le possibili
ripercussioni che questo disavanzo potrebbe creare
sull'organizzazione complessiva dell'U.S.L., sui pagamenti ai
fornitori e sull'erogazione delle prestazioni all'utenza;
i sottoscritti Consiglieri regionali
Interrogano
la Giunta regionale per conoscere:
1) le motivazioni che hanno ritardato l'adozione del bilancio
preventivo 2010 da parte dell'U.S.L. della Valle d'Aosta;
2) quali sono i reali deficit consuntivati per il 2008 e per
il 2009 dell'Azienda sanitaria valdostana;
3) quali effetti negativi la mancata tempestiva adozione del
bilancio preventivo 2010 potrebbe portare all'U.S.L. della Valle
d'Aosta, in particolare nei confronti degli utenti e dei
dipendenti.
F.to: Carmela Fontana - Donzel
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Prima di passare al merito dei tre quesiti, ritengo necessario
fare alcune precisazioni con riferimento a quanto contenuto nelle
premesse dell'interrogazione. Con riferimento all'asserita
superficialità della realizzazione del provvedimento deliberativo
dell'Azienda n. 881/2010, in quanto il documento sarebbe stato
redatto senza indicazione dei decimali, si precisa che la redazione
del bilancio di esercizio senza indicazione dei decimali è
espressamente prevista in termini di obbligo compilativo
dell'articolo 2423 del Codice civile, redazione del bilancio, che
testualmente recita, recependo precise indicazioni comunitarie, che
"il bilancio deve essere redatto in unità di euro senza cifre
decimali"
.
Riguardo il fatto che il collegio sindacale, nell'interrogazione
citato come revisore dei conti, si sarebbe espresso negativamente
sul conto consuntivo non controfirmando il documento presentato
dall'Azienda, tale affermazione risulta del tutto infondata, in
quanto l'Azienda ha acquisito agli atti tutti i pareri del Collegio
con riferimento a tutti i consuntivi chiusi al 31 dicembre, ivi
compreso il consuntivo 2009. Il Collegio Sindacale dell'Azienda ha
espresso parere favorevole su tutti gli atti dell'Azienda senza
alcuna eccezione. Tale elemento è suffragato dalla documentazione
acquisita dall'Amministrazione regionale che potrà essere
eventualmente prodotta a dimostrazione di quanto affermato. Quindi
non si comprende cosa significa che i bilanci 2008-2009 non hanno
raggiunto gli obiettivi posti dall'Amministrazione regionale. Il
compito del bilancio consuntivo è unicamente quello di
rappresentare in modo veritiero e corretto la situazione
patrimoniale e finanziaria dell'Azienda e il risultato economico
dell'esercizio, e non anche quello di rendicontare gli obiettivi a
diverso livello posti dall'Amministrazione regionale alla Direzione
Strategica.
Per quanto riguarda la prima domanda, la legge n. 5/2000
recante: "Norme per la razionalizzazione dell'organizzazione del
Servizio socio-sanitario regionale" prevede analiticamente la
procedura che deve condurre l'Azienda all'adozione del bilancio di
previsione. L'articolo 7, comma 2, dispone che l'Azienda provvede
all'adozione del piano attuativo locale e del conseguente bilancio
di previsione annuale in conformità a quanto stabilito dall'accordo
di programma. Quindi, il predetto articolo espressamente dispone
che l'Azienda può procedere all'adozione del bilancio di previsione
purché si realizzi un presupposto giuridico molto chiaramente
identificato, ovvero l'avvenuta adozione dell'accordo di programma
tra Amministrazione regionale e Azienda.
Eccezionalmente, con riferimento all'anno corrente, l'adozione
di tale atto, intervenuta il 28 maggio e notificata recentemente
all'Azienda, ha subito un consapevole allungamento della tempistica
di redazione e adozione dovuto alle seguenti ragioni di fondo:
necessità di ridefinire, anche alla luce della recente manovra
economica di cui al decreto legge n. 78/2010, gli obiettivi da
conferire all'Azienda per il 2010. Proprio ieri sono stato a Roma
alla Conferenza degli Assessori alla sanità e abbiamo preso atto di
tutta una serie di criticità, in linea con quello che hanno già
espresso i governatori delle regioni per quanto riguarda il settore
della salute e delle politiche sociali: esigenza di valutare
richieste pervenute dall'Azienda in ordine alle necessità di
rifinanziare alcune voci specifiche di spesa conseguenti ai fatti
sopravvenuti rispetto alla determinazione della quota 2010,
stabilita dall'Amministrazione regionale per l'erogazione dei
livelli essenziali di assistenza (cito, ad esempio, il rinnovo del
contratto del personale 2007-2008). Alla luce di quanto sopra
esposto, l'azienda, che pure ha redatto una bozza di bilancio di
previsione entro i tempi previsti dalla normativa, non poteva in
qualsiasi caso provvedere alla formalizzazione del documento nei
termini previsti dalla legge n. 5/2000. In qualsiasi caso la
procedura di adozione del bilancio di previsione andrà a trovare il
necessario completamento entro tempistiche stringenti.
Per quanto riguarda i risultati dei consuntivi 2008-2009, il
risultato di esercizio 2008 presenta - contrariamente a quanto
indicato nell'interrogazione - non un deficit di bilancio, bensì un
utile di esercizio pari a 950.000 euro, provvedimento deliberativo
n. 920/2009. Il risultato di esercizio del 2009 presenta, come
indicato nella premesse dell'interrogazione, una perdita di
esercizio di 1.996.000; la copertura della perdita di esercizio
verrà garantita a mezzo dell'utilizzo dei fondi di riserva, come
espressamente previsto dalla normativa contabile regionale, il
quale dispone che alla perdita di esercizio si fa fronte
utilizzando prioritariamente i fondi di riserva disponibili. Ciò
significa che l'Azienda non richiederà alcun contributo regionale
suppletivo per riequilibrare la situazione economica. Appare in
qualsiasi caso opportuno segnalare che la perdita è il risultato di
numerosi ed eterogenei elementi che molto spesso si pongono al di
fuori delle possibilità di governo da parte della Direzione
Aziendale. Inoltre, il maturare di una situazione potenziale di
perdita di esercizio è stato costantemente rilevato nel corso
dell'intero esercizio 2009 attraverso i flussi economici previsti
dalla vigente normativa nazionale, ma Amministrazione regionale e
Azienda hanno concordato di non procedere all'implementazione del
finanziamento per il 2009 in considerazione del fatto che l'Azienda
disponeva di fondi di riserva sufficienti a riequilibrare la
situazione economica.
Per quanto riguarda gli
"effetti negativi"
per la mancata
tempistica, il mancato completamento dell'iter di adozione del
bilancio di previsione non impatta sotto il profilo pratico, né dal
punto di vista dell'erogazione di processi assistenziali, né sotto
il profilo della gestione del personale e dei pagamenti ai
fornitori, quindi i LEA vengono garantiti senza alcuna modifica.
Infatti, pur in carenza di bilancio di previsione, i flussi
finanziari fra Regione e Azienda sono garantiti dall'avvenuta
adozione del provvedimento deliberativo della Giunta regionale di
cui all'articolo 7, comma 1, della legge regionale n. 5/2000,
ovvero il provvedimento attraverso il quale l'Amministrazione
regionale assegna il finanziamento annuale all'Azienda e provvede
alla conseguente liquidazione dei flussi finanziari ivi
identificati.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per i dati che mi ha
fornito... comunque il nocciolo della questione è proprio questo
disavanzo, la mia interrogazione era riferita a quello; lo ha detto
lei stesso, si aggira a 1.900.000, sono quasi 2.000.000 di
euro.
Crediamo che la presenza di un disavanzo si possa attribuire ad
un eccesso di spesa, il problema della sanità è che se c'è un
disavanzo, si iniziano a tagliare le spese, giustamente, ma in
genere non vengono mai tagliate le spese inutili. Secondo noi ci
sono troppe consulenze, troppi incarichi, questo significa meno
attenzione ai posti letto, tagli ai servizi mensa, lavanderia,
trasporto, eccetera, con un peggioramento del servizio. L'USL, che
è gestita da un manager, non deve andare in rosso... quando
l'azienda va in rosso la cosa è grave, anche perché i manager
vengono nominati dalla Giunta regionale e con essa stipulano un
accordo di programma con dei punti che devono raggiungere; fra
questi c'è sempre l'obbligo di pareggio di bilancio.
Chiediamo quindi una riflessione su questa grave situazione,
perché quasi 2.000.000 di euro in rosso per un'azienda come la
nostra, foraggiata direttamente dall'Amministrazione regionale,
secondo noi sono troppi e desta molta preoccupazione, specie in un
momento di crisi come questo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK