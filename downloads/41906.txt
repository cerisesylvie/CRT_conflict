Consiglio Regionale della Valle d'Aosta - Oggetto del Consiglio n. 916 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 916 del 18 settembre 2019 - Resoconto
OGGETTO N. 916/XV - Interpellanza: "Notizie in merito al
rimborso dei danni provocati dalla fauna selvatica".
Distort (Presidente) -
Punto n. 26 all'ordine del giorno.
Per l'esposizione dell'interpellanza, la parola al proponente
collega Lucianaz.
Lucianaz (LEGA VDA)
- Probabilmente terminiamo la
mattinata ritornando sull'argomento della fauna selvatica che è
sempre bene tenere sotto osservazione. Immagino mi risponderà
l'Assessore Chatrian e, nell'attesa che illustri anche a noi ciò
che ha comunicato alla stampa sulla sua proposta per contrastare -
se non risolvere - il problema delle predazioni del lupo, dei
canidi, dei cani o quel che è, oggi con questa interpellanza mi
rivolgo verso un altro problema del mondo agricolo: quello del
cinghiale. Le lamentele del mondo agricolo sono costanti, forse non
sono così eclatanti come per il lupo, ma sono costanti, e non solo
quello delle aziende con partita IVA, ma qualsiasi valdostano che
ha a cuore il suo terreno, il suo appezzamento, la sua attività non
ha piacere di vedere questi danni causati da questa bestia
selvatica.
Vengo all'interpellanza. Appurato che quotidianamente c'è
qualche cinghiale che lascia traccia del proprio passaggio in
numerosi prati e campi del mio comune, come in tutti gli altri
comuni - basti pensare che in Italia c'è più di un milione di
cinghiali - e appreso del sempre maggiore sconforto che i
conduttori dei terreni provano nel risistemare la superficie
agricola per poi magari all'indomani rivederla danneggiata in modo
ancora più profondo; rilevato che proprio nei terreni in pendenza
caratteristici della nostra regione il terreno smosso può
rappresentare una pericolosa causa di smottamenti - pietre che
rotolano oppure dovuto all'acqua che non segue più il suo corso nei
canali di adduzione -,rendendo di fatto responsabili poi, credo, i
proprietari di questi terreni, e rammentato che la conduzione dei
lavori agricoli, in particolare nei terreni montani, comporta un
grande mole di lavoro, rappresentando nel contempo una
limitatissima fonte di guadagno, ma con il pregio indiscusso di
salvaguardare e abbellire complessivamente il nostro paesaggio;
constatato che il numero dei cinghiali presenti sul suolo
valdostano è in crescita, credo, ma non è assolutamente minacciato
di rischio di estinzione, la interpello per conoscere a chi si può
rivolgere concretamente il conduttore di un appezzamento di terra,
anche nel caso che abbia un pericolo per sé stesso (mi riferisco al
recente fatto tragico di Rovegno, nel genovese). Punto secondo: se
ha la libertà di eliminare lui personalmente l'animale o come
comportarsi per risolvere questa problematica. Tre: a quali forme
di aiuto/rimborso i conduttori dei terreni oggi hanno accesso.
Ultimo punto: quali azioni intenda intraprendere il Governo
regionale a livello normativo, ma anche finanziario, per
scongiurare nel prossimo futuro questa situazione così
problematica.
Presidente -
La parola all'Assessore Chatrian per la
risposta.
Chatrian (AV)
- Passiamo dai rifiuti ai cinghiali. Prima
di entrare nel merito e di cercare di rispondere puntualmente al
collega, dico che appena mi convocate in Commissione io sono a
disposizione per illustrare il disegno di legge sul lupo. Metterò
in evidenza quali sono le intenzioni da una parte e dall'altra
cercherò di andare a legiferare comunque in materia, anche perché
io penso vada fatto insieme, non è una questione solo di
maggioranza. Io penso che questa specie protetta tocchi al
legislatore, tocchi a noi creare le migliori condizioni di
sicurezza, di controllo. Le questioni legate ai nostri allevatori e
agricoltori le conosciamo penso entrambi che, nello stesso tempo,
sono comunque anche legate alla parte antropizzata, dove vivono le
nostre comunità.
Posso darvi anche un'altra informazione, che penso interessi
pure al collega. Purtroppo la Commissione europea non ha ancora
notificato la possibilità di tenere fuori dal contributo il
de
minimis
sulle specie protette. Cosa vuol dire? Abbiamo fatto un
incontro con l'AREV e con la Coldiretti spiegando che ad oggi non
possiamo pagare gli aiuti legati alla prevenzione, quindi le
recinzioni fuori dal
de minimis
. Abbiamo subito inoltrato
una lettera - oltretutto devo ringraziare due associazioni - a
tutti quelli che hanno presentato la domanda per i contributi
spiegando che, se c'è l'intenzione da parte loro di accettare
l'aiuto in
de minimis
, nel giro di poche settimane potremo
erogare l'aiuto richiesto. Oltretutto io penso che questo sia un
altro bel tassello, un bel passaggio, dato che sono state numerose
le richieste da parte degli allevatori, degli agricoltori sulle
misure di prevenzione, quindi principalmente sulle recinzioni.
Abbiamo modificato per il tramite di una variazione di bilancio e
andiamo a sostenere a tutti il 90 percento di aiuti. Penso che
questo sia un segnale non solo di attenzione, perché poi dalle
parole dobbiamo passare ai fatti e, come dico sovente, la pubblica
amministrazione parla unicamente per il tramite di atti, il resto
sono solo chiacchiere. Mi sono dilungato, ma penso che questi
elementi siano comunque utili ai nostri pochi ormai rimasti
allevatori e agricoltori.
Per quanto riguarda la risposta ai quesiti che lei mi ha posto,
come noto, il piano regionale faunistico-venatorio prevede per il
cinghiale il massimo contenimento al fine di ridurre il più
possibile i danni che questo ungulato causa nelle colture agricole;
in particolare il contenimento avviene attraverso il prelievo,
senza limitazioni, durante il periodo venatorio da parte dei
cacciatori e, nel restante periodo dell'anno, con l'attività di
controllo da parte degli agenti del Corpo forestale e dei
cacciatori esperti appositamente formati. Il programma di controllo
della specie cinghiale attualmente in vigore è stato approvato,
previo parere positivo dell'Istituto superiore per la protezione e
la ricerca ambientale, con la deliberazione di Giunta n. 289 del
2015. La delibera di cui sopra prevede che le catture e gli
abbattimenti dei cinghiali possano essere effettuati, fra gli
altri, dai proprietari e dai conduttori dei fondi interessati dai
danni, anche facenti parte dei Consorzi di miglioramento fondiario
nel cui perimetro siano stati riscontrati danni, purché in possesso
del porto d'armi per l'esercizio venatorio. Questa è la risposta
alla prima domanda che ci ha illustrato.
Per quanto riguarda la seconda risposta, il proprietario o il
conduttore di un fondo può agire in due modi: primo, qualora
accerti la presenza dei cinghiali sui suoi terreni e sia in
possesso del porto d'armi per l'esercizio venatorio, come previsto
dalla delibera n. 289 del 2015, può provvedere all'abbattimento
previo accordo con la stazione forestale competente per territorio;
secondo, nel caso in cui verifichi la presenza di danni deve
avvertire nell'immediato la stazione forestale competente per
territorio e gli agenti del Corpo forestale si recheranno sul posto
per rilevare l'ammontare del danno per il successivo risarcimento.
Inoltre, se sono presenti idonee condizioni di sicurezza
provvederanno ad effettuare degli appostamenti anche notturni al
fine di abbattere anche con l'aiuto di cacciatori esperti. Infine,
se le condizioni orografiche del terreno lo permettono, può
installare idonee misure di protezione per impedire l'accesso dei
cinghiali ai propri terreni. È la questione cui accennavamo prima,
ma è molto difficile, non nego la difficoltà su questo passaggio,
collega Lucianaz.
Per quanto riguarda la terza risposta, la deliberazione della
Giunta n. 953 del 2017, che ha approvato i criteri e le modalità
per il risarcimento, prevede l'erogazione dei risarcimenti per i
danni arrecati dalla fauna selvatica alle colture agricole e i
contributi per l'attuazione di misure di prevenzione dei danni.
Riguardo ai risarcimenti dei danni causati dalla fauna selvatica,
la somma complessivamente risarcibile dell'anno solare per singolo
richiedente non può eccedere gli 8.000 euro per gli imprenditori e
4.000 euro per gli altri soggetti. In merito ai contributi per
l'attuazione di misure preventive, i soggetti interessati possono
fare richiesta per l'acquisto di recinzioni elettriche, meccaniche,
repellenti, sistemi acustici o visivi. Per le recinzioni elettriche
o meccaniche - questo a seguito delle modifiche che abbiamo fatto
ad aprile e a giugno 2019 - il contributo ammonta al 90 percento
del costo dell'acquisto del materiale necessario su una spesa
ammissibile di euro 4.000, pari ad un contributo massimo di 3.600
euro. Per il restante materiale il contributo ammonta al 90
percento del costo di acquisto su una spesa massimale assimilabile
a 2.000, pari a un contributo massimo di 1.800. Si evidenzia che
sia i risarcimenti che i contributi rientrano all'interno del
de
minimis
nel settore agricolo, che attualmente prevede... qui
c'è un passaggio che è stato fatto qualche mese fa, ne avevamo
discusso anche in Commissione... il
de minimis
è stato
alzato da 15.000 a 20.000 euro quale valore complessivo di aiuti
concedibili ad un medesimo beneficiario nell'arco di tre esercizi
fiscali.
Ultima risposta: è attualmente in corso l'iter per il rinnovo
del programma di controllo della specie cinghiale, approvato con la
delibera del 2015 e prossimo alla scadenza. Il nuovo piano di
controllo 2020/2024 entrerà in funzione al termine della prossima
stagione venatoria, alla fine del mese di gennaio prossimo. Gli
stanziamenti previsti per l'adozione di misure preventive e per il
risarcimento dei danni sono stati aumentati con l'approvazione
della legge n. 10, con le modifiche successive che abbiamo
apportato e con l'ultima, la n. 34. È previsto che il 45 percento
della tassa di concessione regionale per l'esercizio venatorio sia
volto alla costituzione di un fondo destinato al risarcimento dei
danni arrecati dalla fauna selvatica agli agricoltori e
all'incremento della prevenzione dei danni alle colture.
Termino dicendo questo: sicuramente delle criticità ci sono
ancora, ma sono state date delle prime risposte. Come ho detto sia
all'AREV che alla Coldiretti, incontrate solo una settimana e mezzo
fa, non potendo erogare fuori dal
de minimis
, paghiamo
subito chi accetta e per chi aspetta - ma i tempi non sono nostri,
non possiamo dire noi se fra due, tre o quattro mesi - le risorse
non saranno perse, ma saranno erogate successivamente. Per un
altr'anno intendiamo mettere in campo una semplificazione anche per
le altre specie e creare un rapporto allevatore-Amministrazione
regionale, anche per il tramite dei CAA e delle due associazioni,
al fine di poter essere più efficaci, più efficienti e soprattutto
più rapidi.
Presidente -
La parola al Consigliere Lucianaz per la
replica.
Lucianaz (LEGA VDA)
- Ringrazio per l'impegno
dell'Assessore.
Sappiamo che la situazione non è facile e neanche rosea, quindi
io qui sono portavoce dei valdostani che hanno difficoltà direi più
che altro ad interagire con l'Amministrazione pubblica. Si
lamentano di un sistema troppo burocratizzato del Corpo forestale
che non è sempre disponibile, vuoi per mancanza di tempo o di
personale, non so, comunque non sono sempre pronti a muoversi, a
spostarsi e ad andare sul territorio; c'è la difficoltà delle
osservazioni notturne, addirittura la difficoltà di trovare dei
cacciatori interessati a sparare, perché pare che non ci sia tutto
questo... anzi, assolutamente non c'è nessun vantaggio credo per il
cacciatore stesso, se non proprio marginale, ad abbattere un capo.
Si potrebbero studiare, non lo so - ne parlavo con un cacciatore -
un sistema premiale per i cacciatori che intervengono, a punteggio,
o non so in che modo si potrebbe organizzare. Certo è che se non è
la Guardia forestale che abbatte questi animali, io non so
sinceramente come si potrà contenere il fenomeno. Si può dissuadere
un cinghiale, ma non risolve granché.
Per quanto riguarda in generale la situazione faunistica,
vediamo che le notizie... anzi, la notizia stessa di oggi, di
quell'avvistamento impressionante di lupi, ci dice che la
situazione non pare così sotto controllo come qualcuno vuole farci
credere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK