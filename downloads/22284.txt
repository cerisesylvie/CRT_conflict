Consiglio Regionale della Valle d'Aosta - Oggetto del Consiglio n. 1916 del 10 maggio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1916 del 10 maggio 2006 - Resoconto
OGGETTO N. 1916/XII - Modifica della regolamentazione dei
jackpot presso la Casa da gioco di Saint-Vincent, approvata con
deliberazione del Consiglio regionale n. 1979/XI del 27 aprile
2001.
Il Consiglio
Richiamata la propria deliberazione oggetto n. 1979/XI del 27
aprile 2001 avente per oggetto "Regolamentazione dei jackpot presso
la Casa da gioco di Saint-Vincent";
Preso atto della richiesta della Casinò S.p.A. di proposta di
modifica del punto 3 della suddetta deliberazione "Regolamentazione
dei jackpot presso la Casa da gioco di Saint-Vincent" datata 11
gennaio 2006 ove si precisa che "il 2% del gettone giocato previsto
in detta delibera si sta rivelando un freno allo sviluppo
dell'attività delle slot machines, in quanto l'evolversi della
tecnologia e, soprattutto la nascita della tokenizzazione, ha
creato una più evoluta strategia di marketing delle slots stesse.
Infatti l'introduzione di valori di gioco molto bassi (anche 1c,
2c, 5c, ecc.) sempre più graditi alla clientela, viene compensata
dalla crescita degli accantonamenti progressivi che possono
raggiungere più del 5%";
Preso atto dei pareri favorevoli espressi in data 26 gennaio
con lettera prot. n. 3204/CGSV dall'Istruttore Amministrativo sig.
Livio Perrin, incaricato della supervisione del controllo in sala
giochi e del settore slots, e dal Direttore della Direzione Casa da
gioco dr Carlo Ferina con lettera prot. n. 3381/CGSV, in data 27
gennaio 2006;
Ritenuto opportuno confermare i punti 1 e 2 della
deliberazione del Consiglio regionale oggetto n. 1979/XI del 27
aprile 2001 ove si precisa:
"1. di autorizzare i meccanismi di accumulo costituenti i
jackpot relativi ai giochi elettronici, siano essi collegati alla
singola macchina, più macchine o tutto il parco macchine, senza
limite di numero, ubicazione e di montepremi"
"2. di stabilire che il valore di partenza non sia inferiore
alla vincita prevista prima di accedere al jackpot, tenendo conto
dei criteri logici di progressione dell'intera tabella di pagamenti
della macchina";
Considerato opportuno modificare il punto 3 della sopra
richiamata deliberazione che prevede "di autorizzare che gli
accantonamenti siano al massimo del 2% del valore nominale di ogni
gettone giocato e che gli addebiti per le eventuali vincite vengano
operati al verificarsi dell'evento, non sussistendo quindi, alcuna
detrazione di acconto", eliminando il limite dell'accantonamento
del 2% del valore nominale di ogni gettone giocato;
Richiamata la deliberazione della Giunta regionale n. 4606 in
data 30 dicembre 2005 concernente l'approvazione del bilancio di
gestione per il triennio 2006/2008, con attribuzione alle strutture
dirigenziali di quote di bilancio e degli obiettivi gestionali
correlati, e di disposizioni applicative;
Visto il parere favorevole di legittimità rilasciato dal
Direttore della Direzione Casa da gioco, ai sensi del combinato
disposto degli artt. 13 - comma 1 - lettera e) e 59 - comma 2 -
della legge regionale n. 45 del 23 ottobre 1995 sulla presente
proposta di deliberazione;
Visto il parere della IV Commissione consiliare
permanente;
Delibera
la sostituzione del punto tre del dispositivo della
deliberazione del Consiglio regionale n. 1979/XI del 27 aprile 2001
con il seguente:
"di autorizzare che gli addebiti per le eventuali vincite
vengano operati al verificarsi dell'evento non sussistendo quindi
alcuna detrazione di acconto.".
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Questo provvedimento di modifica attiene la
gestione dei giochi americani e in particolare i giochi elettronici
(cosiddette "slot machines"). Questi giochi elettronici sono
un'evoluzione del mercato del gioco, che ha una particolarità,
rappresentata da combinazioni che la macchina propone in modo da
consentire delle vincite qualora certe combinazioni vengano ad
apparire sul "display" e sulla macchina del giocatore. Al fine di
poter aumentare l'interesse rispetto a questa attività, oltre ad un
moltiplicatore e oltre ad una vincita che viene individuata quando
si verifica una certa combinazione, sono stati introdotti i
cosiddetti "jackpot", ovvero delle somme di denaro che vengono
riconosciute al giocatore o casualmente (semplicemente per il fatto
di essere un giocatore che ha una partita in corso, il cosiddetto
"Silver mistery", che avevamo anche avuto modo di analizzare in
questa sede, quindi un riconoscimento non tanto al verificarsi di
una combinazione, ma solo perché il giocatore stava giocando),
oppure associate a determinate combinazioni. Il "jackpot" è una
somma che viene riconosciuta e che si accresce con un
accantonamento percentuale del giocato. In tutte le macchine vi è
un procedimento di accumulo che viene determinato - ripeto -
percentualmente rispetto al volume giocato.
Per modificare l'andamento del gioco di questi ultimi anni e per
aumentare l'appetibilità delle varie attività di gioco, è stato
introdotto un correttivo, definito in termini tecnici
"tokenizzazione", ovvero il frazionamento della giocata. Mi spiego:
a fronte di un euro di giocata, è possibile suddividere in
centesimi la possibilità di gioco. Questo processo ha fatto sì che
il procedimento di accumulo subisse delle limitazioni, perché
nell'ambito del regolamento che abbiamo fatto abbiamo introdotto un
limite nell'accumulo del "jackpot", limite rappresentato dal 2%.
Questo 2% in presenza della "tokenizzazione" rappresenta un limite,
quindi, rispetto all'evoluzione delle macchine che vengono vendute
dai fornitori, ci troviamo con un limite regolamentare che
impedisce la creazione di "jackpot" e la creazione di un accumulo
che può rendere più appetibile il gioco. Con tale provvedimento
chiediamo al Consiglio di procedere ad una modifica del
regolamento, in modo da eliminare questo limite del 2%
dell'accumulo e lasciare libero tale processo a seconda delle
offerte che vengono fatte dal mercato. Faccio una precisazione:
l'accumulo non nuoce e non va ad incidere rispetto ai proventi,
quindi non è un accumulo che viene fatto in danno
all'amministrazione, ma è un accumulo che, da un lato, dà
appetibilità al giocatore che trova, oltre alle combinazioni, la
possibilità di avere delle vincite slegate alle combinazioni e,
dall'altro, non nuoce ai riparti dell'amministrazione. Chiediamo al
Consiglio di approvare questa modifica, che è una modifica
necessaria per adeguarci alle varie condizioni di mercato.
Presidente - È aperta la discussione generale.
La parola al Consigliere Tibaldi.
Tibaldi (CdL) - Abbiamo visto che l'Assessore ha illustrato con
convinzione questa modifica del regolamento dei "jackpot" presso la
casa da gioco, è una modifica che non ha solo una valenza tecnica,
ma anche economica. Vediamo che questa richiesta porta la data
dell'11 gennaio scorso, è una richiesta avanzata dalla "Casinò
S.p.A.", in particolare dal suo "CdA", ed è stata vagliata in sede
istruttoria da due uffici della Regione, in particolare
dall'istruttore amministrativo e dalla Direzione della casa da
gioco, pareri favorevoli espressi in data 26 gennaio.
Vorremmo sapere, visto che viene al vaglio del Consiglio tale
proposta, se anche la cosiddetta "task force" l'ha presa in esame,
se c'è stato un approfondimento da parte di questo autorevole
organismo su tale punto, perché qui non lo vediamo citato. Nelle
premesse non si fa riferimento alla "task force", di conseguenza
vorremmo capire come mai, visto che le funzioni e gli obiettivi che
sono stati comunicati quando è entrata in esercizio circa un mese
fa, prevedevano un'attività penetrante e capillare di questo
organismo per quanto riguarda la conduzione della casa da gioco.
Vorremmo avere lumi in merito.
Presidente - Se non vi sono altri colleghi che intendono
intervenire, dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Colgo l'ironia del collega Tibaldi in merito
all'attività della "task force", avremo modo domani nel corso
dell'interrogazione di discuterne. Ricordo che la Commissione si è
espressa su questo argomento il 13 aprile, la "task force" è stata
istituita successivamente e non avrebbe avuto senso per la "task
force" riunirsi su un argomento che era già stato licenziato. Al di
là di questo aspetto, però la "task force" ha degli obiettivi che
sono obiettivi non gestionali, quindi, rispetto ad un'attività di
dettaglio, credo che non abbia competenza; dopodiché lei sa che in
politica, come fa lei molto bene, si può parlare sempre di tutto e
nei modi e nei tempi più disparati. Credo che queste attività siano
delle attività che rientrano nell'ordinario, ma la "task force"
deve essere uno strumento che produce dei ragionamenti che hanno
valenza politica, perché poi dovremo arrivare in Consiglio a
discutere una risoluzione e all'interno di questa discussione non
potranno non esserci i regolamenti, il disciplinare, il regolamento
delle assunzioni, il regolamento anche dei meccanismi. Colgo
l'ironia da un lato, dall'altro ritengo sia un'ironia non dico
fuori luogo, ma un po' gratuita, perché credo che dobbiamo cogliere
ogni strumento che abbiamo per poter approfondire e per portare in
Consiglio delle riflessioni.
Presidente - Pongo in votazione la deliberazione in oggetto,
ricordando che la IV Commissione ha approvato l'atto a
maggioranza:
Consiglieri presenti: 31
Votanti e favorevoli: 28
Astenuti: 3 (Bortot, Squarzino Secondina, Venturella)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK