Consiglio Regionale della Valle d'Aosta - Oggetto del Consiglio n. 1215 del 27 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1215 del 27 gennaio 2022 - Resoconto
OGGETTO N. 1215/XVI - Interpellanza: "Correttivi che si
intendono attuare per rispondere alla grave carenza di medici di
continuità assistenziali".
Bertin (Presidente) -
Punto n. 36 all'ordine del
giorno. Per l'illustrazione dell'interpellanza, ha chiesto la
parola la consigliera Erika Guichardaz.
Guichardaz E. (PCP) -
Il sistema sanitario si basa sin
dalla sua istituzione su tre principi fondamentali: universalità,
uguaglianza ed equità. Oggi più che mai il perseguimento di questi
principi richiede un cambio di prospettiva passando da sistemi
sanitari progettati intorno alle malattie e alle istituzioni verso
sistemi sanitari vicini alla comunità, progettati per le persone e
con le persone. In tale ottica e contesto si inserisce la necessità
di potenziare i servizi assistenziali territoriali per consentire
l'effettiva applicazione dei livelli essenziali di assistenza,
riducendo le disuguaglianze e contestualmente costruendo un modello
di erogazione dei servizi condiviso e omogeneo sul territorio
nazionale. L'assistenza territoriale rappresenta la prima porta
d'accesso a un sistema sanitario, essa costituisce l'approccio più
inclusivo, equo, conveniente ed efficiente per migliorare la salute
fisica e mentale degli individui, come il benessere della società.
Il sistema sanitario persegue pertanto questa visione attraverso la
pianificazione, il rafforzamento e la valorizzazione dei servizi
territoriali, con la partecipazione e la valorizzazione di tutte le
risorse della comunità nelle sue diverse forme attraverso la piena
partecipazione dei diversi attori locali. In quest'ottica il
servizio di continuità assistenziale rappresenta, per una Regione
montana e turistica come la nostra, uno di questi attori.
I medici di continuità assistenziale rappresentano un prezioso
strumento per dare risposte al territorio, supportare le emergenze
e dare un apporto nella gestione della pandemia. Per questo, viste
le tante segnalazioni ricevute circa la carenza di guardie mediche
e dei conseguenti numerosi turni scoperti, come Tavolo sanità di
PCP, abbiamo lavorato per acquisire i dati riferiti ai primi sette
mesi dell'anno sulla continuità assistenziale, capire gli sviluppi
e gli orientamenti per rispondere a questa criticità. La sostanza
della nostra analisi è che a settembre si è raggiunto un picco del
45 percento di turni scoperti con i distretti 1 e 2 particolarmente
svantaggiati. Vi sono poi sedi con numeri di accessi annui che
variano dai trecentottanta ai duemilasettecentoventiquattro,
esclusa Aosta, che ne conta oltre seimilatrecento, con diversità
notevoli tra i periodi a maggior afflusso turistico e tra le
tipologie di intervento. Il medico di continuità assistenziale, si
rileva con chiarezza analizzando i dati, fa da filtro importante al
Pronto Soccorso e all'Ospedale, infatti la percentuale di invii in
Pronto Soccorso rispetto alle prestazioni totali è inferiore al 10
percento in tutti i distretti e rispetto agli accessi totali, circa
quindicimila accessi all'anno, solo settecentosettanta sono inviati
in Ospedale, quindi veramente un ottimo filtro del territorio
rispetto all'Ospedale. Altro dato molto significativo e degno di
analisi è la percentuale rispetto al totale non diviso per sede
delle prestazioni: 30 percento sono visite ambulatoriali, 13
percento solo prescrizioni, 13 percento visite domiciliari e solo
il 5 percento l'invio in Ospedale e un 28 percento di consulenza
telefonica. È quindi evidente l'importanza di questo servizio e la
sua pianificazione. In un articolo del 3 gennaio scorso il
Direttore della centrale operativa sanitaria riportava che il 1°
gennaio ci sono state quattrocentosessantaquattro chiamate,
novantacinque uscite in ambulanza e sedici in elicottero; chiedeva
un maggior filtro del territorio, segnalava la continua richiesta
di ricette, certificati di malattia INPS o informazioni sui tamponi
invitando residenti e turisti a non farle e chiedendo l'attivazione
di filtri telefonici. In risposta il Direttore dell'area
territoriale dell'USL sottolineava di aver strutturato i turni nel
modo migliore possibile.
Per queste ragioni vorremmo capire dall'Assessore regionale alla
sanità il numero di turni scoperti nei mesi invece tra ottobre,
novembre e dicembre e i correttivi che sono stati previsti, o si
intendono prevedere per rispondere a questa grave carenza, quanti
medici di medicina generale hanno dato la disponibilità a svolgere
i turni come medici di continuità assistenziale, se è stata
valutata la possibilità di attivare la reperibilità come da accordo
integrativo regionale, articolo 5 relativo alla reperibilità
domiciliare, e quanti e quali sono stati i corsi di formazione e
aggiornamento negli ultimi cinque anni in tema di emergenza/urgenza
che sono stati rivolti ai medici di continuità assistenziale e qual
è stata la loro partecipazione.
Presidente -
Risponde l'assessore Barmasse.
Barmasse (UV) -
Per quanto riguarda il primo quesito sul
numero di turni scoperti, l'Azienda USL Valle d'Aosta ha trasmesso
una tabella che riporta in modo dettagliato il numero dei turni
scoperti nel periodo richiesto. Posso mettere a disposizione tali
dati evitando in questo momento di elencare una serie di numeri che
sarebbero di difficile comprensione, la tabella prevede tutte le
carenze distretto per distretto, penso sia abbastanza noioso. Se
vuole, gliela faccio avere, sennò se la devo leggere, penso che non
ci seguiranno in molti, quindi gliela faccio avere molto
volentieri. Sulla conferma della carenza di guardie mediche di
continuità assistenziale, questa non può essere che una conferma,
medici non ne abbiamo, quindi questa è la situazione.
Alla luce dei dati trasmessi, pur nella consapevolezza che la
grave carenza di medici di continuità assistenziale è condizione
che caratterizza non solo il territorio regionale, ma l'intero
territorio nazionale e non può trovare risoluzione con azione a
effetto immediato informo che in data 22 ottobre 2021 è stato
sottoscritto, in sede di Comitato permanente regionale, uno
specifico accordo integrativo regionale con oggetto: "Misure
straordinarie per garantire la continuità assistenziale" approvato
con DGR n. 1398 in data 2 novembre 2021, il quale, tra l'altro, ha
previsto la possibilità per i medici che si rendono disponibili in
caso di necessità e su richiesta del direttore di distretto, di
coprire anche i turni in sedi diverse rispetto a quella abituale,
con corresponsione di un'indennità di disagio, così definita, per
ciascun turno prestato all'interno del distretto di appartenenza
durante il quale si è richiesta la copertura di un territorio
aggiuntivo limitrofo: euro 10 all'ora lordo medico, per ciascun
turno prestato presso postazioni di continuità assistenziali
diverse da quelle del proprio distretto di appartenenza,
preventivamente autorizzate dal direttore distretto; euro 15
all'ora lordo medico; che la postazione di Aosta sia costituita da
due medici ai quali per ogni turno viene riconosciuta l'indennità
di cui sopra di euro 10 all'ora lordo medico ed è attivato un terzo
medico nel caso in cui tutte le altre postazioni su tutto il
territorio regionale siano coperte; la possibilità per l'Azienda
USL della Valle d'Aosta, nel rispetto di specifiche condizioni, di
consentire ai medici titolari di doppio incarico di assistenza
primaria di continuità assistenziale di mantenere l'incarico di
continuità assistenziale; l'autorizzazione all'Azienda USL della
Valle d'Aosta, al verificarsi di certe condizioni, di acquisire la
disponibilità dei medici di assistenza primaria per lo svolgimento
dei servizi di continuità assistenziale, durata semestrale
dell'incarico, eventualmente rinnovabile e previo preavviso di
trenta giorni; la possibilità per l'Azienda USL della Valle d'Aosta
di assegnare incarichi provvisori o di sostituzione di continuità
assistenziale, ai sensi dell'articolo 70 della CN vigente, anche
per un numero di dodici ore settimanali a seguito di esplicita
richiesta dei medici interessati e iscritti alle graduatorie
aziendali. Si tratta di una serie di misure, perlopiù remunerative,
che hanno l'obiettivo di rendere maggiormente flessibile la
gestione organizzativa del contributo dei medici convenzionati.
Nell'integrazione delle suddette misure, come ho già avuto modo di
ricordare in occasione della precedente riunione di questo
Consiglio regionale, vanno considerate le disposizioni di
attrattività nell'ambito delle figure professionali della medicina
convenzionata approvate con l'articolo 19 della legge di stabilità
regionale 2022/2024 n. 35/2021, con il quale ,oltre a definire nel
loro
quantum
gli oneri per la retribuzione della quota
variabile soggetta a incentivazione per il personale a regime di
convenzione con il servizio sanitario regionale, sono state
previste nuove e specifiche risorse da destinare alla stipula di
accordi integrativi regionali volti al riconoscimento di incentivi
per lo sviluppo, la riorganizzazione e il potenziamento
dell'assistenza territoriale in Valle d'Aosta secondo quanto
stabilito dalla programmazione regionale. A tal proposito avevo già
riferito che la competente struttura dell'Assessorato,
compatibilmente con le tante incombenze quotidiane, è ancora
connessa all'emergenza sanitaria in corso ed è già al lavoro per
rendere concrete le suddette disposizioni di legge e che a breve si
terranno le prime riunioni per gli opportuni confronti con i
referenti dei comitati regionali della medicina convenzionata.
Ricordo, infine, che la competente struttura dell'Assessorato sta
seguendo regolarmente l'evoluzione delle disposizioni a livello
centrale, che sono volte a riformare l'assetto della medicina
convenzionata anche alla luce della riorganizzazione
dell'assistenza territoriale nell'ambito degli interventi di cui al
piano nazionale di ripresa e resilienza.
Per quanto riguarda il punto 2, cioè "quanti medici di medicina
generale hanno dato la disponibilità a svolgere turni di continuità
assistenziale", in applicazione del già citato AIR, cioè l'Accordo
Integrativo Regionale di cui alla DGR n. 1398, i medici di
assistenza primaria che hanno dato la propria disponibilità ad
aggiungere al loro già importante carico di lavoro anche i servizi
di continuità assistenziale sino ad oggi sono stati tre.
Per quanto riguarda la terza domanda: "se è stata valutata la
possibilità di attivare la reperibilità", la grave carenza di
figure mediche non ha consentito di procedere con l'istituto della
reperibilità domiciliare di cui all'articolo 5. I medici già
operanti hanno un carico troppo elevato in termini di ore e questo
non consente loro di poter aggiungere ulteriori servizi a quelli
nei quali già sono impegnati.
Per quanto riguarda la quarta domanda: "quali e quanti corsi di
formazione", i medici di continuità assistenziale, così come le
altre figure della medicina convenzionata, svolgono in via autonoma
la formazione annuale al fine del conseguimento dei crediti ECM,
cioè l'Educazione Continua in Medicina, pertanto, alla luce di tale
autonomia organizzativa, non vi è la possibilità di imporre la
frequenza a corsi tematici. È tuttavia da precisare che tra i vari
corsi organizzati dall'Azienda USL vi sono anche quelli in materia
di emergenza-urgenza ai quali possono accedere anche i medici
convenzionati.
Seppure la CN stabilisce che il medico di continuità
assistenziale debba assicurare ai cittadini residenti in ambito
territoriale afferente la propria sede di servizio le prestazioni
sanitarie non differibili, tra le quali non rientrano quelle di
emergenza-urgenza, le quali sono invece di competenza dei servizi
CUS 118 ed elisoccorso, condivido la necessità che tali figure
sanitarie, sia per una questione di ordine professionale, sia per
una questione deontologica, partecipino a momenti di formazione in
materia di assistenza in emergenza-urgenza. A tale proposito vi
informo che sarà mio impegno invitare l'Azienda USL Valle d'Aosta
affinché organizzi dei corsi tematici sull'emergenza-urgenza
rivolti in particolare ai medici di continuità assistenziale pur
non potendo obbligare tali medici a parteciparvi.
Presidente -
Per la replica, ha chiesto la parola la
consigliera Erika Guichardaz.
Guichardaz E. (PCP) -
Mi bastava anche capire mensilmente
- se poi mi fa avere il dettaglio... - quanti erano i turni
scoperti, giusto per avere il quadro complessivo annuale. La
carenza di medici disponibili per il servizio continuità
assistenziale, secondo noi, non si deve affrontare solo con
incentivi economici, come ci è stato detto, perché non sono i
motivi economici a rendere poco attrattiva questa professione,
riguarda anche la valorizzazione, la sicurezza del ruolo e la
costruzione di sinergie reali con la rete delle cure primarie e dei
servizi sanitari preposti all'emergenza nell'interesse pubblico dei
cittadini utenti. Per avere cura degli utenti, bisogna avere cura
anche degli operatori che li devono assistere.
Il servizio medico di continuità assistenziale notturno,
prefestivo e festivo, previsto dall'articolo 67 dell'accordo
collettivo nazionale per la medicina generale, è un LEA. Come
potremmo quindi immaginare un servizio di continuità assistenziale
efficiente e moderno? Ecco qui alcune delle nostre proposte,
senz'altro la gestione in sicurezza delle patologie acute richiede
la disponibilità di strumenti diagnostici e l'addestramento al loro
utilizzo. Mi fa piacere che ha sottolineato il fatto che si farà
portatore di una richiesta verso l'USL per garantire anche a loro
una formazione adeguata. Non può senz'altro prescindere dalla
gestione condivisa dei dati sanitari degli assistiti su un portale
di continuità delle cure o sul fascicolo sanitario elettronico. È
infatti importante consentire ai medici di continuità assistenziale
di conoscere le informazioni sanitarie necessarie per un rapido e
appropriato intervento domiciliare in sicurezza nel caso concreto e
lei sa benissimo che questo problema di dialogo fra portali è
sicuramente una cosa da risolvere, poi l'uso della telemedicina,
anche in questo senso può essere utile, per esempio per un
triage
in videochiamata con gli operatori delle residenze
per anziani e disabili, per il monitoraggio di utenti fragili con
patologie croniche e per stabilire la necessità o meno di una
visita domiciliare. Per poter fare tutto ciò, non si può
prescindere da una formazione continua di cui abbiamo parlato, ma
l'attrattività, visto anche il cospicuo numero di giovani donne che
lavorano in questo servizio, non può sottovalutare la sicurezza
nelle sedi di guardia medica dove la normativa prevede, ad esempio,
la presenza di almeno due operatori in turno per sede,
eventualmente accorpando due sedi limitrofe o l'inserimento della
sede in una struttura in cui opera altro personale a 24 ore, o un
collegamento con le Forze dell'ordine e la centrale del 112, oltre
a sistemi di videosorveglianza e di telesoccorso.
Particolarmente interessante è l'analisi che abbiamo fatto del
quaderno, le centrali operative standard di servizio modelli
organizzativi, pubblicato da Agenas, che fornisce spunti di
riflessione per tutti i portatori di interesse e contribuisce,
assieme alla definizione degli standard per lo sviluppo
dell'assistenza territoriale e ospedaliera attualmente in
discussione, a supportare il sistema sanitario e le Regioni
nell'affrontare le sfide future, che, come lei ricordava, saranno
importanti, come, ad esempio, l'istituzione e la piena operatività
delle centrali operative, numero unico europeo per l'accesso alle
cure mediche non urgenti e ad altri servizi sanitari territoriali a
bassa intensità, il 116 e 117 per intenderci, o il completamento di
percorsi in materia di maxi emergenza finalizzati alla piena
integrazione delle diverse componenti del sistema sanitario, alla
pianificazione in continuità tra la fase extraospedaliera e quella
ospedaliera in raccordo con i meccanismi previsti dal Dipartimento
della Protezione civile. Da questo quaderno emerge inoltre che la
Valle d'Aosta è la Regione con la percentuale di chiamate di
continuità assistenziale più alta: è oltre del 30 percento.
Ora speriamo che queste iniziative, alcune considerazioni nate
dalla stessa, su come incentivare la continuità assistenziale non
finiscano nel cassetto come quelle sulle USCA o sui Covid hôtel per
poi poterle prendere in considerazione non quando saremo in uno
stato di emergenza ma da subito. Siamo in una fase di
pianificazione della sanità e questo è il momento migliore per
confrontare anche le nostre idee.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK