Consiglio Regionale della Valle d'Aosta - Oggetto del Consiglio n. 922 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 922 del 18 settembre 2019 - Resoconto
OGGETTO N. 922/XV - Interpellanza: "Interventi per la ripresa
dei lavori riguardanti la variante sulla SS 27 tra i comuni di
Etroubles e Saint-Oyen".
Rini (Presidente)
- Punto n. 31 dell'ordine del giorno.
Per l'illustrazione, la parola al Vicepresidente Distort.
Distort (LEGA VDA)
- La presente iniziativa relativa ad
avere notizie in merito alla situazione della variante sulla strada
statale 27 non è la prima volta che approda in questo Consiglio.
Chiaramente conosco anche il ruolo che per un breve periodo ho
svolto semplicemente come Presidente della III Commissione ma è
stata un'occasione nella quale mi è stato permesso di rendermi
conto dell'entità della situazione, della difficoltà degli
amministratori locali a mantenere una sorta di chiamiamolo pure
sangue freddo, poverini... della difficoltà della popolazione che
si trova a condividere quotidianamente la propria vita, il proprio
amore, il proprio insediamento, la propria presenza sul territorio
con parecchie migliaia di metri cubi di rilevato proveniente dallo
scavo, dalla perforazione del tunnel. Io mi ricordo che allora -
presente anche l'assessore Borrello, già Assessore con le stesse
competenze - avevamo ricevuto da parte di ANAS tutta una serie di
rassicurazioni. Io quindi con la presente ritengo che sia opportuno
per la comunità valdostana, per i Comuni interessati che oggi
ufficialmente in quest'Aula si diano notizie in merito a quanto è
avvenuto da allora, da quell'incontro ad oggi dal punto di vista
della corrispondenza, dei contatti, ma soprattutto notizie di cosa
si intende in un futuro spero imminente e i relativi tempi.
Presidente
- Per la risposta, la parola all'assessore
Borrello.
Borrello (SA)
- La variante della strada statale n. 27
per il Comune di Etroubles e Saint-Oyen, pur non essendo di diretta
competenza - lei lo ha citato nell'esposizione -
dell'Amministrazione regionale per quanto attiene ai lavori e alla
gestione dell'arteria stradale secondo quanto previsto dal Codice
della strada, essendo un intervento relativo alla strada statale,
riveste sicuramente - lo sappiamo, lo abbiamo anche condiviso - una
primaria importanza per questa Giunta tenuto conto dei riflessi che
l'opera ha sulle comunità locali. Questa è una dichiarazione di
principio, vorrei declinare le azioni fatte perché sennò rimane
fine a sé stessa. Il citato incontro del 25 ottobre 2018 fra la III
Commissione consiliare, gli amministratori locali e i responsabili
dei lavori dell'ANAS è stata l'occasione - secondo me, opportuna
perché fatta sul sito del cantiere - per fare il punto della
situazione del cantiere stesso, che per note vicissitudini è ormai
sospeso da diversi anni e sulle tempistiche per quanto riguarda il
riavvio dei lavori c'è stato un confronto diretto con il
responsabile unico del procedimento dell'ente di gestione ANAS. In
tale incontro tale responsabile del procedimento confermava la
volontà di riavviare - e qui entriamo nel tecnico - con un nuovo
appalto i lavori e riferiva che era a tal fine in corso la
progettazione del completamento dell'intervento. Siamo ad ottobre
del 2018. Nel gennaio del 2019 io chiedevo, con una nota che è
iscritta al protocollo il 16 gennaio, aggiornamenti sul cantiere e
sul monitoraggio in particolare dell'accumulo dell'acqua in
galleria e ANAS riscontrava la nota il 21 gennaio del 2019. Adesso
non mi ricordo se poi ho avuto modo di esplicitarla all'interno del
Consiglio ma in ogni caso la nota dell'ANAS gliela formulerò,
quindi ottobre-gennaio. Proprio per verificare l'andamento del
dossier
, una volta ricevuta la risposta, il 29 gennaio 2019
mi sono incontrato a Milano, quindi sono andato fisicamente io a
Milano, ho chiesto io l'appuntamento con il responsabile ANAS del
coordinamento territoriale nord-ovest - vi ricordate che, per
quanto riguarda le grandi opere, il riferimento è incardinato a
Milano, area territoriale del nord-ovest -, che ha confermato in
tale incontro la priorità e il finanziamento dell'intervento, pur
evidenziando uno slittamento di alcuni mesi della progettazione in
quella sede per cause esterne. Conclusa la progettazione dei
lavori, saranno quindi riappaltati nel rispetto delle norme
contenute nel Codice dei contratti. A seguito della sua
interpellanza del mese di luglio, ho chiesto nuovamente ad ANAS un
aggiornamento della situazione. Il responsabile unico del
procedimento ANAS ha comunicato con nota del 22 luglio quanto vi
leggerò - lascio stare l'oggetto e il riferimento che sono i lavori
di sistemazione tra Etroubles e Saint-Oyen -: "
Per quanto
concerne la progettazione del completamento degli interventi in
oggetto, il progetto esecutivo è in fase di verifica ai fini della
validazione da parte del RUP. Per quanto concerne le attività
relative alla gestione delle aree di cantiere, è in corso
l'emungimento dell'acqua presente nella galleria finestra, attività
propedeutica al riappalto dell'intervento stesso con il rimpiego da
parte del precedente appaltatore di mezzi e attrezzature ancora
presenti. Per questa stazione appaltante, perché ricordiamo che
ANAS funge anche da stazione appaltante, i lavori di completamento
degli interventi in argomento rimangono quelli con priorità
maggiore relativamente al territorio della Valle d'Aosta
".
Questo è quanto ci riferisce ANAS nel mese di luglio del 2022.
Ovviamente ho fatto un ulteriore passaggio perché siamo a settembre
proprio per avere una
mise au jour
che sia effettivamente
oggettiva e ho avuto conferma che la fase di verifica è attualmente
in corso e che si potrà successivamente procedere alla
pubblicazione del bando per l'affidamento dei lavori. Mi permetta,
collega, che da questo Governo - ma posso in maniera trasversale
estenderlo al Consiglio - penso che ci sia e continuerà a esserci
attenzione, lei l'ha manifestato con questa sua interpellanza ma
anche come Governo penso che abbiamo dimostrato di essere attenti a
questa tematica, e qui devo fare un'annotazione negativa rispetto
al decreto sblocca cantieri e a quanto approvato in quel decreto,
dov'è stata chiesta una via preferenziale, se vi ricordate, c'erano
state tutta una serie di valutazioni per andare a individuare un
commissario che potesse seguire questo tipo di procedura in modo
tale da velocizzare tutti i percorsi legati al Codice dei contratti
ma proprio all'interno dello sblocca cantieri il precedente Governo
nazionale ha escluso i corridoi internazionali e i valichi alpini
dall'elenco degli interventi ritenuti prioritari ed emergenziali,
le cui tempistiche e procedure sono quindi ovviamente legate ai
tempi ordinari previsti dalle norme. Alla luce di quanto esposto,
nel rispetto delle competenze dell'ANAS, potremmo ipotizzare - ma
ovviamente fatto salvo alcuni slittamenti di carattere tecnico, poi
lei è del mestiere - che l'aggiudicazione dei lavori e il
completamento potrebbero svolgersi nel corso del prossimo anno
2020.
Président
- Pour la réplique, la parole au vice-président
Distort.
Distort (LEGA VDA)
- Grazie Assessore, è indubbio che,
per quanto di sua competenza, riconosco l'impegno: dico "per quanto
di sua competenza" perché è chiaro che qua noi stiamo rincorrendo
le competenze con attività persuasiva perché sappiamo benissimo che
l'ANAS è un ente statale, quindi tutto fa riferimento
all'ordinamento statale e dunque l'attività del Governo regionale
non può essere che un'attività persuasiva così come la mia attività
nei suoi confronti è persuasiva, una sorta di proprietà transitiva
che noi mettiamo in atto. Considerata la configurazione
dell'attuale Governo nazionale, da parte mia in tutta sincerità non
posso far altro che dirle: "auguri Assessore". È chiaro che
comunque quest'attività di persuasione, di vigilanza continuerà a
rimanere e non me ne vogliano i colleghi di Rete Civica, che sono
stati - e lo riconosco con tutta franchezza - portavoce
dell'attenzione su questo tema: mi riferisco al fatto che il
sopralluogo stesso avvenuto l'anno scorso il 25 ottobre era stato
richiesto dal collega Bertin con una sua iniziativa in Consiglio.
Mi riferisco anche al
recall
che ha fatto successivamente
con un'interpellanza per capire come si intendeva procedere, fatto
salvo, permettetemi di dirlo, di non ritrovare nelle priorità da
voi affermate nelle vostre iniziative precedenti... di non trovare
questa priorità nel vostro cronoprogramma. Preso atto che siamo in
35 in quest'Aula, almeno io, il gruppo Lega e chi ha intenzione di
unirsi a noi continueremo a svolgere quest'azione persuasiva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK