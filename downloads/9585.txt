Consiglio Regionale della Valle d'Aosta - Oggetto del Consiglio n. 665 del 5 luglio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 665 del 5 luglio 1989 - Resoconto
OGGETTO N. 665/IX - DISEGNO DI LEGGE: "GESTIONE
ECONOMICO-FINANZIARIA DEL COLLEGAMENTO AOSTA-PILA"
PRESIDENTE: Ha chiesto la parola l'Assessore all'Industria,
Commercio, Artigianato e Trasporti, Lanivi; ne ha facoltà.
LANIVI (ADP):
Con questa legge l'Amministrazione regionale
finanzia il ripianamento delle perdite di esercizio della
Aosta-Pila, per la sua funzione di trasporto pubblico collettivo.
Come ho detto in sede di Commissione, la telecabina ha iniziato a
funzionare il 1° aprile 1988, mentre con la deliberazione di Giunta
28 gennaio 1988 è stata approvata la convenzione con la Pila S.p.A.
per la sua gestione. Nella convenzione sono indicati anche i
rispettivi compiti, le modalità di intervento, nonché le
valutazioni dei costi di esercizio della telecabina per quanto
attiene alla sua funzione di trasporto pubblico, per la quale vi è
una contabilità separata, sulla quale la Regione esercita un
controllo attraverso un comitato di tre membri, composto dai
Dirigenti dell'Ufficio Trasporti e dell'Ufficio Turismo, nonché dal
Viceragioniere Capo della Regione.
I criteri di attribuzione del contributo per ripianare le
perdite di esercizio seguiranno le modalità stabilite dalle leggi
n. 151 e 160.
PRESIDENTE:
Ha chiesto la parola il Consigliere Riccarand;
ne ha facoltà
RICCARAND (NS):
In sede di Commissione erano state fatte
delle osservazioni che, più che riguardare il merito di questo
disegno di legge, che è quello di ripianare il deficit del
collegamento funiviario, concernono i rapporti tra l'utilizzo della
funivia e l'utilizzo della strada.
Visto che esiste questo nuovo collegamento funiviario, in quella
sede si era sottolineata l’opportunità di non
procedere ad ulteriori interventi di ampliamento delle strade che
da Aosta, Charvensod e Gressan salgono a Pila, per evitare la
dispersione di spese in diverse direzioni e favorire il maggiore
utilizzo del servizio funiviario.
D'altra parte, sempre in sede di Commissione, era stata
evidenziata anche la necessità di prevedere un attestamento dei
pullman provenienti da fuori Valle alla partenza della funivia,
proprio per evitare che, salendo tutti a Pila, determinassero un
sovraccarico di traffico sulla strada, ma anche un minore introito
da parte della funivia.
Ora, è proprio rispetto a queste linee di orientamento, già
emerse in sede di Commissione, che ci interessa conoscere le
intenzioni della Giunta per favorire l'incremento dell'utenza
funiviaria e scoraggiare il traffico su strada.
PRESIDENTE:
Ha chiesto la parola
l’Assessore all'Industria, Commercio, Artigianato e
Trasporti, Lanivi; ne ha facoltà.
LANIVI (ADP):
Per quanto di mia competenza, raccolgo la
raccomandazione del Consigliere Riccarand nel senso di attivarci
per prendere contatto con agenzie o società che trasportano i
turisti con pullman fino a Pila, per presentare loro la nuova
opportunità di trasporto da Aosta a Pila per mezzo della cabinovia.
Del resto abbiamo tutto l'interesse per una piena utilizzazione
della cabinovia, non fosse altro che per ridurne i costi di
esercizio.
PRESIDENTE:
Se nessuno chiede la parola, si passa
all'esame dell'articolato.
Do lettura dell'articolo 1.
Art. 1
1. E' autorizzato il ripiano da parte della Regione Valle
d'Aosta dei disavanzi di esercizio del servizio di trasporto
pubblico collettivo effettuato mediante il collegamento funiviario
tra la città di Aosta e la località Pila in comune di Gressan, di
cui alla legge regionale 28 dicembre 1984 n. 84.
PRESIDENTE:
Se nessuno chiede la parola, pongo in
votazione l'articolo 1 testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'articolo 2.
Art. 2
1. L'erogazione degli interventi viene effettuata, sulla base
dei principi stabiliti con le leggi 10 aprile 1981, n. 151, e 5
maggio 1989, n. 160, con l’obiettivo di conseguire
l'equilibrio economico di bilancio del servizio di trasporto
pubblico collettivo predetto.
2. In relazione all'art. 47 della legge regionale 15 luglio
1982, n. 32, la determinazione dei contributi di esercizio si basa
su tipi di calcoli e su criteri procedurali uguali od analoghi a
quelli indicati dalle leggi n. 151/ 1981 e n. 160/1989
predette.
3. Il Servizio regionale della Comunicazione e dei Trasporti
provvede all'applicazione della presente legge e alle rilevazioni e
ai controlli relativi sulla base di quanto stabilito dalla legge
regionale 24 agosto 1982 n. 38.
PRESIDENTE:
Se nessuno chiede la parola, pongo in
votazione l'articolo 2 testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all’unanimità
PRESIDENTE:
Do lettura dell’articolo 3.
Art. 3
1. Ai fini di cui all'art. 1 viene stanziata la somma annua di
lire 1.200.000.000 che graverà sul capitolo (di nuova istituzione)
n. 38092 del bilancio di previsione della Regione per il corrente
esercizio, che assume la seguente denominazione: "Contributi per la
gestione economico-finanziaria del collegamento Aosta-Pila e per il
ripiano dei disavanzi di esercizio" e sui corrispondenti capitoli
dei futuri bilanci.
2. Alla copertura dell'onere di cui al precedente comma si
provvede:
- per l'anno 1989 mediante iscrizione di maggiori entrate
accertate sull'addizionale provinciale sul consumo di energia
elettrica di cui all'art. 6 della legge 27 gennaio 1989, n. 20;
- per gli anni 1990 e 1991 mediante utilizzo per lire
2.400.000.000 delle risorse disponibili già iscritte al programma
3-2 "altri oneri non ripartibili" del bilancio pluriennale
1989/1991
PRESIDENTE:
Se nessuno chiede la parola, pongo in
votazione l'articolo 3 testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all’unanimità
PRESIDENTE:
Do lettura dell’articolo 4.
Art. 4
1. Al bilancio di previsione della Regione per l'anno 1989 sono
apportate le seguenti variazioni:
Parte entrata
Variazione in aumento:
Cap. 1715 "Addizionale provinciale sul consumo di energia
elettrica in locali e luoghi diversi dalle abitazioni"
L. 27/01.1989, n. 20, art. 6
£. 1.200.000.000
Parte spesa
Variazione in aumento:
Cap. 38092 (di nuova istituzione)
Programma regionale 2.2.2.14 = Interventi nel settore dei
trasporti = codificazione 2.1.1.6.2.09.22.05 "Contributi per la
gestione economico-finanziaria del collegamento Aosta-Pila e per il
ripiano dei disavanzi di esercizio" L.r. n.
£. 1.200.000.000
PRESIDENTE:
Se nessuno chiede la parola, pongo in
votazione l'articolo 4 testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all’unanimità
PRESIDENTE:
Do lettura dell’articolo 5.
Art. 5
1. La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione.
PRESIDENTE:
Se nessuno chiede la parola, pongo in
votazione l'articolo 5 testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Il Consiglio è chiamato ora a pronunciarsi sul
complesso della legge.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK