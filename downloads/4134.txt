Consiglio Regionale della Valle d'Aosta - Oggetto del Consiglio n. 476 del 5 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 476 del 5 ottobre 1981 - Resoconto
OGGETTO N. 476/81 - PREDISPOSIZIONE DI UNA RELAZIONE SULLA
SITUAZIONE OCCUPAZIONALE PRESSO LO STABILIMENTO IN.TE.VA. DI
POLLEIN. (Reiezione di mozione)
Presidente
- Do lettura della mozione in oggetto:
MOZIONE
Vista la conclusione della vertenza IN.TE.VA. conclusasi con
il "congelamento" tramite cassa integrazione di venti
dipendenti;
Considerati gli ingenti interventi finanziari che
l'Amministrazione ha direttamente ed indirettamente convogliato
verso questa azienda;
Ricordata la già modesta percentuale di occupazione operaia
femminile che nel mese di febbraio del 1982 diminuirà ulteriormente
di altri venti occupati, salvo interventi adeguati;
Ritenendo, in relazione a quanto sopra, l'Amministrazione in
diritto di effettuare controlli circa il funzionamento di detta
Azienda;
il Consiglio regionale
IMPEGNA
l'Assessore all'Industria a fornire una relazione dettagliata
dello stato attuale dell'IN.TE.VA. e ad intervenire presso
l'Azienda per il riassorbimento della manodopera in cassa
integrazione. La relazione dovrà essere fornita entro la prima
quindicina di dicembre c.a. e costituire punto di discussione
iscritto all'ordine del giorno dell'ultima seduta consiliare del
1981 insieme a comunicazioni concernenti il personale in cassa
integrazione.
Presidente
- Il Consigliere Viberti intende illustrare la
mozione? Ne ha facoltà.
Viberti
(DPROL)
- Signor Presidente, sarò
brevissimo anche perché sono curioso di sapere come procederemo per
quel che concerne la nuova nomina nell'ambito della Commissione
Paritetica.
Sono ansioso di conoscere l'opinione dei vari Gruppi e di sapere
dall'Assessore all'Industria, Commercio, Artigianato e Trasporti
Chabod se intende, su mandato del Consiglio, impegnarsi
...
(interruzione fuori microfono)
... No, Signor Presidente, io
non parlo soltanto per l'Assessore Chabod, altrimenti non verrei
neppure in questo Consiglio! Signor Presidente, quanto prima
toglierò il disturbo, con suo immenso piacere, credo! Comunque, non
ho intenzione di illustrare la situazione dell'IN.TE.VA.; credo che
abbiamo già avuto modo più volte di discutere della situazione di
questa industria, che è una delle tante che hanno ricevuto tanto
dalla Regione e che purtroppo non hanno dato in proporzione a
quanto hanno ricevuto. Quello che si chiede con questa mozione,
oltre alle solite discussioni fatte su dati non sempre attendibili
o comunque forniti in modo parziale, è di poter arrivare a un
dibattito su proposte concrete in base a una documentazione fornita
dall'Assessorato ed gli uffici competenti, documentazione che tra
l'altro dovrebbe già esistere, ma sappiamo benissimo in quali
difficoltà versa l'Assessorato del democristiano Chabod: carenze di
ogni genere! Quindi, se questa relazione non c'è, speriamo che sia
possibile prepararla.
Vorrei poi un chiarimento dal Presidente del Consiglio: io mi
sono permesso di mettere nel deliberato una cosa che però non so se
sia possibile fare, perciò se non è possibile inserire un punto
all'ordine del giorno dell'ultima seduta consiliare del 1981,
vorrei che il Presidente del Consiglio mi indicasse come
comportarmi per poter comunque avere la documentazione, nel caso
che la maggioranza e l'Assessore Chabod siano disposti a fornirla,
al fine di intervenire in un settore che dà sempre più grosse
preoccupazioni circa la manodopera femminile che, lo ricordo, può
essere costituita oltreché da sartine, anche da operaie che
lavorano all'interno di un'azienda.
Presidente
- Per quanto riguarda la richiesta di
informazione, dico subito che siccome il nostro regolamento e anche
la consuetudine, la prassi, dicono che la mozione è un deliberato
del Consiglio, se questo approva la mozione immediatamente impegna
l'Assessore all'Industria, Commercio, Artigianato e Trasporti a
fornire la relazione e ad intervenire presso l'azienda, nonché a
fornire la relazione entro la data stabilita e a inserirla come
oggetto di discussione all'ordine del giorno dell'ultima seduta
consiliare del 1981. Questo avverrà automaticamente, avverrà
d'ufficio, se così avrà deliberato il Consiglio.
Infatti, il Regolamento dice che l'ordine del giorno viene fatto
anche sulle indicazioni del Consiglio, e se l'Assemblea decide di
riprendere questo argomento nell'ultima seduta dell'anno 1981,
votando questa mozione automaticamente l'oggetto sarà iscritto
d'ufficio.
È aperta la discussione generale sulla mozione. C'è qualcuno che
chiede la parola?
La parola al Consigliere Mafrica.
Mafrica
(PCI)
- Il nostro Gruppo è d'accordo su
questa mozione; chiede soltanto che invece di impegnare l'Assessore
all'Industria si impegni la Giunta regionale, e cerco anche di
spiegare il perché. Durante la fase calda della vertenza, che si è
soltanto temporaneamente chiusa, abbiamo avuto la impressione di
un'insufficiente azione da parte dell'Assessore all'Industria, ci è
sembrato che avesse sposato troppo facilmente le tesi, discutibili,
dei dirigenti e dei proprietari dell'azienda. Chiediamo quindi che
ci sia un impegno preciso della Giunta, perché riteniamo che sia
possibile fare qualcosa, anzi riteniamo che in assenza del rispetto
dei patti che l'azienda aveva sottoscritto quando ha ricevuto i
finanziamenti sia addirittura possibile procedere con i mezzi che
nella convenzione stessa sono previsti per la salvaguardia dei
patti sottoscritti.
Quindi, lo ripeto, noi siamo d'accordo su questa mozione, ma
chiediamo che sia la Giunta regionale a presentare questa relazione
e a fornire al Consiglio la documentazione necessaria perché si
possa riuscire a far assumere anche le lavoratrici che rischiano il
licenziamento definitivo e perché si riesca a discutere con
l'azienda stessa un piano che rilanci la produzione e la sottragga
all'incertezza attuale. Crediamo che se si farà questo, ci saranno
delle possibilità di soluzione, che in caso contrario le cose
torneranno ad essere di nuovo calde: alla situazione, allora, non
si potrà più sfuggire.
Presidente
- Altri intendono intervenire?
La parola all'Assessore all'Industria, Commercio, Artigianato e
Trasporti, Chabod.
Chabod (DC)
- Volevo rispondere al Consigliere Mafrica.
Egli sa benissimo che ho partecipato - vi ha partecipato anche lui,
magari un po' più calmo di me, ma quella è questione di
temperamento, penso - ad un incontro a Roma; a 40 gradi di
temperatura e per dodici ore di seguito abbiamo discusso il
problema con i sindacati, con l'IN.TE.VA. e con dei rappresentanti
dell'Azienda. Chi ha fatto l'accordo non sono stato io, ma i
Sindacati e i dirigenti dell'IN.TE.VA.; anche un giornale ha
scritto certe cose, ma sono tutte storie! L'accordo è stato fatto
tra di loro, e i Sindacati sapevano già quando hanno firmato come
sarebbe andata a finire: che quelle 20 operaie erano licenziate
glielo hanno detto chiaramente, ed essi hanno accettato; perciò se
hanno accettato i Sindacati, io non so cosa si può fare! Noi
abbiamo fatto, come Giunta, tutto quello che potevamo, abbiamo
insistito, ma il Dott. Marino, o Marini, non so come si chiama
esattamente, disse che 20 erano di troppo e non le poteva
riassumere, almeno per adesso. Noi cercheremo di fare tutto quello
che possiamo per il futuro, poi vedremo anche come vanno le cose
specialmente per quanto riguarda la CEE, che non dà più contributi
per l'informazione ...
(voce incomprensibile)
...
specialmente in quell'ambiente: dunque, non è un problema nostro ma
è anche nazionale e direi addirittura mondiale.
Comunque, io sono d'accordo per portare una relazione, però non
sono d'accordo per portarla in questi termini qui, cioè discuterla
il mese di dicembre ecc.; appena avrò una relazione, la darò non
solo al Consigliere Viberti ma a tutto il Consiglio,e allora
proprio per questo motivo noi ci impegniamo a fornire la relazione
ma non ad approvare la mozione.
Presidente
- Altri intendono intervenire?
La parola al Consigliere Viberti.
Viberti
(DPROL)
- L'Assessore all'Industria,
Commercio, Artigianato e Trasporti, Chabod dice di non essere
persona di alto ingegno, pretende di essere molto semplice e poi
propone delle cose che sono molto difficili da capire, o meglio,
non sono difficili da capire se viste come piccole furberie! Che
senso ha predisporre questa relazione se poi non c'è una verifica
da parte del Consiglio e se da essa non scaturiscono proposte del
Consiglio, magari su indicazione dell'Assessore all'Industria o
magari per valutazioni che l'Assemblea fa sulla situazione
dell'IN.TE.VA. per cercare di far riassumere questa manodopera. Mi
spiace che l'Assessore Chabod non intenda far approvare questa
mozione; certo anche una eventuale relazione di per sé sarà
comunque benvenuta, perché qualcosa - lo sappiamo tutti - è sempre
meglio di niente; ma è anche certo che, non essendo questa
relazione vincolata ad una discussione nell'Aula consiliare, sarà
purtroppo costituita dalle solite due paginette che l'Assessore
Chabod è abituato a farci vedere in occasione di qualsiasi tipo di
provvedimento.
Non posso quindi essere soddisfatto, e invito il Consiglio a
fare delle considerazioni in merito all'atteggiamento
dell'Assessore Chabod ed a votare questa mozione impegnando
l'Assessore all'Industria a fornire questa relazione, a portarla ed
a discuterla in Consiglio, perché noi non possiamo accettare che
questi 20 posti di lavoro restino congelati per un certo periodo
dopodiché è già evidente quale sarà la fine che dovranno fare
questi lavoratori. È chiaro che avendo aspettato le mosse del
proprietario, giocando sempre di rimessa quando non addirittura
andando a braccetto con chi prima becca il grano, come si suol
dire, dell'Amministrazione regionale e poi non rispetta i patti,
non si può pensare di migliorare la situazione industriale della
nostra Regione. Purtroppo gli esempi negativi anziché diminuire
aumentano, e che cosa fa l'Assessore Chabod di fronte a queste
cose? Dice che ha sudato molto perché si è recato a Roma ed ha
discusso per molte ore con 40°C all'ombra! Ma credo che questo non
sia niente di particolare, è soltanto uno dei compiti che spettano
all'Assessore all'Industria, Commercio, Artigianato e Trasporti! Se
uno non è disposto neanche a sudare perché fa caldo, non dico di
lavorare, ma perché fa caldo, non so se merita di sedere sulla
sedia dell'Assessore! La politica, Assessore, non è un giochetto
che si risolve salutando l'amico o facendo il favore a qualcun
altro! Qui dentro, noi, nel nostro piccolo, dovremmo decidere in
parte dei destini di una popolazione piccola che però ha delle
tradizioni culturali notevoli, e anche se a volte è mancata
l'istruzione, non è mancata certo l'intelligenza, ed è un peccato
che l'Assessore Chabod non rappresenti degnamente in questo
Consiglio il popolo a cui appartiene.
Io invito quindi questo Consiglio, anche per cercare di redimere
l'Assessore, a dargli questo impegno e a fare in modo che
finalmente ci porti qualche cosa di concreto su cui ha lavorato, su
cui è pronto ad andare poi alla discussione con coloro che
gestiscono questa azienda, e se è il caso a metterli di fronte alle
loro responsabilità; perché non possiamo continuare con questo
atteggiamento lassista, altrimenti appena una piccola situazione di
crisi si presenta in una qualsiasi azienda in qualche modo
collegata alla Regione ecco che è evidente qual è la soluzione: o
venire a chiedere soldi alla Regione o far pagare ai lavoratori,
tanto l'Amministrazione regionale non interviene, non si schiera
decisamente dalla parte dei lavoratori, e dopo essersi fatta
derubare, - perché qui si arriva al punto che ci si fa derubare,
perché si fanno degli accordi che poi regolarmente non vengono
rispettati - ancora accettata che dei licenziamenti vengano portati
avanti in un momento così grave come quello che stiamo
attraversando, con licenziamenti, che ormai sono praticamente
certi, di più di 1200 lavoratori della Società Nazionale COGNE
entrata nella nuova SIAS (?). Come si può accettare, così, con un
sorriso, una situazione del genere io non riesco a capirlo!
Quindi, questo Consiglio dovrebbe avere il coraggio, ogni tanto,
di dare una piccola sferzata a chi nella Giunta non assolve appieno
ai propri compiti; altrimenti provvediamo a sostituire queste
persone, che magari sono adatte ad altri ruoli, a mantenere le
pubbliche relazioni per la nostra Regione, per esempio; inventiamo
un posto per l'Assessore Chabod, che è bravo a mantenere le
pubbliche relazioni! Facciamo un Assessorato alle Pubbliche
Relazioni e mettiamo ad occuparsi dell'industria, del commercio,
dell'artigianato e dei trasporti qualcuno che sia in grado di
farlo. È inaccettabile, è inammissibile che questo Consiglio
continui a farsi menare per il naso così vergognosamente! Non si
può continuare così! Colleghi, io capisco che possa essere noioso
per voi ascoltare le mie parole, ma se avete un minimo di dignità
non potete accettare la posizione dell'Assessore di fronte a una
mozione semplice come questa, che non chiede niente di eccezionale:
chiede semplicemente che venga fatto un lavoro che può servire per
il bene della nostra Regione, per riconquistare 20 miseri posti di
lavoro. Teniamo conto dei soldi che spendiamo in altri campi per
altrettanti, o poco più, posti di lavoro. È possibile che su certe
cose ci sia dibattito, discussione e che certe altre passino così,
senza vedere il minimo interesse, senza vedere la minima
disponibilità? Qui non si chiede niente di particolare, si chiede
di fornire una relazione entro la prima quindicina di dicembre. Mi
pare che per un'azienda di quelle dimensioni, anche con le poche
forze a disposizione di questo Assessorato, si possa avere una
relazione dettagliata, fare un'analisi della situazione di questa
azienda. Si chiede poi che questa relazione venga portata in
discussione nell'ultima seduta consiliare di quest'anno, perché
ogni forza politica, su questa relazione che dovrebbe portare dei
dati nuovi, esprima una posizione, faccia delle proposte. E se poi
questa azienda proprio non si può tenere in piedi, si abbia anche
il coraggio di prendere una volta tanto una decisione! Perché non è
detto che dobbiamo per forza percorrere sempre la strada in una
direzione, però dobbiamo avere il coraggio di fare le cose in modo
che siano chiare per tutti. Cerchiamo di mettere del lavoro alle
spalle delle decisioni e non solo delle pressioni.
È un invito che io rivolgo al Consiglio, un invito che mi viene
da dentro, perché io credo che queste cose possano servire. Non è
per mettere alla berlina l'Assessore Chabod o per impegnare la
Giunta o per ottenere un risultato che a livello personale possa
portarmi qualcosa. Non mi sono mai permesso di dire che una certa
iniziativa è stata presa grazie al Consigliere Viberti; ho persino
smesso di fare la pubblicazione di quel Bollettino della Nuova
Sinistra proprio perché non volevo che si pensasse che potesse
trattarsi di propaganda personale! E quando uno assume un
atteggiamento di questo genere, che, non voglio essere modesto, ma
mi pare più che corretto, e chiede semplicemente che gli Assessori
facciano il proprio dovere e rispondano al Consiglio di quanto
fanno, come si può accettare che l'Assessore dica: no, vi do la
relazione ma la mozione non l'approvo! Di quella relazione che cosa
ce ne faremo, ognuno di noi? Chi raccoglie la carta, come me, per
evitare gli sprechi energetici e la rovina dell'ambiente la metterà
da parte e fra qualche anno la metterà insieme ad altra carta,
qualcun altro, magari più risparmiatore, la userà per altri fini,
però, dico, a che cosa sarà servita questa carta oltre che a pulire
qualcosa? Io non accetto che l'Assessore Chabod prenda in giro il
Consiglio così, quindi chiedo al Consiglio di fargli assumere
questo impegno, e se l'Assessore non è in grado di svolgere il suo
mestiere, facciamogli fare un Assessorato alle Pubbliche Relazioni,
nel quale sicuramente porterebbe molti più benefici alla nostra
Regione, che non nella posizione in cui siede attualmente.
Presidente
- Colleghi Consiglieri, io vorrei chiedere al
Consigliere Viberti se accetta la proposta del Consigliere Mafrica
di sostituire nel deliberato le parole
"l'Assessore
all'Industria"
con le parole "
la Giunta regionale".
Vi
sono obiezioni?
La parola al Consigliere Viberti.
Viberti
(DPROL)
- Da parte mia non ci sono
obiezioni. Il fatto è che non ho sentito da parte di nessuno la
benché minima opinione rispetto a questo; non è che per me sia
tanto importante impegnare la Giunta o l'Assessore, ma vedrei bene
come prova d'appello, come ultima spiaggia per l'Assessore un
impegno di questo genere: vediamo se almeno su questo è in grado di
fare qualche cosa di valido che questo Consiglio accetta
all'unanimità e sul quale dà il pieno appoggio all'Assessore. Se
poi i colleghi del Partito Comunista intendono chiedere questa
modifica e da essa fanno dipendere il loro voto favorevole alla
mozione, non ho nessuna difficoltà ad accettarlo; il giudizio
negativo che loro vogliono esprimere facendo assumere l'impegno
alla Giunta e non all'Assessore mi pare di averlo dato molto più
chiaramente con l'esposizione che ho fatto. Comunque, lo ripeto, se
è necessario per avere il voto dei colleghi del Gruppo Comunista,
non ho nessuna difficoltà ad accettare la proposta.
Presidente
- Ha chiesto di parlare il Consigliere
Mafrica; ne ha facoltà.
Mafrica (PCI)
- La richiesta di scrivere
"la Giunta
regionale"
è nata proprio da quel battibecco iniziale tra il
Presidente della Giunta e il Consigliere Viberti. Io trovo strano,
come Consigliere, ma penso che questo capiti anche ad altri, che il
Presidente della Giunta di fatto faccia per buona parte anche le
veci dell'Assessore all'Industria, Commercio, Artigianato e
Trasporti, salvo quando poi ci sono situazioni non so se delicate o
che comunque non interessano, e allora dice che la questione
riguarda l'Assessore all'Industria. La nostra richiesta di
impegnare la Giunta regionale non è legata al voto che comunque è
favorevole, ma ha lo scopo di ottenere l'impegno effettivo di tutta
la Giunta regionale, perché non è che dell'IN.TE.VA. si deve
occupare l'Assessore Chabod e della Rubinetteria Sottili si deve
occupare il Presidente Andrione! E magari dell'industria, la Giunta
tutta assieme non si occupa mai!
Se però ci sono difficoltà per il Consigliere Viberti lasciamo
"l'Assessore all'Industria",
altrimenti per noi andrebbe
meglio
"la Giunta regionale".
Presidente
- Ha chiesto di parlare l'Assessore
all'Industria, Commercio, l'Artigianato e Trasporti, Chabod; ne ha
facoltà.
Chabod
(DC)
- Volevo dire al Consigliere Viberti
che io il posto che l'ho già e non ho bisogno di fare l'Assessore
per vivere, come egli sa benissimo. Dunque, il posto ce l'ho e non
ho bisogno che nessuno mi dia dei posti! In secondo luogo, ho detto
che la relazione la darò alla Commissione consiliare permanente
presieduta dal Consigliere Presidente Maquignaz, che la potrà
discutere prima di venie in Consiglio; ma la porteremo appena
l'avremo pronta, però chiediamo di respingere questa mozione. Il
Consiglio è libero di fare come vuole; chi vuole approvarla, può
anche farlo.
Presidente
- Ha chiesto di parlare il Presidente della
Giunta; ne ha facoltà.
Andrione
(UV)
- Rispondere a una mozione non è
occuparsi dell'IN.TE.VA. o di altre industrie e credo che tutti i
membri della Giunta concordino. E mi sia permesso di dire, senza
nessuna polemica, che visto che si danno lezioni su come si deve
fare il lavoro, il lavoro di Consigliere non implica l'obbligo di
far votare le proprie mozioni dalla maggioranza. Di conseguenza noi
votiamo contro.
Presidente
- Prima di passare al voto, vorrei che fosse
definito questo problema, formale ma anche sostanziale; vorrei cioè
che fosse chiaro il testo definitivo su cui il Consiglio sarà
chiamato a pronunciarsi.
La parola al Consigliere Viberti esclusivamente su questo
problema.
Viberti
(DPROL)
- Non ho intenzione di dilungarmi,
visto che si è scoperto che l'Assessore Chabod non fa l'Assessore
per vivere, ma vive per fare l'Assessore!
A questo punto non posso non accettare la proposta dei compagni
comunisti e chiedere che il Consiglio deliberi di impegnare la
Giunta nel suo complesso, visto che dalle parole del Presidente
Andrione abbiamo potuto apprendere che è la Giunta nel suo
complesso che si occupa di queste cose.
Certo che fino a che a fare una magra figura era l'Assessore
Chabod, potevo anche prendermela di meno; ora che so che tutta la
Giunta fa di queste magre figure, ho ben di che preoccuparmi, e
molto di più di quanto non facessi prima, per la situazione
industriale della nostra Regione.
Presidente
- È iscritto a parlare il Consigliere
Maquignaz; ne ha facoltà.
Maquignaz (DP)
- Vorrei ancora fare una proposta: dopo le
parole:
"e costituire punto di discussione"
, togliere la
successiva parte del deliberato e aggiungere:
"in una riunione
in cui parteciperanno i membri della Commissione per lo Sviluppo
Economico, l'Assessore all'Industria, i rappresentanti dei
Sindacati e dell'IN.TE.VA.".
Nella prima parte del deliberato
lasciare soltanto: "l'Assessore all'Industria a fornire una
relazione dettagliata dello stato attuale dell'IN.TE.VA.". Quindi,
nella sostanza, la proposta è questa: la Giunta si impegna a
fornire la relazione che verrà discussa in Commissione Sviluppo
Economico alla presenza di quanti ho sopra indicato.
Presidente
- Il Consigliere Maquignaz formalizza questa
proposta di modificazione? A me sembra implicito che la
Commissione, ricevuta la relazione dell'Assessore è poi libera di
convocare - e lo prevede anche il Regolamento - gli esperti, i
tecnici, le forze sociali; perciò, direi che è già nei poteri del
Presidente della Commissione stessa. La Presidenza sottoporrebbe
all'approvazione del Consiglio la mozione iscritta all'oggetto n.
26 con la sostituzione nel deliberato, delle parole:
"
l'Assessore all'Industria"
con le parole:
"la Giunta
regionale"
. È scontato che la relazione, così come ha
annunciato l'Assessore Chabod, sarà fornita al Presidente della
Commissione per l'esame in quella sede.
Non c'è più nessuno iscritto a parlare. Vi sono altri che
intendono intervenire?
La parola al Consigliere Mafrica, per dichiarazioni di voto.
Mafrica
(PCI)
- Io osservo che, non sempre, ma a
volte in questo Consiglio ha un senso dello schieramento che
proprio non si giustifica: prima, nella votazione del regolamento
sulla concessione di contributi agli artigiani, era possibile
migliorare il regolamento stesso, ma si è voluto fare una questione
di maggioranza. Ora, si è chiesto qualcosa che io credo che la
Giunta dovrà comunque fare, perché tra alcuni mesi, quando verranno
le lavoratrici dell'IN.TE.VA. a chiedere un incontro con le forze
politiche del Consiglio, succederà quello che è successo nel mese
di giugno: tutti i Gruppi politici faranno fior di comunicati, ci
saranno riunioni con tutte le forze politiche. Oggi però non si
vuole accettare una mozione che chiede semplicemente di preparare
una relazione su questo argomento e di dibatterla in Consiglio nel
mese di dicembre. Non è che chieda cose straordinarie! Non contiene
neanche critiche implicite o esplicite all'operato della Giunta,
anzi, ne chiede l'impegno! Evidentemente è soltanto perché proposta
da un Consigliere dell'opposizione che non viene accettata! Allora,
io vorrei dire che possono esserci argomenti sui quali gli
schieramenti, per diversità di indirizzo, sono necessari; ci sono
questioni, invece, che costituiscono dei puri e semplici riti, come
diceva la volta scorsa il Presidente della Giunta, e allora gli
schieramenti non sono necessari, ma si giustificano perché si
ritiene negativo per la maggioranza approvare una mozione, anche
ragionevole e di contenuto razionale, presentata da esponenti
dell'opposizione.
Al di là di questo, nell'esprimere il voto favorevole del nostro
Gruppo alla mozione del Consigliere Viberti, sottolineo ancora - e
lo faremo ogni volta che se ne presenterà l'occasione - una cosa
che per noi è abbastanza grave, cioè l'atteggiamento rinunciatario,
nonostante tutto quello che si può dire, della Giunta regionale nel
suo complesso rispetto ai problemi dell'industria; perché quando
l'Assessore dice: "l'aveva detto prima il Dott. Marini che li
avrebbe licenziati, che cosa volevate fare?" secondo noi dimostra
un atteggiamento fatalistico e rinunciatario, perché tutti i
padroni dicono così! E anche l'argomentazione che non si trovano in
Valle d'Aosta persone disposte ad investire, e quindi bisogna
prendere quelli che vengono, ci sembra destituita di ogni
fondamento, perché la Valle d'Aosta e l'Italia continuano ad essere
un sistema capitalistico che funziona in qualche misura, anche se
con difficoltà, tanto che avendo alle spalle un'organizzazione di
ricerche di mercato, di sostegno alla piccola e media industria, in
altre Regioni è stato possibile trovare i capitali e imprenditori
più onesti. A noi ne capitano sempre di quelli che vengono,
prendono i soldi e dopo sei mesi se ne vanno. Non so se siamo
sfortunati o se magari non prepariamo bene il terreno.
Presidente
- Ha chiesto di parlare il Presidente della
Giunta, ne ha facoltà.
Andrione
(UV)
- Per una brevissima dichiarazione
di voto.
Contenuto ragionevole e proposte razionali possono essere
scritti, ma sono anche delle questioni soggettive, mentre le
critiche fatte all'Assessore Chabod e alla Giunta regionale in
quest'Aula, su questa mozione, sono un fatto obbiettivo! Mi domando
come si possa richiedere di votare a favore! Insomma, chiedo
semplicemente che non si voglia fare "le petit soldat", come si
dice in francese, credendo che gli altri siano dei fessi!
Presidente
- Vi sono altre dichiarazioni di voto?
La parola al Consigliere Maquignaz.
Maquignaz
(DP)
- Soltanto per dire che noi
voteremo contro la mozione a condizione che venga presentata la
relazione sulla situazione dell'IN.TE.VA. da parte dell'Assessorato
e sia portata in discussione in Commissione Sviluppo Economico.
Presidente
- L'Assessore Chabod ha manifestato il suo
accordo alla richiesta del Consigliere Maquignaz.
Nessun altro chiede la parola?
Do lettura della mozione modificata con l'emendamento del
Consigliere Mafrica:
MOZIONE
Il Consiglio regionale
IMPEGNA
la Giunta regionale a fornire una relazione dettagliata dello
stato attuale dell'IN.TE.VA. e ad intervenire presso l'Azienda per
il riassorbimento della manodopera in cassa integrazione. La
relazione dovrà essere fornita entro la 1° quindicina di dicembre
c.a. e costituire punto di discussione iscritto all'ordine del
giorno dell'ultima seduta consiliare del 1981 insieme a
comunicazioni concernenti il personale in cassa
integrazione.
Presidente
- Metto in approvazione la mozione iscritta
all'oggetto n. 26, presentata dal Consigliere Viberti e modificata
con l'emendamento del Consigliere Mafrica.
Esito della votazione:
Presenti e votanti: 29
Maggioranza: 15
Favorevoli: 11
Contrari: 18
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK