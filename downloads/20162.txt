Consiglio Regionale della Valle d'Aosta - Oggetto del Consiglio n. 147 del 15 ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 147 del 15 ottobre 2003 - Resoconto
OGGETTO N. 147/XII - Riqualificazione dell'area industriale
Cogne. (Interpellanze)
Interpellanza
Considerata la legge regionale 26/1/1993 n. 4 recante
"interventi per la riqualificazione e lo sviluppo dell'area
industriale Cogne di Aosta";
Vista la legge regionale 12/5/94 n. 17 concernente
"integrazione e modalità di attuazione della legge regionale
26/1/1993 n. 4" in applicazione della quale è stata costituita la
società Vallée d'Aoste Structure s.r.l. interamente partecipata
dalla R.A.V.A. per tramite di Finaosta S.p.A.;
Evidenziati i successivi approfondimenti in ordine alla
riorganizzazione e riconversione dell'area attraverso:
- l'accordo di programma Regione-Comune di Aosta;
- il progetto planivolumetrico della zona di D2 redatto in
applicazione del menzionato accordo di programma;
- il modello di sviluppo della zona di D2 dell'area di cui la
Giunta ha condiviso l'impostazione con propria deliberazione n. 897
del 2/4/2001 che individua nella zona di D2 quattro aree di
attuazione:
- Greenfield
- Area imagine
- Condominio industriale
- Area sport.
Richiamata la deliberazione n. 3445 del 24/9/2001 concernente
l'approvazione della stipulazione di una convenzione con Vallée
d'Aoste Structure s.r.l. per la realizzazione di interventi di
riorganizzazione urbanistica e di riconversione produttiva
dell'area Cogne in Aosta comprendente la realizzazione del Master
Plan della zona D2;
Evidenziato che con delibera n. 2205 del 17/6/02 la Giunta ha
approvato il master plan di Vallée d'Aoste Structure s.r.l. della
zona D2 dell'area Cogne;
Evidenziate le poche aziende che hanno mostrato interesse
all'insediamento visto i criteri imposti
il sottoscritto Consigliere regionale
Interpella
La Giunta regionale per conoscere:
1) Lo stato del processo di riqualificazione delle aree in
questione;
2) Il ritorno delle attività di comunicazione e promozione
delle aree in termini di numero di aziende interessate
all'insediamento;
3) Quali sono gli intendimenti della Giunta al fine di
conseguire gli obiettivi di occupazione di tali aree evidenziato lo
scarso interesse mostrato dalle aziende.
F.to: Lattanzi
Interpellanza
Considerata la legge regionale 26/01/1993, n° 4 recante
"Interventi per la riqualificazione e lo sviluppo dell'area
industriale Cogne di Aosta";
Preso atto delle successive e diverse delibere per una
riconversione e riorganizzazione dell'area;
Richiamata la deliberazione n° 3445 del 24/09/2001
concernente l'approvazione della stipulazione di una convenzione
con Vallée d'Aoste Structure s.r.l. per la realizzazione di
interventi di riorganizzazione urbanistica e riconversione
produttiva dell'area Cogne di Aosta comprendenti fra l'altro, la
redazione del Master plan della zona D2 dell'area stessa;
Constatato che con delibera n° 2205 del 17/06/02 la Giunta ha
approvato il Master plan di Vallée d'Aoste Structure
s.r.l.;
Evidenziato che con la delibera 2206/02 venivano individuati
gli interventi che dovevano formare oggetto di progettazione
definitiva ed esecutiva e direzione a cura di Vallée d'Aoste
Structure;
Preso infine atto della delibera di Giunta n° 3395 del 22
settembre 2003 "Approvazione della progettazione definitiva degli
edifici "D" ed "E" del Master plan della zona D2 dell'area Cogne di
Aosta";
Considerato che detti costi di realizzazione degli edifici
sono superiori ai costi indicati nel Master plan, pari
complessivamente a euro 6.263.520,12 di cui euro 4.408.893,22 per
l'edificio "D" e euro 1.854.626,90 per l'edificio "E";
i sottoscritti Consiglieri regionali
Interpellano
l'Assessore competente per conoscere:
1) se ritiene i costi preventivati dal Master plan per
l'intera zona siano ancora attendibili e in caso contrario quale
l'aumento dell'importo totale della zona ad oggi;
2) a fronte di tali costi quante sono le aziende che hanno
mostrato reale interesse all'iniziativa dell'Amministrazione
regionale;
3) se l'attuale Giunta intende adottare altre iniziative per
favorire l'insediamento nell'area destinata allo sviluppo
produttivo.
F.to: Comé - Stacchetti - Viérin Marco
Président - On discute conjointement maintenant les points 31 et
34.
La parole au Conseiller Lattanzi.
Lattanzi (CdL) - Avevamo già avuto modo di confrontarci con
l'Assessore Ferraris alla fine della scorsa legislatura, quando,
facendo un bilancio del quinquennio di sua gestione, in maniera
particolare su questo obiettivo, avevamo evidenziato l'enorme
impegno di risorse finanziarie pubbliche destinate alla
riqualificazione di quell'area, che avevano avuto modo di
comprendersi all'interno di tutta una serie di norme regionali ed
europee. Esprimemmo allora grande insoddisfazione su quel bilancio
perché, pur verificando che una certa parte del lavoro di bonifica
era stato fatto per creare le condizioni che permettessero
l'insediamento di industrie e di attività artigiane e commerciali -
quindi, per una parte, si erano investiti molti soldi -, pochi
erano, ancora in quel momento, alla fine della scorsa legislatura,
i risultati concreti.
Avevamo presentato l'interpellanza e l'Assessore aveva concluso
il suo intervento dicendo che erano state messe in atto tutta una
serie di iniziative di promozione, affinché le imprese potessero
conoscere le condizioni di opportunità che quell'area riserva,
perché - lo diceva lui stesso - quell'area è un importante
"polmone", non solo per la città di Aosta, ma per tutta l'economia
regionale. Ci siamo confrontati molto anche sul numero delle
imprese che si erano avvicinate alla valutazione di questo
possibile insediamento, ma avevamo anche dovuto constatare con
amarezza che - stante i criteri impostati nei disciplinari della
Giunta regionale di allora -, poche imprese avevano manifestato
concreta possibilità di insediarsi in quel sito.
Oggi siamo qui a chiedere, ancora, proprio per l'importanza di
quell'area, qual è lo stato dell'arte nel recupero della stessa e
nei processi di ripredisposizione per quanto riguarda le
infrastrutture, che ricordiamo vengono realizzate attraverso la
ricostituita "VDA Structure" proprio per quel tipo di progetto.
Vorremmo però chiedere, alla luce delle risposte che lui diede,
qual è stato il ritorno delle attività di comunicazione e di
promozione di quell'area in termini di aziende che, concretamente,
sono pronte a insediarsi in quel sito.
Ricordo che ci eravamo anche confrontati su alcuni criteri che,
di fatto, impedivano la patrimonializzazione da parte delle
aziende, le quali, insediandosi in quei siti, andavano ad avere in
uso e in comodato per 30 anni il sito ma, non potendolo acquistare,
evidentemente si trovavano nella condizione di fare un'operazione
finanziaria incongruente secondo i fini di ogni azienda che cerca
di patrimonializzare le spese di investimento nei siti
produttivi.
Chiediamo quindi se la Giunta ha fatto delle riflessioni, se ha
degli intendimenti nuovi, al fine di conseguire degli obiettivi di
occupazione, anche attraverso la modifica eventuale di criteri di
insediamento.
Président - La parole au Conseiller Comé.
Comé (SA) - Noi della "Stella Alpina", come forse anche quelli
di "Forza Italia", riteniamo che l'area Cogne è una realtà della
nostra regione molto importante; potrebbe essere quasi come quella
del casinò, ne seguiamo con interesse i suoi sviluppi, e siamo al
momento interessati a porre all'Assessore competente la richiesta
di alcuni chiarimenti e, soprattutto, di avere degli
aggiornamenti.
Vede, Assessore, lei ormai da più di cinque anni gestisce lo
stesso Assessorato, rivelando una longevità politica di settore che
non è stata consentita ad altri colleghi meno fortunati di lei,
longevità che, pertanto, non può non presupporre una sua
ferratissima competenza in materia. Per tale motivo, siamo certi
che ci potrà dare delucidazioni in merito ad alcuni passaggi dei
programmi del settore, appartenenti alle due legislature che
l'hanno vista e la vedono a capo, prima, dell'Assessorato
all'industria e, adesso, alle attività produttive.
Cinque anni fa avevamo letto, nel programma, alcuni intendimenti
della maggioranza, che già allora avevamo condiviso e che dicevano:
"sarà quindi importante ottimizzare la possibilità, offerta
dall'UE, per favorire l'insediamento di nuove imprese nelle aree di
riconversione industriale, come ad esempio l'area
Cogne…",
eccetera, e nel programma
di questa legislatura, appena iniziata, leggiamo (cito):
"… per quanto attiene allo sviluppo
del settore industriale va sviluppata ulteriormente la promozione
degli insediamenti in Espace Aosta".
Ora, pensando che con la
legge regionale n. 4/93 si è iniziato a determinare gli interventi
per la riqualificazione e lo sviluppo dell'area industriale della
Cogne, e che sono passati più di 10 anni, adesso, dopo 10 anni, nei
programmi vediamo ancora una ricerca per la promozione degli
insediamenti in "Espace Aosta". Certamente questo "stride" di molto
con quanto molti sindacati - fra cui anche il suo! - hanno
denunciato pochi giorni fa, i quali, pur riconoscendo che il
settore industriale attraversa una grave crisi in Europa, in Italia
e, conseguentemente, in Valle d'Aosta, sottolineavano però gli
aspetti critici della nostra regione, quali la lentezza decisionale
e operativa nell'ambito dell'Amministrazione regionale: questo lo
hanno detto i suoi sindacati!
Assessore, riconosciamo che quell'area industriale - e io ho
riletto anche le risposte da lei date alle altre iniziative - è
stata riconvertita e risanata con impegni finanziari di centinaia
di miliardi, in gran parte della Comunità, è vero, e questo va a
nostro merito essere riusciti a ottenerli ma, per la rimanenza,
sono stati utilizzati dei fondi della Regione; ad oggi quelle
superfici, tranne qualche capretta che fortunatamente gode la
possibilità di sfruttarle, non sono utilizzate da alcun
valdostano.
Chiediamo a lei, Assessore, se non è sua intenzione andare a
modificare - o, se lei l'ha già modificata e non l'ha detto - la
destinazione di quelle aree da industriali ad agricole? Dovendo
percorrere quotidianamente la tangenziale che attraversa quell'area
d'estate, vuoi anche a causa della grossa siccità che abbiamo
avuto, non ho potuto non notare l'aspetto brullo e desolato
dell'intero territorio: sembrava di essere in una zona deserta,
sembrava di essere a Sharm El Sheik!
Assessore, venendo al contenuto dell'interpellanza - non sto
adesso a ripercorrere tutte le tappe perché ne avrei per un quarto
d'ora, con tutte le deliberazioni, le approvazioni, i progetti -,
un anno fa veniva approvato il "master plan" con una spesa
preventivata per l'intero recupero dell'area. Oggi - è passato un
anno! - vedo una deliberazione di approvazione della progettazione
definitiva degli edifici "D" ed "E", 2 edifici rispetto ai 18 che
bisogna costruire, e i costi per la realizzazione di questi 2
edifici sono superiori, complessivamente 6.263.000 euro, cioè
4.408.000 per l'edificio "D" e 1.854.000 per l'edificio "E".
A fronte di quanto sopramenzionatto, chiedo se ritiene che
questo "master plan" sia ancora valido e quali sono i costi
attendibili dell'intera zona rispetto agli aumenti che abbiamo
visto. Vengo poi anch'io alle richieste che ha formulato il collega
Lattanzi: se, a fronte di tali costi - visto che nelle ultime
sedute della legislatura avevamo appreso che erano poche le aziende
interessate ad inserirsi nella zona industriale - vi sono aziende
che hanno mostrato, ad oggi, reale interesse all'iniziativa
dell'Amministrazione regionale e se la Giunta intende adottare
altre iniziative per favorire l'insediamento nell'area destinata
allo sviluppo produttivo.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Risponderò alle due interpellanze; mi
pare che i punti 2 e 3 delle interpellanze sono simili, mentre
divergono, per alcuni aspetti, sul punto 1), nel senso che
nell'interpellanza del Consigliere Frassy si pone l'accento sullo
stato del processo di riqualificazione delle aree in questione,
mentre nell'interpellanza del Consigliere Comé si fa riferimento ai
costi previsti dal "master plan".
Per venire allo stato del processo di riqualificazione
dell'area, come è evidente e ha potuto verificare anche il
Consigliere Comé, sono terminati gli interventi di riqualificazione
ambientale e quindi il discorso del "capping" e
dell'infrastrutturazione, sono terminati i collaudi tecnici e
amministrativi della "Pépinière", per cui siamo nelle condizioni di
poter attivare la "Pépinière" in quanto il Comune di Aosta ha
rilasciato l'abitabilità, quindi possiamo partire con una prima
popolazione dell'area. Sono state aggiudicate, a seguito di gara
pubblica, la progettazione e la direzione lavori relativamente agli
edifici "D" ed "E" e del "PAC", unico edificio rimasto in piedi
dell'area Cogne che ha un aspetto un po' sinistro, messo giù in
fondo. Siamo in attesa delle concessioni edilizie da parte del
Comune di Aosta per fare gli appalti relativi ai due edifici
suddetti e successivamente per quanto riguarda il terzo, quindi da
questo punto di vista vi sono degli elementi di novità. Inoltre,
"Vallée d'Aoste Structure" sta avviando la procedura di appalto
relativa al recupero della cosiddetta "torre piezometrica" e ha
avviato le progettazioni relative agli interventi di
infrastrutturazione secondaria ed estensione delle reti
tecnologiche delle recinzioni; quindi c'è una fase di appalti che
dovrà portare ad una ulteriore sistemazione dell'area.
Sulla questione dei risultati vengo dopo; integrerei questa
risposta con quanto veniva chiesto dal Consigliere Comé della
"Stella Alpina" relativamente al "master plan", sul quale va fatta
una precisazione. Il "master plan" ha come obiettivo primario
quello di inquadrare l'assetto urbanistico volumetrico dell'area,
quindi come deve essere organizzata l'area, quali sono gli edifici,
che caratteristiche devono avere. Le indicazioni di impegno
economico erano indicazioni di larga massima che andavano poi
riverificate nel momento della realizzazione degli
investimenti.
Ora, come dicevo prima, gli interventi di costruzione nuova sono
gli edifici "D" ed "E", la ristrutturazione del "PAC", i
finanziamenti derivano da fondi dell'obiettivo 2 e da fondi
derivanti dall'accordo di programma con il Ministero dell'economia.
Per gli altri interventi, quindi ulteriori interventi sull'area di
nuovi insediamenti, quindi di nuove infrastrutturazioni e di nuovi
capannoni, si prevede una realizzazione graduale anche in funzione
delle richieste di insediamento nell'area da parte delle
imprese.
Oggi non è possibile - e neanche significativo - determinare
l'incremento dei costi in relazione agli interventi previsti nel
"master plan", in quanto l'incremento dei costi si conosce con
esattezza solo appaltando i lavori, nel senso che fare un edificio
con un determinato tipo di impianti ha un costo, farlo con altri
tipi di impianto ne ha altri: di qui, la divergenza di costi
rispetto al "master plan". Il "master plan" considerava degli
interventi di carattere standard e voi sapete quanto
l'impiantistica costi ed incida sul valore di un immobile! D'altra
parte, per quanto riguarda l'intervento e la maggiorazione dei
costi, questa è dovuta non solo alla questione del tipo di
impiantistica di cui sono dotati i capannoni, ma è legata anche a
una lievitazione dei costi verificatasi nel settore edile - e direi
che questa è una situazione che è stata riscontrata anche
dall'Assessorato ai lavori pubblici - e poi da tutta una serie di
implicazioni, anche le cosiddette "categorie REI", le resistenze
degli edifici al fuoco, dove un livello di resistenza piuttosto che
un altro implica dei costi di costruzione diversi.
Se dico che si procederà gradualmente, vuol dire che all'interno
dell'area è possibile fare degli interventi secondo le seguenti
modalità: gestiti direttamente dal "VDA Structure" con soldi
pubblici; cessione di aree con diritto di superficie; la
possibilità di prevedere la vendita dell'area - di questo avevamo
parlato in relazione ad una interpellanza del gruppo di "Forza
Italia" relativamente alla "Thermoplay" -, sulla base di una
valutazione che è stata fatta dalla Giunta regionale. Quest'ultimo
è un elemento di novità rispetto al passato, ovviamente è qualcosa
che va fatto a fronte di garanzie offerte dall'imprenditore
acquirente dell'area.
Per quanto riguarda i costi ipotizzabili, ad oggi, per un
insediamento complessivo dell'area, si possono valutare intorno ai
100 milioni di euro, da cui vanno detratti circa 21 milioni, che
sono quelli relativi agli interventi già finanziati, o realizzati o
in corso di realizzazione; per la copertura della parte successiva
si tratterà di vedere come intervenire, però le modalità possono
essere o il diritto di superficie oppure la cessione dell'area.
Tenete conto che vi è già la richiesta di un consorzio artigiani,
che riguarda un'estensione di circa 12.500 metri quadrati sull'area
stessa e, con i costi standard dei capannoni che sono stati
appaltati adesso, significa che gli artigiani si farebbero carico
di interventi significativi dal punto di vista finanziario. Non
dobbiamo quindi pensare solo ad un intervento pubblico di
costruzione, ma anche ad un intervento del privato; questo è
l'orientamento rispetto al quale ci stiamo muovendo.
Sul punto 2) - chiedo scusa in anticipo - farò un elenco
abbastanza dettagliato; chiedo di avere pazienza, ma è utile per
inquadrare il problema.
Come aveva già ricordato il Consigliere Lattanzi, nella scorsa
legislatura ci si era già soffermati su questo tema e avevo detto
che erano stati fatti degli studi di "marketing", si era
partecipato a "meeting" a livello internazionale, era stato
definito il logo dell'area e fatte delle modellazioni
tridimensionali, erano state fatte delle inserzioni, realizzato il
sito "Web" dell'area, definiti elementi di "marketing" operativo
relativi al "layout", ai canoni di locazione, ai servizi offerti,
al "target" di insediamento ipotizzabile, e si era definita anche
la procedura relativa all'esame per le domande di insediamento e di
finanziamento a valere sulla legge regionale n. 3.
Successivamente, sono state realizzate ulteriori attività: si è
proceduto alla stipula di una convenzione con "Unionfidi Piemonte"
per l'ottenimento di garanzie a fronte di interventi finanziari,
quindi l'imprenditore che investirà nell'area Cogne ha la
possibilità di avere garanzie per i suoi investimenti forniti da
"Unionfidi"; sono state sentite aziende che avevano espresso
concreto interesse per l'insediamento; è stata attivata una rete di
intermediari per attività di promozione e di investimenti sia in
Italia che all'estero; è stato fatto un accordo con l'ICE (Istituto
commercio estero) per fare una promozione delle aree a livello
europeo, ad esempio a Parigi, Berlino, Stoccolma; è stato fatto un
intervento anche a Cannes; si sono avviati contatti con società
specializzate nel settore; sono stati avviati degli studi di
settore e utilizzati dei "database" per selezionare dei settori di
insediamento possibile, i quali, al momento, rappresentano settori
in attività economica che hanno le migliori prospettive dal punto
di vista produttivo, occupazionale, nel futuro. Sappiamo tutti che
abbiamo una situazione economica non particolarmente facile, però
ci auguriamo, tutti, di superarla.
Non sto a leggervi tutti i settori, ma si è pensato ad
apparecchi elettromedicali, al settore delle telecomunicazioni,
prodotti per igiene personale, settori legati alla ricerca, al
"software" e servizi di informatica, strumentazione e controllo. Se
poi siete interessati, vi farò avere l'elenco specifico; non credo
che sia il caso di leggere una trentina di nomi relativamente a
questo. È stata fatta un'attività di "mailing", nel senso che,
sulla base delle banche dati a disposizione, nei mesi di gennaio e
febbraio Finaosta ha inviato una lettera personalizzata alle
aziende che sono state identificate come potenziali utenti di
quest'area: sono circa 1300 le aziende identificate che sono state
oggetto di "mailing".
È stata fatta un'azione da "Unionfidi Piemonte", che ha inviato
una presentazione dell'area ai propri associati; è stato realizzato
con l'ufficio "ICE" di Parigi una specifica iniziativa, che
riguarda 595 aziende francesi operanti nei settori
dell'agroalimentare, della logistica, dell'elettronica,
dell'"high-tech", dell'informatica, delle nuove tecnologie e delle
telecomunicazioni. È stato fatto un monitoraggio del sito "Web"
dell'area e, dai dati che emergono, giugno e settembre di
quest'anno, vi sono 453 visite: sono state consultate più di 20.000
pagine. È stata fatta un'attività di "mailing" nei confronti di
camere di commercio, associazioni industriali e di categoria, e
sono in fase di implementazione ulteriori azioni relative allo
sviluppo di materiali promozionali e inserzioni pubblicitarie, la
realizzazione di un filmato plurilingue con riversamento su "CD" e
un aggiornamento delle visite renderizzate dell'area; verrà fatta
una segnaletica personalizzata e un "totem" che verrà posizionato
sulla rotonda all'interno del parco industriale.
Vi sono state alcune aziende che hanno manifestato un interesse,
c'è una trattativa aperta con "Postal market"; vi sono alcune
iniziative che non sono andate in porto: una, con "Azimut",
relativamente al fatto che questa azienda, che intendeva collocarsi
in Valle, ha poi trovato la disponibilità di un'area industriale
vicino al proprio stabilimento, quindi ha optato per questa
soluzione. Vi era un'azienda, la "Cromium Plating italiana", che
produce barre in acciaio cromato, che non è stata giudicata
compatibile con l'area; voi sapete che, anche sulla base di pareri
tecnici dell'ARPA, la lavorazione del cromo presenta qualche
criticità, quindi non è stata selezionata; vi sono contatti con la
"Lavanderia industriale", con un'azienda del Biellese. Vi sono -
come dicevo prima - 34 aziende artigiane che si sono costituite in
consorzio ed è in avanzata fase il rapporto con Finaosta, ovvero è
stata loro consegnata una bozza di contratto e sono nella fase di
perfezionamento degli accordi.
Il dato che emerge da tale lavoro è che ci siamo trovati di
fronte ad aziende manifestanti la volontà di insediarsi in pochi
mesi e la non possibilità di avere locali pronti è stato un
elemento di impossibilità a concludere questi accordi. Anche
l'esperienza dell'autoporto ci ha dimostrato che nel momento in cui
i locali sono pronti, a disposizione, è più possibile trovare chi
li vada ad occupare; nel momento in cui i locali sono da costruire,
bisogna sicuramente fare gli appalti, anche perché c'è un'ampia
offerta in questo periodo, i problemi crescono.
Ricordavo prima il discorso della situazione economica; non
vogliamo farci scudo di questo, ma è indubbiamente un dato
obiettivo. C'è da dire anche che la situazione generale della Valle
d'Aosta conferma dei "trend" fortunatamente migliori rispetto
all'andamento dell'economia a livello nazionale: ad esempio, nel
settore industriale c'è stata una crescita del valore aggiunto
dell'11 percento nel 2001, dati che vengono confermati anche dalle
analisi fatte nel corso del 2002. I livelli occupazionali, nel
periodo 1999-2002, nell'industria in senso stretto, quindi
nell'industria escluso il settore edile, sono saliti da 6.100
addetti a 6.700 con un incremento del 9,80% nel triennio: qui vi
sono state alcune prese di posizione anche delle organizzazioni
sindacali - venivano citate prima -, ma credo che ci si debba
confrontare con i dati così come sono. Indubbiamente c'è una
situazione economica che presenta delle criticità, ma è altrettanto
vero che il settore industriale della Valle sostanzialmente
tiene.
È chiaro che vi sono dei casi che fanno notizia; penso ad
esempio al "caso Elelys", che ci preoccupa, la questione va
affrontata per trovare delle soluzioni, ma parliamo di 50 addetti
su 6700 del settore. Qualcuno ha parlato di "desertificazione", ma
oggi non siamo alla chiusura della "Cogne" o a situazioni tipo anni
'80; mi pare vi sia stato anche da parte dei sindacati - qualcuno
vuole attribuirmi una qualche vicinanza - qualche eccesso nei toni,
ma questo va a tutta dimostrazione dell'autonomia del sindacato,
perché poi non sono i sindacati miei!
Vorrei sottolineare un particolare: stiamo elaborando i dati per
la predisposizione del nuovo piano di politica del lavoro; ebbene,
i dati all'ultimo anno ci dimostrano che in questa regione abbiamo
dei tassi di disoccupazione inferiori al 4%, quindi oggi non ci
troviamo di fronte ad una situazione di emergenza occupazionale. La
Valle d'Aosta ha un tasso di occupazione del 66%: questo è un
obiettivo che i paesi dell'UE si sono assunti a Lisbona, ma per il
2007; noi, lo abbiamo già realizzato nel 2002, questo per dire che,
per certi versi, viviamo in una situazione particolare.
In tale situazione, l'orientamento della Giunta è quello di far
sì che quest'area privilegi insediamenti di qualità, con dei tempi
compatibili con questo obiettivo, vale a dire: scegliamo delle
aziende di qualità, comunque delle aziende competitive, che possano
garantire, per quanto possibile, in un mondo industriale in cui le
certezze non vi sono per nessuno, continuità produttiva e
occupazionale. Come ben sapete, questa è l'ultima area di una certa
dimensione disponibile a livello regionale per insediamenti
industriali, quindi è bene procedere con la necessaria prudenza nei
nuovi insediamenti.
Si dà atto che dalle ore 18,05 presiede il Vicepresidente
Nicco.
Presidente - La parola al Consigliere Lattanzi.
Lattanzi (CdL) - Devo dire che fa un certo effetti sentire un ex
sindacalista - perché, qui, il conflitto di interessi non c'è più,
nel senso che, terminata l'attività sindacale, è iniziata quella
assessorile! -, un sindacalista finalmente "ex" si è reso conto che
le certezze non vi sono più per nessuno! Non è una battuta ironica,
purtroppo è assolutamente vero!
Voglio fare una premessa di onestà intellettuale: questo è un
momento economicamente difficile, non va bene solo quando si parla
del "Governo Berlusconi", detto da noi. Credo vada riconosciuto che
è un momento particolarmente difficile, è ancor più difficile se si
deve affrontare in un momento di crisi economica europeo, italiano
e anche valdostano, nonostante i dati da lei citati, che sono: il
miglior tasso di disoccupazione al 4%, il miglior tasso di
occupazione al 66%; il suo predecessore sventolava con grande
enfasi un PIL che in Valle d'Aosta cresceva più di quello italiano,
addirittura il 3%! In tale contesto fa un certo effetto sentir
parlare i sindacati di "crisi industriale", di aziende che se ne
vanno, che chiudono, anche se poi lei, giustamente, minimizza sulle
crisi industriali del settore in un momento come questo, perché lei
dice, forte dei numeri, che siamo in una situazione di particolare
favore!
Le voglio allora ribadire che le certezze non ci sono più per
nessuno e, siccome stiamo dicendo questo da un po' di anni, noi
abbiamo, invece, una certezza: che il nostro futuro - lei citava
prima che il tasso di occupazione in Valle è già al livello che in
Europa devono raggiungere nel 2007 -, il futuro per la nostra
regione ha una certezza sola: sarà roseo se sapremo produrre
ricchezza reale, perché quando lei cita i dati dell'occupazione,
dovrebbe essere onesto e dire che il comparto pubblico, diretto e
indiretto, in questa regione fa da calmiere e da ammortizzatore
sociale! Sappiamo che nessuno degli assessori all'industria ha
avuto le risorse percentuali pro capite, per cittadino, della
propria comunità, che lei ha avuto in questi dieci anni!
È bello sentirsi raccontare come si fa impresa dagli ex
Comunisti! Peccato che non siete capaci, né in tempi di pace, né in
tempi di guerre economiche, perché quando i momenti sono difficili,
non siete capaci, ma non lo siete neanche stati quando i momenti
erano rosei per tutti! Se Berlusconi avesse le risorse che avete,
poi, probabilmente noi saremmo già il primo paese del mondo! Il
problema è che gli altri non hanno queste risorse, caro Sandri! Voi
siete molto bravi a spenderle, a produrle un po' meno! Infatti,
siamo qui a tirare un bilancio di quella che è una vostra gestione,
ormai decennale, dell'industria valdostana, che non è in crisi
perché è in crisi l'economia in questi ultimi due o tre anni - come
in tutto il resto del mondo -; per voi, è in crisi da sempre
perché, nonostante le ingenti risorse spese - noi aggiungiamo
"sperperate" -, non avete creato un solo posto di lavoro di
economia reale, ma avete proceduto in quella che è l'occupazione
assorbente dell'ente pubblico!
Qualche minuto fa, in un corridoio, si commentava
sull'espletamento di un concorso, anzi due, al Casinò di
Saint-Vincent… udite, udite! Per
assumere un operaio e un impiegato amministrativo si sono fatti 2
concorsi, a cui naturalmente hanno partecipato decine di persone,
nella speranza di avere ancora un posto al Casinò di Saint-Vincent,
quando sappiamo qual è la sua situazione e quando bisognerebbe
preoccuparsi di non far perdere il lavoro a quelli che già ci sono,
piuttosto che assumere nuovo personale, creando dei "carrozzoni di
selezione" per un operaio e un impiegato amministrativo! Purtroppo
siamo di fronte ad una realtà unica in Italia: non per la sua
capacità di produrre economia reale, ma per la sua capacità di
spendere risorse immani!
Lei dice: "è aumentata l'occupazione in Valle d'Aosta"; io le
dico: "si ricordi che da quando governate voi quell'assessorato,
avete perso centinaia di posti di lavoro nell'industria, nel vostro
settore privilegiato"! Ve lo dicono anche i vostri sindacati,
quelli che lei oggi dice essere dei partner istituzionali con i
quali si confronta! Lei viene da lì, sa perfettamente cosa avete
fatto con la gestione dell'industria in questi dieci anni!
Veniamo all'area Cogne, stigmatizzando anche le critiche del
sindacato della CGIL, che è stato connivente della politica
industriale in questa regione e adesso alza le critiche, quando si
è ben guardato a farlo prima della campagna
elettorale… ma il giorno dopo ha
iniziato a farlo! Forse a qualcuno non avete dato un posto di
sottogoverno e allora qualcuno comincia ad agitarsi! Questi
sindacati, così interessati all'occupazione industriale, si sono
ben guardati dal dire nei mesi di aprile-maggio che c'era crisi
industriale in Valle d'Aosta, quindi anche queste critiche
purtroppo lasciano il tempo che trovano, ma è la verità! Siamo in
uno stato di economia industriale degenerativa, in un momento
difficile, che noi purtroppo affrontiamo con ingenti risorse
finanziarie spese nell'ultimo decennio, ma che ha prodotto, alla
luce di quello che lei ha appena finito di raccontarci, un vero e
proprio "buco economico"!
Lei ha citato almeno una ventina di iniziative che avete messo
in atto in tempi diversi. Noi avevamo già sollevato perplessità
sulle iniziative che lei ci aveva comunicato ad inizio anno, perché
non volevamo fare semplicemente "il teatrino della politica", per
cui se lei è di Sinistra e governa, noi dobbiamo essere di
Centro-Destra e dobbiamo criticare, ma perché i dati purtroppo ci
dicevano che su tutta l'attività investita in comunicazione e
promozione, pochissime - tre, mi pare di ricordare - fossero le
aziende che si erano avvicinate con grande prudenza, perché tutte
quelle avvicinatesi con un certo interesse erano state
letteralmente disincentivate a farlo, tanto che oggi - questa forse
è una buona notizia, sebbene tardiva, molto tardiva - avete
modificato i criteri!
Apro una parentesi: le vorrei ricordare che lei, con molta
enfasi, nell'ultimo confronto su questo tema, aveva difeso a spada
tratta i criteri che impedivano agli artigiani, commercianti e
industriali che si insediavano in quei luoghi, di poter comprare i
siti industriali per poter mettere nel loro bilancio, nel corso
degli anni, il patrimonio su cui investivano; quindi il criterio di
impedire l'acquisto era un criterio sbagliato profondamente, che
voi avete sostenuto per 6 anni! Ancora pochi mesi fa - le ricordo -
lei a spada tratta difendeva questa imposizione regionale, criterio
sbagliato, che impediva la valutazione da parte di un'azienda di
poter patrimonializzare il sito industriale su cui andava ad
investire; oggi ci comunicate che invece si può comprare! Infatti
il consorzio delle aziende artigiane, che aveva sollevato questa
problematica, dimostra un timido interesse; ma è uno, è un solo
consorzio!
Dopo di che lei dice che tutta una serie di iniziative sono
state fatte e quindi va bene, ma ci comunica che oggi, 15 ottobre
2003, a distanza di 10 anni di riflessioni, di pensieri, di
progetti, di investimenti, di strutture, di "VDA Structure", di
piani di accordo, di "Progetto Aosta", siamo ancora in attesa che
la Giunta di Centro-Sinistra ad Aosta autorizzi l'edificabilità,
apprendiamo con soddisfazione che ha dato almeno l'abitabilità di
quello che c'è, ma deve ancora darci l'autorizzazione edilizia per
quello che dovrà venire, come se lo aveste chiesto oggi per una
cosa che non si pensava di costruire! Ma è dal 1993, sono dieci
anni che dovreste sapere cosa volevate costruire lì!
Inefficienza: un modello gestionale del suo Assessorato che
riteniamo insoddisfacente! Non vogliamo addossarle tutte le colpe,
sappiamo che non è solo per sua responsabilità, ma chi si muove su
sua indicazione, chi si è mosso prima della sua area politica, e
chi oggi ancora gestisce decine di miliardi di vecchie lire - o di
milioni di euro - è nelle condizioni di non saper più da che parte
girarsi!
Lei dice che ora siamo in una situazione diversa; io allora
termino dicendo che siamo in una situazione diversa, ma, come
stiamo urlando da qualche anno dentro questo Palazzo, purtroppo,
continuando così, lo saremo ancora per poco, nonostante le ingenti
risorse che avete a disposizione, perché c'è la incapacità di
comprendere le logiche del mercato, perché si affrontano con i
concetti dei diritti e non dei doveri, e non di quella
competitività che permetterebbe alla nostra regione di pensare di
avere un futuro nel settore dell'economia! Prima lo dicevamo solo
noi; oggi, lo dicono in maniera faziosa anche i suoi sindacati, ma
soprattutto lo dice la gente che aspetta un lavoro, chi sta
studiando per avere un futuro in questa regione, che si dichiara
insoddisfatta di quello che state facendo, e siamo a un terzo della
riqualificazione di quell'area con voi che navigate a vista!
Si dà atto che dalle ore 18,23 presiede il Presidente
Perron.
Président - La parole au Conseiller Comé.
Comé (SA) - Devo dire che posso dichiararmi abbastanza
soddisfatto, perché penso che quelle caprette che avevo citato
prima avranno ancora per parecchi anni la possibilità di farlo;
possono mangiare tranquillamente in quelle aree perché mi pare di
cogliere che i tempi saranno lunghi: sono contento per loro!
Dalla risposta dell'Assessore mi pare di non cogliere alcuna
grande novità rispetto alle risposte che aveva dato 4-5 mesi fa.
Qui noi siamo di nuovo in una situazione dove c'è tutta un'attività
estremamente forte da parte dell'Assessorato, di
"
VDA
Structure", per fare progetti, per fare filmati, per fare "totem",
per fare segnaletica, ma qui veramente non abbiamo alcuna risposta
da parte delle aziende, e questo dovrebbe preoccuparla. Nel giro di
qualche anno sentiremo qualcuno che arriverà e dirà: "quello è un
malato grave, quella è un'area dove c'è qualcosa che non va, è una
situazione dove c'è un malato grave", e saranno poi tutti concordi
nel dare questo giudizio; ma quando lo dice
qualcuno… come quando per il casinò
avevamo detto che vi erano già dei problemi, avete detto che tutto
andava bene! Qui si ripercorre la stessa situazione!
Assessore, lei ha detto che l'orientamento della maggioranza è
quello di privilegiare gli insediamenti di qualità che ci
garantiscano e siano competitivi; ma quali aziende "di qualità"? Ho
l'impressione che qui si voglia cercare di far apparire che lì si
va a comprare una giacca nuova, una bella cravatta, un bel paio di
scarpe, ma non abbiamo persone che le indossano! Per quanto
riguarda il discorso che faceva lei del "master
plan"… Assessore, ma scusi: rispetto
alla previsione del "master plan", per quanto riguarda l'edificio
"D", abbiamo un aumento del 54,38% rispetto alla previsione, e
dell'edificio "E" abbiamo un aumento del 79,28%! Assessore, possono
essere delle previsioni di massima, ma qui hanno "bucato"
completamente!
Mi chiedo: con quale serenità un Consigliere regionale può
esaminare le proposte della Giunta regionale? Vedo anche che lei
con grande disagio ha dovuto presentarsi, oggi, in Consiglio, a
sostenere la credibilità della società "VDA Structure", perché non
è possibile che si faccia un "master plan" in cui le previsioni di
costo per la realizzazione dello stesso in un anno possono subire
un aumento d addirittura dell'80%; è impressionante, fosse un
privato, veramente questi tecnici sarebbero già stati spediti!
Dalle sue risposte mi sembra invece di cogliere che qui si
continuerà a fare questa ricerca di mercato; l'unico aspetto
positivo è quello di aver colto che c'è stata la volontà da parte
vostra di andare a modificare i criteri per l'insediamento!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK