Consiglio Regionale della Valle d'Aosta - Oggetto del Consiglio n. 1238 del 5 aprile 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula
Oggetto del Consiglio n. 1238 del 5 aprile 2000 - Resoconto
OGGETTO N. 1238/XI Istituzione di un centro occupazionale
agricolo per portatori di handicap in Comune di Quart.
(Interrogazione)
Interrogazione Richiamate le precedenti iniziative consiliari
presentate in merito alla realizzazione di un centro occupazionale
agricolo per portatori di handicap, in località Ollignan, nel
comune di Quart e, in modo particolare, l’ultima,
presentata il 7 ottobre 1999;
Ribadita la necessità di veder conclusa finalmente la struttura
nel più breve lasso di tempo, tenuto conto
dell’importanza sociale della stessa;
Presa visione della deliberazione di Giunta regionale n. 453 del
21 febbraio 2000, avente per oggetto "Approvazione di una terza
perizia suppletiva e di variante nonché di nuovi prezzi per i
lavori di costruzione di un centro occupazionale agricolo per
portatori di handicap, in località Ollignan in comune di Quart.
Impegno di spesa";
Ricordato che inizialmente era stato ipotizzato come periodo di
ultimazione dell’opera in oggetto
l’autunno del 1997;
I sottoscritti Consiglieri regionali
Interrogano
la Giunta regionale per conoscere:
1) se è a conoscenza del termine previsto per la conclusione
definitiva di tali lavori e per l’utilizzazione di
tale fabbricato;
2) lo stato attuale dei lavori interni ed esterni, relativi a
tale struttura;
3) se è a conoscenza delle motivazioni di tale ulteriore ritardo
conseguente all’approvazione della terza perizia
suppletiva prevista dalla delibera sopracitata.
F.to: Lanièce - Comé
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Comincerò dal terzo quesito, per dire che la
perizia suppletiva si è resa necessaria per realizzare e completare
l'impianto di irrigazione a pioggia delle aree esterne, nonché per
definire alcune modifiche della cucina resesi necessarie per posare
gli ultimi componenti della cucina medesima.
Per quanto riguarda la prima e la seconda domanda, con
soddisfazione dico che i lavori sono terminati il 26 marzo u.s. e
quindi, nei prossimi mesi, l'Assessorato alla sanità provvederà
agli adempimenti per iniziare le attività che sono state previste
nel centro.
Président
La parole au Conseiller Lanièce.
Lanièce (Aut)
L'ultima dichiarazione mi fa felice, nel
senso che è da diversi anni che ho sollevato questo problema
all'interno del Consiglio regionale, e ogni volta mi si diceva che
i lavori erano prossimi ad essere ultimati, ma sappiamo che dalla
data di conclusione prevista inizialmente per il 1997 siamo giunti
al 26 marzo 2000; stavolta possiamo dire che finalmente i lavori
sono terminati!
Questa iniziativa è stata ripresentata proprio perché sei mesi
fa sempre il sottoscritto aveva presentato un'ennesima
interrogazione su questo problema e l'Assessore mi aveva risposto
che i lavori erano stati prolungati perché era subentrata una
perizia suppletiva e che probabilmente i lavori sarebbero terminati
entro la primavera di quest'anno.
Quando ho preso visione della delibera del 21 febbraio ho
pensato ad una terza perizia suppletiva e ho ritenuto opportuno
interrogare nuovamente l'Assessore per sapere se finalmente questa
"odissea", se così possiamo definirla, si sarebbe conclusa.
Esprimo soddisfazione nel vedere finalmente realizzata
quest'opera molto importante, perché si tratta di un'opera pubblica
destinata ai disabili, ad una categoria sociale da aiutare e non da
penalizzare e quindi questo è un fatto positivo.
Tuttavia una piccola considerazione negativa, che non riguarda
in modo particolare l'Assessore, su questa ultima perizia voglio
farla. Come dicevo, l'iter è iniziato nel 1995, anche se già nel
1993 era partito il progetto per la realizzazione di questo centro
occupazionale agricolo per portatori di handicap; fa specie che, a
cinque anni dall'inizio dei lavori di costruzione, nella perizia
suppletiva venga indicato che occorre fare dei nuovi interventi
nella trasformazione dei servizi normali in servizi per disabili,
mediante l'installazione di sanitari e accessori all'uopo
predisposti.
Penso che, se si realizza un centro per portatori di handicap,
sia normale prevedere all'interno del progetto iniziale che i
servizi non siano servizi normali, ma servizi per disabili. Questo
dimostra che o il progettista iniziale o chi ha seguito l'iter
probabilmente non conosceva la destinazione dell'immobile, perché è
impossibile che solo dopo cinque anni ci si accorga che mancano i
servizi per disabili, in un centro fatto appositamente per i
disabili.
Questa è una "chicca" che volevo dire perché mi sembra
clamorosa; non ne faccio una colpa all'Assessore ma a chi ha
seguito il progetto, sia il progettista che il funzionario?
(interruzione dell'Assessore Vicquéry, fuori
microfono)
Un'altra osservazione, visto anche che l'Assessore Vicquéry è
intervenuto. Oggi apprendiamo dall'Assessore Vallet che i lavori
sono terminati, mentre sappiamo in base alla delibera del 1999 che
per l'Assessore Vicquéry i lavori erano già terminati allora,
perché dove si parla della Fondazione Ollignan si legge:
"Dato
atto che la Regione è proprietaria del centro di Ollignan in Comune
di Quart, i cui lavori sono terminati?"
; quindi sappiamo che i
lavori per l'Assessorato alla sanità erano terminati il 20
dicembre, mentre per l'Assessorato ai lavori pubblici sono
terminati il 26 marzo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK