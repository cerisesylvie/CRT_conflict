Consiglio Regionale della Valle d'Aosta - Oggetto del Consiglio n. 1365 del 7 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula
Oggetto del Consiglio n. 1365 del 7 giugno 2000 - Resoconto
OGGETTO N. 1365/XI Problematiche concernenti l'affido ad un
professionista della gestione dell'Ufficio tecnico-patrimoniale
dell'USL. (Interpellanza)
Interpellanza Premesso:
- che l’U.S.L. della Valle d’Aosta
da parecchi anni ha affidato all’esterno la gestione
del proprio ufficio tecnico-patrimoniale a causa della mancanza di
personale in ruolo;
- che il professionista incaricato deve espletare la propria
consulenza "presso l’azienda U.S.L. Valle
d’Aosta o presso l’Assessorato
regionale alla Sanità";
- che la propria attività consiste, tra l’altro,
nella "partecipazione ai lavori della Commissione per le strutture
ospedaliere istituita presso l’Assessorato regionale
della Sanità", nell’"elaborazione, in collaborazione
con i tecnici dipendenti dell’U.B.
tecnico-patrimoniale degli studi esigenziali e degli studi di
fattibilità?";
Rilevato che il medesimo professionista risulta essere stato
incaricato, contemporaneamente alla consulenza di cui in premessa,
di progettazioni inerenti lavori di manutenzione, di studi
esigenziali e di altre consulenze di vario genere da parte
dell’U.S.L. della Valle d’Aosta;
i sottoscritti Consiglieri regionali
Interpellano
l’Assessore alla Sanità, salute e politiche
sociali per sapere:
- se sia a conoscenza di tale situazione;
- se non ritenga che la duplice veste di progettista e di
consulente siano incompatibili con la partecipazione ai lavori
della commissione per le strutture ospedaliere istituita presso
l’Assessorato regionale alla Sanità;
- se non ravvisi una violazione dei principi indicati dalla
legge regionale 12/96 e successive modificazioni.
F.to: Frassy - Tibaldi - Lattanzi
Président La parole au Conseiller Frassy.
Frassy (FI)
Sappiamo che l'Assessore si sta attivando per
cercare di risolvere le problematiche aperte in campo
sanitario.
Nell'esordire nell'illustrazione di questa interpellanza vorrei
soffermarmi su una definizione di tipo morfologico, cioè il lustro
che non è quel sostantivo di tipo valutativo e positivo con cui si
può definire l'attività dell'USL in Valle d'Aosta, ma è l'unità di
misura temporale con cui si misurano i tempi necessari per
affrontare e risolvere i problemi che vi sono nell'USL!
Abbiamo visto con l'interpellanza che ha presentato il collega
Lattanzi come un lustro sia stato il periodo necessario per
arrivare alla vicenda o perlomeno per tentare di definire la
vicenda del primariato di Urologia e il lustro è il tempo che è
trascorso da quando l'Ufficio tecnico-patrimoniale dell'USL è nei
fatti appaltato all'esterno.
Riteniamo che l'appalto esterno del Coordinamento dell'Ufficio
tecnico-patrimoniale, soprattutto a seguito della legge che questo
Consiglio ha approvato all'inizio di quest'anno, legge che ha dato
la personalità giuridica e ha effettuato il trasferimento delle
proprietà immobiliari all'USL, riteniamo che la gestione esterna
dell'ufficio tecnico-patrimoniale sia uno di quei problemi che deve
essere ovviato quanto prima, perché la gestione di un ufficio
tecnico-patrimoniale di un soggetto che ha personalità giuridica è
sicuramente una delle prime cose che deve essere portata
all'interno dell'organizzazione e dei ruoli del soggetto
stesso.
Nell'esaminare questa situazione ci siamo resi conto come questo
incarico, che è stato nei fatti reiterato dal 1986 ad oggi, abbia
diversi aspetti che non vorrei definire anomali, ma sicuramente
curiosi, perché abbiamo potuto vedere come nelle delibere dell'USL
venissero definiti i compiti di questo coordinatore dell'ufficio
tecnico-patrimoniale.
Fra i vari compiti conferitigli vi è l'incarico di partecipare
ai lavori della commissione per le strutture ospedaliere, che è
costituita presso l'Assessorato regionale; sappiamo benissimo come
sia importante questa commissione, perché ormai la sanità
valdostana è un cantiere edile a cielo aperto da molti lustri
perciò è una commissione che ha un compito importante: quello di
valutare tutte le varie modifiche, tutte le varie implementazioni
dell'Ospedale regionale, funge da supporto al direttore
amministrativo nelle manutenzioni ordinarie e straordinarie e,
ancora, - così sta scritto nel protocollo di incarico - sviluppo e
organizzazione dell'area progettuale dell'unità budgetaria
stessa.
Ci siamo resi conto che la persona che ha ottenuto questo
incarico di consulenza esterna nei fatti fa ben più di quello che
uno poteva immaginarsi, ossia fa il consulente esterno, fa il
progettista ovviamente esterno per conto dell'USL e partecipa anche
alla commissione, costituita presso l'Assessorato regionale,
preposta a valutare quegli stessi progetti che questo
professionista redige a seguito degli incarichi che la stessa USL
gli conferisce.
La prima domanda probabilmente è retorica, Assessore, perché la
risposta penso che non possa che essere affermativa, nel senso che
siamo profondamente convinti che l'Assessore, da buon conoscitore e
da attento amministratore delle vicende interne all'USL, sia
sicuramente informato di questa situazione che vi è all'interno
dell'USL Valle d'Aosta.
Allora vorremmo capire se non ritenga che ci sia comunque
un'evidente incompatibilità fra le funzioni di controllo o
perlomeno di vaglio o perlomeno di valutazione che la commissione,
costituita presso il suo Assessorato, nei fatti espleta rispetto ai
progetti che questo professionista ha comunque redatto.
Mi riferisco al progetto della psichiatria, mi riferisco al
progetto della risonanza magnetica, mi riferisco al progetto della
ricollocazione e ristrutturazione della farmacia interna
dell'Ospedale.
Non solo, ma noi abbiamo avuto dei dubbi e vorremmo essere
confortati in questo senso dall'Assessore se in tutti questi
incarichi siano state rispettate le norme della legge regionale n.
12/96 e successive modificazioni per quanto riguarda il
conferimento degli incarichi professionali inerenti opere di
progettazione.
Non era espressamente indicato nell'interpellanza, ma ci
permettiamo di ampliare questa considerazione e questa perplessità
sugli appalti che a più riprese l'USL ha conferito per quanto
riguarda i vari interventi inerenti la struttura ospedaliera. Ci è
venuto il dubbio che l'USL non stia praticando e rispettando i
principi della legge regionale n. 12/96 che riprende poi i principi
della "Merloni ter".
Considerato che fino a un anno fa l'Amministrazione regionale,
nella fattispecie l'Assessorato regionale era preposto al controllo
addirittura preventivo di tutta una serie di atti, fra cui gli atti
di appalto, penso che l'Assessore possa essere preciso su questa
ultima domanda che abbiamo evidenziato nell'interpellanza.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Ho capito dall'intervento del Consigliere
Frassy qual è il nocciolo della questione, mentre avevo avuto delle
difficoltà a capire questo dal tenore dell'interpellanza.
L'Assessorato è sicuramente a conoscenza del fatto che l'USL
nella gestione del Dott. Bragonzi ha attivato questo incarico per
l'Arch. Lapi, il Consigliere si riferisce sicuramente all'Arch.
Lapi al quale ha affidato l'incarico di una consulenza fin dal 1997
per il supporto tecnico all'unità budgetaria tecnico-patrimoniale
in assenza di figure dirigenziali interne per le quali ricordo che
è stato indetto il concorso in data 13 marzo 2000 con deliberazione
del Commissario straordinario dell'USL n. 699.
La data di scadenza per la presentazione delle domande di
partecipazione al concorso era l'11 maggio scorso e il concorso
sarà probabilmente espletato entro il prossimo mese di luglio.
Sulla seconda domanda vorrei chiarire che forse c'è un equivoco
perché questa commissione citata nell'interpellanza esisteva, ma
non esiste più, è stata annullata, era una commissione interna
all'Assessorato per monitorare i lavori ospedalieri, ma - e questo
mi pare di averlo capito dall'intervento del Consigliere - non ha
mai avuto funzioni di controllo dei progetti.
La commissione non aveva una valenza di tipo tecnico perché dal
punto di vista tecnico sul contenuto dei progetti l'USL aveva una
duplice funzione: per gli appalti gestiti direttamente se li
gestiva direttamente e questi non erano comunque atti soggetti al
controllo preventivo della Regione, mentre quelli che vengono
gestiti direttamente, così come vengono gestiti attualmente
dall'Assessorato dei lavori pubblici, seguono l'iter
dell'Assessorato che ha le sue procedure di controllo interno.
Ma questa commissione, che addirittura era presieduta da me
stesso, aveva solo una valenza di coordinamento dei lavori e di
monitoraggio del tutto, considerati i grossi problemi che ci sono
nei lavori stessi, ed è stata eliminata se non vado errato alla
fine del 1998, primi del 1999, però non c'è una data ufficiale
perché non era stata istituita ufficialmente, comunque è stata
sostituita da un gruppo di lavoro anche questo con una valenza
ancor meno tecnica che vede coinvolti i funzionari dell'Assessorato
del territorio e ambiente, i funzionari dell'USL e i funzionari
dell'Assessorato della sanità, gruppo che ha il compito appunto di
coordinare i lavori in atto.
È vero che ad alcune di queste riunioni del gruppo di lavoro
l'Arch. Lapi ha partecipato, ma vi ha partecipato sotto delega del
direttore generale senza potestà decisionale perché la potestà
decisionale è del direttore generale dell'USL. Sotto questo punto
di vista le strutture dell'USL e dell'Assessorato non ravvisano
alcuna violazione ai principi della legge regionale n. 12/96.
Dal mio punto di vista posso convenire con il Consigliere Frassy
circa l'inopportunità di affidare incarichi di progettazione a un
consulente anche se da informazioni assunte presso l'USL gli stessi
sono stati limitati e dettati a volte da ragioni di urgenza.
Il Consigliere ha citato prima la Psichiatria. A me non risulta
che ci sia un incarico ufficiale e formale, anche se posso andare
ad accertarlo, di progettazione della Psichiatria. Mi risulta che
il Dott. Bragonzi aveva bocciato totalmente all'epoca il progetto
che era stato affidato nel lontano 1992 dall'Amministrazione
regionale di allora e lo aveva fatto rifare probabilmente
utilizzando le competenze dell'Arch. Lapi, ma non mi risulta che a
questo scopo sia stato affidato un incarico però, ripeto, sono
informazioni che non ho, su cui non posso entrare più di tanto nel
merito.
Il gruppo di lavoro comunque, ripeto, non ha mai esaminato
progetti presentati dall'Arch. Lapi per cui non c'è mai stata
questa duplice veste di controllore-controllato, lo chiarisco
perché mi pare sia questo il nocciolo della questione proprio
perché il gruppo di lavoro non ha questa funzione. Il gruppo ha
solo la funzione di monitorare i lavori e di dare una
programmazione della tempistica sullo spostamento dei reparti,
sullo spostamento dei letti, sulla chiusura di alcune stanze
piuttosto che di altre.
Devo dire che l'Assessorato aveva più volte, in passato,
invitato la Direzione dell'USL a prevedere in ruolo un ingegnere,
ma tale indicazione non era mai stata oggetto di eccessiva
attenzione da parte del direttore generale precedente il
commissario straordinario.
Lo dico in tutta franchezza perché più volte personalmente avevo
contestato la presenza di un consulente non in quanto progettista,
ma di un consulente in quanto responsabile capo dell'ufficio
tecnico perché in questa veste non era presente 5 giorni su 7 in
USL e non aveva l'autorità per poter seguire i lavori. Il
commissario ha recepito queste sollecitazioni tant'è che stiamo per
arrivare all'espletamento del bando di concorso. Altro non ho da
aggiungere.
Dal punto di vista tecnico concordo sull'impostazione del
Consigliere Frassy perché è vero che dal momento in cui l'USL con
la legge regionale ha avuto il riconoscimento di personalità
giuridica a tutti gli effetti rientra nell'applicazione della legge
n. 12 anche se tale legge non citava nel 1996, poi le successive
modificazioni hanno meglio chiarito, fra i destinatari
dell'applicazione della normativa espressamente l'USL, ma faceva
riferimento a strutture con un finanziamento da parte degli enti di
cui sopra, questo è vero, però non aveva personalità giuridica come
si sa.
Di certo l'USL ha sempre seguito una sua procedura, ma sotto
questo punto di vista le cose sono rientrate perché senza dubbio la
legge n. 12 deve essere applicata anche da parte dell'USL.
Concludo dicendo che se la preoccupazione, giusta sotto questo
punto di vista, del Consigliere Frassy riguardava la duplice veste
di controllore-controllato, su questo posso escluderla in
assoluto.
Circa l'opportunità o meno di affidare certi incarichi ritengo
che l'USL lo abbia fatto nell'ambito della consulenza, ma non
nell'ambito di un incarico di progettazione vero e proprio, tranne
quello, come risulta dagli atti di cui mi sono fatto mandare un
elenco, dello spostamento della farmacia motivato da ragioni di
urgenza perché nella programmazione generale della realizzazione
della radioterapia e della risonanza magnetica non era stata
prevista la tempistica giusta nel liberare gli spazi attualmente
occupati dalla farmacia da spostare nei locali dell'ex
lavanderia.
Questa è la motivazione per la quale all'interno della
progettazione è stato dato incarico di fare il piccolo progettino
per lo spostamento dai locali della farmacia ai locali dell'ex
lavanderia.
Questo è quanto posso riferire e che è a conoscenza
dell'Assessorato.
Président
La parole au Conseiller Frassy.
Frassy (FI)
Soddisfatto e preoccupato: può sembrare un
paradosso.
Sono soddisfatto perché l'Assessore ha condiviso le
preoccupazioni emerse nell'interpellanza.
Sono preoccupato non tanto per questa convergenza
politico-amministrativa, ma per il fatto che siano comunque
confermate le preoccupazioni che avevamo espresso.
Fra l'altro voglio aggiornare io l'Assessore perché in data 24
ottobre 1996 c'è stato uno studio per l'Unità operativa di
Psichiatria che poi è stata oggetto di ulteriori due delibere
sempre da parte dell'USL, sempre all'Arch. Lapi.
La preoccupazione nasce anche da alcune questioni note e che
l'Assessore ha ricordato, nel senso che il precedente Direttore
generale, Dott. Bragonzi, insieme all'Arch. Lapi erano stati i
detrattori del progetto di rimodulazione della Psichiatria.
La cosa strana è che successivamente l'Arch. Lapi ottenga
l'incarico per rielaborare le linee della ristrutturazione della
Psichiatria. Questo ruolo duplice di controllore e di controllato è
un po' la costante, preoccupante, di questo professionista.
Questo per dire che prendiamo atto con soddisfazione che sia
stato pubblicato il bando e ci auguriamo che il termine di luglio
sia un termine che l'USL voglia rispettare per l'espletamento di
questo concorso.
Vogliamo però evidenziare un'altra preoccupazione perché mi
sembra che l'Assessore abbia sostanzialmente confermato che l'USL
non ha rispettato la legge n. 12/96, sostenendo che la personalità
giuridica le è stata conferita solo a inizio anno e che di
conseguenza nel periodo precedente non fosse soggetta a questo tipo
di obbligo giuridico.
Noi non lo condividiamo assolutamente, Assessore, lei lo sa
benissimo, perché se è vero che nella legge non era citata
espressamente l'USL, è altrettanto vero che tutti i soggetti
appaltanti che avessero atti controllati dalle amministrazioni
pubbliche citate, dunque dalla Regione, o che fossero finanziati,
ed è il caso dell'USL, nella totalità o quasi dagli enti pubblici,
erano soggetti al rispetto di questa legge.
Perché esprimo una fortissima preoccupazione? Perché sappiamo
che questo tipo di procedura che è posta anche a garanzia dei
meccanismi della concorrenza e della trasparenza era una procedura
che doveva essere gestita dal direttore amministrativo.
Sapere che il direttore amministrativo oggi è il direttore
generale e che ha ignorato per ben 3 anni la legge regionale n.
12/96 in materia di appalti ci crea qualche perplessità su come
potrà essere gestito l'intero meccanismo della sanità valdostana.
Questo era un aspetto prettamente amministrativo che avrebbe dovuto
essere gestito in maniera rigorosa. Le conferme che a mezza voce
l'Assessore ci ha dato ci lasciano effettivamente perplessi per
quello che sarà il futuro prossimo venturo della sanità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK