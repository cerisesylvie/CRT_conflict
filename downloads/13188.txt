Consiglio Regionale della Valle d'Aosta - Oggetto del Consiglio n. 4165 del 28 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4165 del 28 gennaio 1993 - Resoconto
OGGETTO N. 4165/IX Proposta di legge statale: "Norme sui
referendum di cui al secondo comma dell'articolo 132 della
Costituzione per il distacco di comuni e province da una regione e
l'aggregazione ad altra regione".
Presidente
Ha chiesto di illustrare la proposta di legge
il relatore, Consigliere Gremmo.
Gremmo (UAP)
É passato un anno dalla
presentazione, quindi penso che la proposta sia stata meditata
abbastanza.
Sono grato ai colleghi della I commissione consiliare,
Milanesio, Louvin, Andrione, Ricco, Monami e Rusci, per avere
espresso alla unanimità parere favorevole in merito a questa
proposta di legge statale, che è molto attesa, specie fuori dalla
Regione, come atto politico di una certa rilevanza.
Come è noto, sono diversi anni che si è costituita una Unione
dei comuni italiani per cambio Regione, che cerca di trovare il
modo di ridisegnare i confini delle attuali regioni in modo più
razionale, e non come sono adesso, dipendenti da scelte di
carattere burocratico ed amministrativo del secolo scorso.
In particolare sono interessati a questa legge: alcuni comuni
del mandamento di Porto Gruaro nel Veneto, Cortina d'Ampezzo,
adesso anche alcuni comuni delle Marche che gravitano su Rimini, la
provincia di Imperia per quanto riguarda Cuneo, e per non andare
tanto lontano, grazie ad un intelligente ragionamento fatto dal
Consigliere Agnesod, anche 4 comuni del Piemonte: Carema,
Quincinetto, Settimo e Tavagnasco, uno di questi oltretutto si
onora di aver dato i natali ad un componente della nostra
assemblea, i quali vorrebbero prendere in esame la possibilità di
addivenire a cambiamento di regione.
Quindi dal punto di vista politico questa richiesta di
semplificare l'iter per questi cambiamenti di regione è molto
atteso.
Qual è il problema? Al Parlamento, nella precedente legislatura,
era stata presentata d'iniziativa di parlamentari di vari gruppi
politici una proposta di legge, che è quella che ho ripreso, ma
come tante proposte di legge era decaduta con la fine della
legislatura. La ripresentazione in questa legislatura con la stessa
forma era parsa, durante una riunione (a cui ho partecipato) della
Unione dei comuni italiani per cambio Regione, come una fotocopia
che poteva passare nel disinteresse del Parlamento.
É parso che una iniziativa dal basso, e proprio dalla più
piccola ma più autonomista delle regioni dello Stato italiano,
poteva sbloccare più facilmente la situazione. Di qui la
presentazione di questa proposta, su cui esiste, ripeto, il parere
unanime della commissione, che non ha nulla di rivoluzionario ma
che pure è significativa.
Attualmente, nella ipotesi che un comune (o più comuni) voglia
passare da una regione all'altra, si avvia un iter estremamente
complesso, reso difficile dal fatto che nel referendum per
stabilire la volontà di passaggio da una regione all'altra devono
votare tutti i comuni di quella regione.
Questo è il punto che rende impossibile che ci sia una
valutazione obiettiva dei problemi. Il collega Agnesod sa che
abbiamo fatto un dibattito una sera a Tele Alpi, che devo
ringraziare perché ha prestato molta attenzione a questa proposta
(Tele Alpi infatti è andata a Carema ad intervistare la gente,
raccogliendo fra l'altro unanimi consensi rispetto a questa cosa),
e il collega Agnesod si ricorda che lì era sorto un grosso
problema: a Novi Ligure o ad Alessandria o a Novara del problema di
Carema esiste poca sensibilità.
Lasciamo stare Torino, che, al di là del vino, credo conosca
poco di Carema, e lo dico come consigliere provinciale, perché
quando c'era stata la frana a Carema mi ricordo che avevo
presentato una interrogazione e a livello provinciale il
disinteresse era stato assoluto.
Quindi il fatto che attualmente in questa ipotesi votino tutti i
cittadini della regione rende praticamente impossibile il passaggio
da una regione all'altra.
L'unica cosa che chiede questo progetto di legge è che, nella
ipotesi in cui si vada alla richiesta di referendum per il distacco
di comuni o province da una regione all'altra, voti la provincia o
il comune che è interessato, cioè votino ad esempio i comuni di
Carema, di Quincinetto, Tavagnasco, Settimo, non certamente tutta
la regione Piemonte. Dopo questo voto si esprimono i due consigli
regionali e poi il parlamento. Questo mi pare un iter
ragionevole.
Tutto questo l'ho richiamato nella lunga relazione - che poi ho
scopiazzato bassamente da quella che avevano scritto questi
parlamentari, che si erano fatti una bella ricerca giuridica, che
purtroppo non sarei stato capace di fare - per spiegare tutte le
ragioni per cui mi sento di chiedere alla sensibilità del
Consiglio, forte del parere della commissione, un voto
favorevole.
Presidente
Dichiaro aperta la discussione
generale.
Nessuno chiede di parlare?
Si passa all'esame dell'articolato. Do lettura dell'articolo
1:
Articolo 1 1. La richiesta del referendum per il distacco di
comuni e province da una regione e diretta all'aggregazione ad
altra regione, anche a statuto speciale, di cui al secondo comma
dell'articolo 132 della Costituzione, deve essere corredata delle
deliberazioni dei rispettivi consigli comunali e
provinciali.
2. Nell'ipotesi di cui al comma 1 il referendum è indetto
unicamente nel territorio della provincia o dei comuni che
intendono distaccarsi.
Presidente
Nessuno prende la parola sull'articolo
1? Se nessuno chiede di parlare, si passa alla votazione.
C'è una richiesta di sospensione di cinque minuti del Consiglio.
Siamo in fase di votazione dell'articolo 1, sospendiamo la
votazione.
Rammento che non sono nato a Tavagnasco, ma a Settimo
Vittone.
Si dà atto che la seduta è sospesa dalle ore 12,14 alle ore
12,45.
Presidente
Riprendono i lavori.
Ricordo che siamo alla proposta di legge statale n. 9,
presentata dal Consigliere Gremmo; siamo all'esame dell'articolato,
abbiamo sospeso la votazione sull'articolo 1, quindi chi chiede la
parola?
Ha chiesto di parlare il Consigliere Rollandin, ne ha
facoltà.
Rollandin (UV)
Le problème concernant la
réglementation des autonomies locales a depuis toujours fait
l'objet d'un débat très serré entre les différentes forces
politiques. Il y a eu dans le temps différentes modifications
d'attitude, et je crois que le problème concernant le principe de
l'autonomie des différentes réalités locales de plus en plus a été
accepté aux différents niveaux.
C'est dans ce sens que nous interprétons cette proposition, qui
a sans doute des limites et qui va dans la direction de solliciter
une prise de position sur un argument, qui doit être quand même
réglementé. En acceptant l'esprit, qui est celui de sauvegarder
l'autonomie des différentes réalités locale, on est d'accord de
voter ce projet de loi.
Presidente
Pongo in votazione l'articolo 1.
Esito della votazione:
Presenti: 25
Votanti: 23
Favorevoli: 23
Astenuti: 2 (Chiofalo e Trione)
Il Consiglio approva
Presidente
Do lettura dell'articolo 2:
Articolo 2 1. Nel caso di approvazione delle proposte
sottoposte a referendum, entro 60 giorni dalla pubblicazione del
risultato nella Gazzetta Ufficiale, di cui al comma terzo
dell'articolo 45 della legge 25 maggio 1970, n. 352, le regioni
devono fornire il parere, previsto dal secondo comma dell'articolo
132 della Costituzione, al Ministro dell'interno.
2. Se il parere è confermativo dell'esito del referendum o le
regioni non forniscono alcun parere, il Ministro dell'interno,
entro i successivi 60 giorni, presenta al Parlamento il disegno di
legge ordinario di cui al secondo comma dell'articolo 132 della
Costituzione.
3. Se uno o entrambi i pareri delle regioni sono negativi, ferma
restando la validità delle deliberazioni assunte dai consigli
comunali e provinciali, il referendum può essere riproposto non
prima di sei mesi e non oltre un anno dalla comunicazione del
parere delle regioni al Ministro dell'interno.
4. Nell'ipotesi che il referendum di cui al comma 3 confermi
l'intenzione di distacco da una regione e di aggregazione ad altra
regione, valgono le norme di cui al quarto comma dell'articolo 45
della legge 25 maggio 1970 n. 352.
Presidente
Pongo in votazione l'articolo 2.
Esito della votazione:
Presenti: 26
Votanti: 24
Favorevoli: 24
Astenuti: 2 (Chiofalo e Trione)
Il Consiglio approva
Presidente
Do lettura dell'articolo 3:
Articolo 3 1. Il secondo periodo del secondo comma
dell'articolo 42 e il secondo periodo del terzo comma dell'articolo
44 della legge 25 maggio 1970, n. 352 sono abrogati.
Presidente
Pongo in votazione l'articolo 3.
Esito della votazione:
Presenti: 26
Votanti: 24
Favorevoli: 24
Astenuti: 2 (Chiofalo e Trione)
Il Consiglio approva
Presidente
Pongo in votazione la legge nel suo
complesso.
Esito della votazione:
Presenti: 26
Votanti: 24
Favorevoli: 24
Astenuti: 2 (Chiofalo e Trione)
Il Consiglio approva
Presidente
I lavori sono terminati, il Consiglio
riprende oggi pomeriggio alle 16.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK