Consiglio Regionale della Valle d'Aosta - Oggetto del Consiglio n. 789 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Impianti a fune
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 789 del 4 luglio 2019 - Resoconto
OGGETTO N. 789/XV - Interpellanza: "Approfondimenti in merito
alla correttezza dell'operazione di vendita dell'immobile
denominato Hotel Gran Baita di Cervinia".
Distort (Presidente) -
Passiamo quindi al punto 62
dell'ordine del giorno. Per l'esposizione, la parola alla collega
Spelgatti.
Spelgatti (LEGA VDA) -
Con atto del novembre 2017 la
società Cervino S.p.A. vendeva alla società la Gran Baita S.r.l.
l'immobile denominato Hotel Gran Baita di Cervinia per un importo
di euro 1,5 milioni. Da informazioni assunte risulta che la società
Gran Baita S.r.l. un anno dopo rivendeva il suddetto immobile alla
società Castello Società di Gestione del Risparmio S.p.A. per un
importo molto più elevato rispetto a quello di acquisto.
Con questa iniziativa noi vogliamo sapere: "
a quale importo
il suddetto immobile sia stato rivenduto; se esiste una perizia sul
valore dell'immobile predisposta dalla Finaosta S.p.A.; se il
Governo regionale intenda chiedere alla Finaosta S.p.A., in quanto
controllante della Cervino S.p.A., degli approfondimenti in merito
alla correttezza dell'operazione complessiva
".
Presidente -
Per la risposta da parte del Governo, la
parola all'Assessore Testolin.
Testolin (UV) -
In proposito alle questioni appena
espresse dalla collega Spelgatti, sentiti gli uffici competenti, si
forniscono le seguenti informazioni. Il 2 febbraio 2016 la Cervino
S.p.A. ha pubblicato l'avviso per sollecitare manifestazioni di
interesse dei soggetti interessati a una trattativa privata per
l'acquisto del Gran Baita. Alla scadenza del 26 febbraio il
Consiglio di amministrazione della società ha preso atto
dell'arrivo di otto manifestazioni di interesse per Gran Baita e ha
quindi deliberato di predisporre un invito a produrre una libera
offerta economica vincolante per l'acquirente a tutti gli otto
soggetti interessati. L'invito è partito in data 25 marzo
prevedendo il termine ultimo del 21 aprile 2016. Entro tale data
sono pervenute due offerte e nel corso dell'apertura delle buste la
migliore delle due è risultata pari a 1.570.000 euro. La seconda
offerta era pari a 1 euro, ciò in considerazione di una stima di
spese di demolizione di circa 1 milione. Il servizio tecnico di
Finaosta in data 6 maggio 2016 ha predisposto una perizia
finalizzata all'espressione di un giudizio di stima sul più
probabile valore di mercato del fabbricato e relative volumetrie
afferenti all'ex complesso alberghiero Gran Baita su richiesta
dell'Amministratore delegato della società Cervino S.p.A.,
l'ipotesi estimatoria di Finaosta ammontava a 2.058.560 euro. Si
segnala che, in data 12 maggio 2016, il Consiglio di
amministrazione della Cervino ha deliberato all'unanimità
l'accettazione dell'offerta come dichiarato e il Consiglio
d'amministrazione era consapevole che l'offerta era al di sotto del
valore della perizia estimativa, ma ha ritenuto l'operazione
vantaggiosa per la società se correlata allo stato attuale
dell'immobile, alla necessità della sua parziale demolizione e
ricostruzione per la messa in sicurezza, ai costi particolarmente
elevati e alle valutazioni commerciali future. Il contratto
preliminare di vendita veniva sottoscritto il 14 settembre 2016 e,
infine, l'atto di compravendita, come riportato nelle premesse
dell'interpellanza, con la società Gran Baita S.r.l. è stato
sottoscritto in data 20 novembre 2017. La società Gran Baita,
costituita il 25 maggio 2016, si è poi sciolta ed è stata
cancellata dal registro delle imprese a far data dall'8 gennaio
2019. Gli atti successivi riguardano soggetti privati nei confronti
dei quali la Regione non può evidentemente informarsi e acquisire
delle informazioni. Infine, si segnala come, ai sensi dell'articolo
2403 del Codice civile, i compiti di vigilanza sull'osservanza
della legge e dello statuto sul rispetto dei principi di corretta
amministrazione e sul concreto funzionamento della società siano
svolti dal collegio sindacale e a tal proposito i competenti uffici
hanno comunicato come nelle relazioni al bilancio 2017-2018,
bilanci a scavalco da maggio a maggio, approvati peraltro in data 9
ottobre 2018, redatti dagli organi di controllo, come credo voi
abbiate potuto verificare in quanto eravate in quel periodo al
Governo, non veniva rilevato nulla a riguardo.
Detto questo, tuttavia, ciò non esclude a priori che eventuali e
future interlocuzioni con Finaosta in merito a questa questione
siano ulteriormente avviate per delle eventuali valutazioni in
merito.
Presidente -
Per la replica, la parola alla collega
Spelgatti.
Spelgatti (LEGA VDA) -
Se non sapete a quale prezzo
l'immobile è stato rivenduto un anno dopo, ve lo dico io,
verificatelo, a me risulta che sia stato rivenduto a 4.350.000
euro, cioè nel giro di un anno, dal settembre 2017 al novembre
2018, l'immobile venduto inizialmente dalla Cervino per 1,5 milioni
è stato poi rivenduto, senza fare dei lavori, a 4.350.000 euro,
sostanzialmente con un incremento di quasi 3 milioni di euro. Ora,
mi pare che tutta l'operazione sia quanto meno dubbia. Direi che
non c'è altro da dire su questo, bisognerebbe andare a vedere tutto
il discorso del come sono state invitate le ditte, quali ditte
hanno partecipato, perché l'altra offerta sia stata di 1 euro...
cioè tutta l'operazione andrebbe decisamente indagata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK