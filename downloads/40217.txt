Consiglio Regionale della Valle d'Aosta - Oggetto del Consiglio n. 3078 del 6 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3078 del 6 dicembre 2017 - Resoconto
OGGETTO N. 3078/XIV - Interpellanza: "Illustrazione alla
competente commissione consiliare del piano di investimenti
concordato con l'ANAS per migliorare la viabilità nella
regione".
Rosset (Presidente)
- Con 30 Consiglieri presenti
possiamo riprendere i lavori. Siamo al punto n. 36 dell'ordine del
giorno. Per l'illustrazione, ha chiesto la parola il collega
Gerandin, ne ha facoltà.
Gerandin (GM) -
Sono sempre buone notizie quando veniamo
a conoscenza di interventi di ripresa dei lavori, di finanziamenti
da parte dello Stato. Abbiamo appreso a mezzo stampa che
riprenderanno entro la fine di quest'anno le procedure di appalto
per affidare la continuazione dei lavori della variante di
Etroubles/Saint-Oyen sulla SS27 del Gran San Bernardo e che si
cerca di risolvere il contenzioso con le imprese per quello che
riguarda la ripresa dei lavori sulla SS26 in località Amérique.
Assieme con queste buone notizie c'era anche la volontà da parte di
ANAS, nella figura dell'Amministratore delegato Gianni Vittorio
Armani, di un incontro con il Presidente che prevedeva un piano di
investimenti di circa 50 milioni in favore della Valle d'Aosta su
interventi riguardanti il rifacimento di pavimentazioni stradali,
interventi di manutenzione, posizionamento di nuovi
sicurvia
e quant'altro. Era nostra volontà e nostra intenzione capire se
esisteva già un piano di interventi da eseguire, eventualmente chi
dovrà predisporlo, per quale data, per che importi annui e qual era
l'atto di impegno sottoscritto tra Regione Valle d'Aosta e ANAS a
seguito di questo incontro avvenuto tra il Presidente Viérin e
l'Amministratore ANAS Armani. Chiedevamo, anche a margine di tutto
questo, se era intenzione del Governo illustrare nella commissione
competente la tempistica e i contenuti di questo impegno.
Presidente -
Per la risposta, ha chiesto la parola il
Presidente della Regione, ne ha facoltà.
Viérin (UVP) -
Ringrazio il collega Gerandin per
l'iniziativa. Durante il Consiglio del 22 novembre scorso, nelle
comunicazioni del Presidente ho illustrato una serie di iniziative
relazionando al Consiglio tra le altre cose sull'incontro che ho
avuto a Roma con il responsabile di ANAS, l'Amministratore delegato
Gianni Vittorio Armani. Avevamo annunciato al Consiglio che era
stato un incontro proficuo per condividere una serie di azioni e di
dossier
, che erano in parte da sbloccare, in parte in
dirittura d'arrivo e altri di pianificazione. Tra i vari argomenti
si è parlato della chiusura entro fine anno delle fasi preparatorie
necessarie per far ripartire nel 2018 la fase di appalto - così ci
è stato detto - dei lavori della variante di Etroubles/Saint-Oyen.
Ho avuto modo nei giorni scorsi di incontrare gli amministratori
dei Comuni e abbiamo deciso su questo argomento di richiedere, se
possibile già entro fine anno (vedremo la disponibilità di ANAS),
di fare un incontro qui in Valle. Chiaramente, collega Gerandin,
c'è la disponibilità a condividere con la commissione i vari
dossier. Peraltro, il responsabile Armani ci ha lasciato con delle
schede puntuali, quindi potrò già metterle a disposizione della
commissione, dei colleghi che ne fossero interessati, su alcuni
argomenti: uno è quello degli interventi attivi.
Al di là della problematica della variante, c'era la questione
dei lavori di messa in sicurezza, ammodernamento e riqualificazione
del tratto compreso tra lo svincolo autostradale di Quart e il
confine est del capoluogo (per capirci, l'ingresso di Aosta). Come
per la questione della variante mi è stato lasciato un
dossier
, mi è stato lasciato un dossier anche su questa
questione, dopodiché ci siamo ancora sentiti, perché c'era una
problematica, espressa dai commercianti della zona e dai
responsabili regionali dei commercianti, di evitare di avere un
impatto sulla viabilità durante le vacanze di Natale, che ha avuto
seguito e assieme all'Assessore competente (Assessore Baccega) è
stata in qualche modo condivisa.
C'era poi la questione di questo piano dei 50 milioni (piano
ANAS) su tutta una serie di interventi sulla viabilità, piuttosto
che questi che abbiamo citato, piuttosto che altre questioni.
Abbiamo condiviso con il responsabile Armani, per esempio, la
questione della progettazione della messa in sicurezza del versante
di Bard; ci è stato detto che abbiamo una possibilità nel piano di
valutare l'inserimento della progettazione. Per dire che c'è stata
questa condivisione sugli interventi, con i 50 milioni per lavori
di manutenzione ordinaria e straordinaria sulle strade statali,
sulla base di una programmazione che vedrà questi investimenti sul
territorio. Pertanto c'è disponibilità a relazionare rispetto a ciò
che ANAS ci ha detto e che abbiamo condiviso con loro. Chiaramente
si ribadiscono le urgenze e le necessità: la variante di
Saint-Oyen/Etroubles e la questione della famosa riqualificazione
all'ingresso di Aosta.
Abbiamo parlato anche della famosa questione delle case
cantoniere, esisteva già una corrispondenza corposa tra
l'Amministrazione regionale e ANAS sull'interpretazione del
Demanio, del transito di queste case cantoniere, che in certi posti
sono state rivendicate nel piano di dismissioni dal Demanio e vi è
l'interpretazione che in Valle d'Aosta, essendo che chiaramente il
Demanio è regionale, erano e sono realtà da rivendicare; su questo
c'è ancora un dossier aperto, non c'è stata alcuna evoluzione.
Come anche la questione dei passi carrai (ulteriore questione
sollevata): in certe zone della Valle, principalmente nella Valle
del Gran San Bernardo, ci era stata segnalata, dalle
amministrazioni e dalle categorie, soprattutto degli agricoltori,
la problematica dei passi carrai chiusi, per le normative sui
guardrail,
per motivi di sicurezza, legati anche alla
difficoltà e alla prevenzione sugli incidenti stradali nella zona
del Gran San Bernardo, ma anche in altre zone della Valle - il
collega Cretier mi ricorda anche in Bassa Valle -; su questo,
invece, c'è stata una disponibilità ad affrontare il dossier.
Al di là delle questioni puntuali, quindi credo sia per noi
necessario - anzi è un suggerimento - andare in commissione, dove
non sarebbe male chiedere ai rappresentanti, magari non al
responsabile Armani, ma all'ingegnere Burro, che si occupa della
zona di competenza, di relazionare. Su questo, se lo ritenete
necessario, credo che ci potremmo fare portatori di questa
istanza.
Presidente -
Per la replica, ha chiesto la parola il
collega Gerandin, ne ha facoltà.
Gerandin (GM) -
Ringrazio il Presidente Viérin. Lascerò
al collega Chatrian poi concludere. Prima di tutto grazie per aver
accettato l'invito a relazionare nella commissione competente sui
termini, sulla tempistica e sui contenuti di questo impegno. Se ho
capito bene, ci sono delle schede puntuali lasciate
dall'Amministratore Armani in merito alla variante
Etroubles/Saint-Oyen e al problema di Quart, Saint-Christophe, le
rotonde.
Se ho capito bene, la cosa più interessante legata ai 50 milioni
di questo piano di interventi invece è che sono state condivise una
serie di iniziative da portare avanti, c'è stato un colloquio
proficuo, ma non esistono protocolli o impegni siglati in termini
economici, nemmeno scadenzati...
(interruzione di un Consigliere, fuori microfono)
... per la carità, adesso mi è molto più chiaro... per cui 17 di
questi 50 sono già quelli impegnati nei due interventi?
Perfetto.
Detto questo, ogni risorsa che arriva in Valle d'Aosta è
benvenuta, non è che non siamo d'accordo. Sarebbe importante
proseguire in quest'opera, ma soprattutto, se possibile, siglare
accordi: tenuto conto che l'ANAS non è famosa per avere quella
continuità dal punto di vista di persone che tirano le fila,
sarebbe importante avere una serie di accordi sottoscritti in modo
da blindare questi interventi in favore della Valle d'Aosta.
Presidente -
Ha chiesto la parola il Presidente della
Regione, ne ha facoltà.
Viérin (UV) -
Per una precisazione perché mi rendo conto
forse di non aver fatto la puntualizzazione necessaria. Su questo
piano di 50 - il totale degli interventi (poi lo vedrete nelle
schede che vi lascerò) nel pluriennio è di 174 milioni, perché si
prevedono i 148 anche della famosa variante... - ci sono una serie
di interventi puntuali, dicevo che i 17,8 milioni sono già quelli
per l'ammodernamento all'ingresso di Aosta; poi ci sono altri
interventi di manutenzione straordinaria sulla rete (8,7 milioni);
altri interventi di manutenzione straordinaria sulla rete (1,9
milioni); interventi per il miglioramento delle condizioni di
sicurezza degli incroci con la viabilità regionale mediante la
realizzazione di rotatorie lungo la SS26 (4,74); la rettifica
altimetrica e l'adeguamento della sede stradale chilometro 56+0 e
59+815 (quasi 8 milioni) e altri interventi di manutenzione
straordinaria sulla rete (quasi 14 milioni). Il piano quindi è già
dettagliato e sono già risorse impegnate e certe, ricomprese nelle
schede - non c'è un accordo scritto perché la procedura non lo
prevede - queste sono deliberate e quindi io vi lascerò gli
interventi puntuali, rispetto ai quali magari sarebbe interessante
chiedere, scheda per scheda, dove si fanno.
Dalle ore 9:20 assume la presidenza il Vicepresidente
Farcoz
.
Farcoz (Président) -
La parole au collègue Chatrian.
Chatrian (ALPE) -
Penso sia positivo se le prossime
settimane riusciremo ad organizzare un incontro in commissione in
modo da verificare e poter analizzare nel merito gli investimenti
che - da quello che ho capito meglio nel secondo intervento - sono
stati già programmati, già pianificati - e quindi c'è uno stato
dell'arte cadenzato - in modo da andare a vedere nelle opere di
manutenzione ordinaria e straordinaria le scelte che hanno fatto
all'ultimo momento - forse, collega Gerandin, quindi ci eravamo
illusi che fossero altre risorse, invece sono risorse che sono già
programmate e pianificate -, in modo da vedere le varie schede, le
priorità per poi - immagino - declinare un piano lavori. È positiva
quindi la possibilità di andare in commissione con i tecnici
incaricati in modo probabilmente da riaggiornare il piano, che era
già stato se non siglato da quello che ho capito, perché non ci
sono degli accordi, ma ci sono delle schede già in via di
programmazione... e praticamente avremo modo di poter analizzare in
commissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK