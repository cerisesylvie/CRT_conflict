Consiglio Regionale della Valle d'Aosta - Oggetto del Consiglio n. 1860 del 8 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1860 del 8 giugno 2011 - Resoconto
OGGETTO N. 1860/XIII - Ritiro di risoluzione: "Impegno del
Governo regionale a fornire risposte esaustive sul futuro
occupazionale degli impiegati forestali".
Risoluzione
Il Consiglio regionale della Valle d'Aosta
Constatata la condizione di incertezza in cui si trovano gli
impiegati forestali assunti a tempo determinato presso il
Dipartimento Agricoltura dell'Amministrazione regionale, il cui
contratto scade il 24 giugno. Incertezza acuita dal fatto che anche
in seguito alla richiesta di conoscere le prospettive future non
hanno ricevuto alcuna risposta in merito contrariamente ai colleghi
dipendenti del Dipartimento Risorse Naturali che pare abbiano
ricevuto dai responsabili del Dipartimento rassicurazioni rispetto
all'attesa proroga;
Condividendo la preoccupazione dei lavoratori sopraccitati
che da diversi anni prestano servizio presso l'Amministrazione
regionale (alcuni da più di 10 anni) riguardo al loro futuro
lavorativo;
Ritenendo doveroso da parte dell'Amministrazione fornire a
questi dipendenti delle risposte chiare e rassicuranti riguardo al
loro futuro occupazionale garantendo inoltre equità di trattamento
rispetto ad altri profili professionali simili indipendentemente
dal Dipartimento di appartenenza;
Impegna
Il Governo regionale a fornire celermente ai sopraccitati
lavoratori risposte chiare ed esaustive rispetto alla loro
situazione.
F.to: Cerise Giuseppe - Chatrian - Louvin - Morelli
Patrizia
Presidente
- La parola al Consigliere Giuseppe
Cerise.
Cerise G. (ALPE)
- Merci M. le Président.
Con questa risoluzione intendiamo richiamare e ribadire la
sensibilità di quest'Assemblea nei confronti di lavoratori che, per
la loro condizione di precarietà, vivono in uno stato di disagio
permanente. Crediamo che non vi sia nulla di più deprimente del
fatto di vivere nell'incertezza rispetto al futuro delle proprie
famiglie, sulle quali si ripercuote il malessere generato dalla
frustrazione che la condizione di precarietà procura, e che va ben
al di là delle ricadute più materiali di carattere economico, e
quant'altro.
Credo che pochi componenti di quest'Assemblea abbiano vissuto
questa esperienza, penso di non sbagliarmi se dico che siamo in
due, il sottoscritto e il collega Crétaz, quando sia l'ILSSA VIOLA
che la Cogne hanno attraversato dei momenti di difficoltà con la
messa in cassa integrazione guadagni e mobilità di un elevato
numero di dipendenti; fra l'altro, pochi si sono anche impegnati in
lavori di pubblica utilità. Vi assicuro che certe condizioni
cambiano un po' l'orientamento, si guarda alla vita con un'altra
ottica, cambia radicalmente la scala dei valori.
Auspichiamo che quest'Assemblea si renda interprete del
malessere - lo ha già fatto - degli impiegati forestali assunti a
tempo determinato presso il Dipartimento agricoltura
dell'Amministrazione regionale, il cui contratto scade il 29 giugno
e che, in seguito alla richiesta di conoscere le prospettive
future, non hanno purtroppo ricevuto risposta alcuna in merito alla
loro condizione, contrariamente ai loro colleghi dello stesso
profilo professionale, dipendenti dal Dipartimento risorse
naturali, che pare abbiano avuto dai responsabili rassicurazioni
riguardo al loro futuro, tanto per intenderci un rinnovo del
contratto. Quelli che prestano servizio presso l'Amministrazione
regionale sono diversi di questi lavoratori, alcuni da più di dieci
anni. Non vogliamo con questa iniziativa riaprire la discussione su
cosa si è fatto o si poteva fare e non si è fatto; non vogliamo
cavalcare situazioni di malessere. Conosciamo le difficoltà del
momento, il mercato del lavoro ha avuto un'enorme evoluzione in
questi anni; prima, quando uno veniva assunto - parlo del settore
privato, logicamente gli assunti a tempo indeterminato nel comparto
pubblico non hanno questi problemi -, salvo casi eccezionali,
poteva ragionevolmente pensare di maturare il pensionamento senza
cambiare posto di lavoro...oggi è richiesta una grande flessibilità
in questo contesto.
Nel caso specifico, il problema si è posto in virtù della
finanziaria che impone il contenimento della spesa relativa al
personale a tempo determinato nella misura del 50 percento rispetto
all'esercizio precedente, senza distinzione dei casi, dove queste
assunzioni formavano dei carrozzoni, lo sappiamo, contrariamente
alla nostra realtà; credo di poter dire che queste professionalità
nella nostra realtà hanno rappresentato l'eccellenza per gli
interventi qualificanti che sono stati eseguiti nel contesto del
territorio in generale. Mi riferisco a tutte le opere
idraulico-forestali che sono state eseguite e che sono un vanto per
la nostra realtà. Norma, questa, voluta da forza politica presente
anche in quest'Assemblea, e che da qualche tempo è parte integrante
di questa maggioranza, direi anche con dei risvolti positivi, per
certi versi, come ultimamente la discesa su Roma del collega Zucchi
il quale, sorpassando a destra l'Assessore Marguerettaz, ha
strappato un impegno al Ministro Matteoli riguardo al trasporto
ferroviario ed ha tranquillizzato comitati di pendolari, firmatari
di petizioni, e quant'altro. Siamo fiduciosi che questa
nouvelle
vague
investa anche altri settori e, se così fosse, ci faremo
promotori della proposta di insignire il collega Zucchi
dell'onorificenza di
Chevalier de l'autonomie.
Per tornare al contenuto dell'iniziativa, senza strumentalizzare
una situazione di disagio, nel dire cosa si sarebbe potuto fare
oppure no, prendendo solo atto della situazione stante e
condividendo le preoccupazioni dei lavoratori interessati, anche
per l'esperienza personale vissuta dal sottoscritto, ritenendo
doveroso da parte dell'Amministrazione dare a questi lavoratori
delle risposte chiare e rassicuranti riguardo al loro futuro,
chiediamo a quest'Assemblea di impegnare il Governo regionale in
questa direzione. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente. Forse sarò un po'
sintetico, ma cercherò di inquadrare in maniera più precisa
l'argomento che è stato sollevato come problematica.
Bisogna ricordare che la scadenza del contratto degli impiegati
forestali a tempo determinato assunti presso il Dipartimento
agricoltura, fissata al 24 giugno, e quindi ancora cinque giorni
prima rispetto a quello che è stato detto in precedenza, era
dettata cautelativamente dall'osservanza delle disposizioni del
decreto legge 31 maggio 2010 n. 78, convertito con modificazioni
con legge n. 122/2010 (quello che è stato citato dal collega
Cerise). Tale dato era peraltro contenuto nell'atto amministrativo
di assunzione temporanea di tale personale, in particolare questo è
un provvedimento dirigenziale, il n. 457/2011.
Mi preme sottolineare che quando nelle premesse si fa
riferimento a richieste di incontri da parte dei dipendenti
interessati...io ho partecipato ad incontri insieme ai miei
dirigenti quando questo è stato richiesto e mai è stata negata la
possibilità di confronto, sia per quel che riguarda il Dipartimento
agricoltura, sia per quel che riguarda il Dipartimento risorse
naturali. Non mi risulta che sia stato negato questo,
assolutamente; non è consuetudine, almeno dalle nostre parti,
reagire come premesso di rifiuto di incontro, e tanto meno credo
che nessuno, né i dirigenti, né il sottoscritto quale responsabile
del settore, sia affetto da forme di sadismo particolare per cui si
è insensibili a quanto è stato detto in maniera molto dilungata dal
collega Cerise.
È chiaro che ci sono situazioni difficili e queste vengono prese
nella dovuta considerazione; in effetti, informo che in questi
giorni il Dipartimento agricoltura sta verificando la
predisposizione di un provvedimento dirigenziale insieme all'altro
Dipartimento, un provvedimento di proroga del periodo lavorativo
per il personale sopracitato, nel rispetto evidentemente delle
normative - questo è un passaggio obbligato, non credo che sia da
non prevedere - e nel rispetto delle quote delle risorse
finanziarie da indicare nel conto annuale, come previsto dal titolo
V del decreto legislativo n. 165/2001. Allo stato attuale non ci
dovrebbero essere problemi, alla luce delle verifiche fin qui
effettuate.
Si richiede pertanto il ritiro della risoluzione; le scadenze
sono a venire, e questo è quanto. Evidentemente è stato richiesto
un incontro anche alle forze di minoranza, ma ognuno nel rispetto
dei ruoli, la risoluzione credo che nasca da questo; volevo però
rassicurare su quanto ho detto in precedenza.
Presidente
- La parola al Consigliere Giuseppe
Cerise.
Cerise G. (ALPE)
- Grazie per la risposta, Assessore.
Alcune precisazioni. Intanto io non ho assolutamente detto che
chi ha chiesto degli incontri è stato rifiutato; ho detto che, a
richiesta fatta, non è stata data alcuna risposta in merito. Non
sappiamo, è questa la risposta che è stata data. E ho detto anche:
contrariamente ai lavoratori dello stesso profilo professionale
dipendenti del Dipartimento risorse naturali, ai quali i
responsabili del dipartimento hanno detto che dovrebbe essere tutto
a posto per il rinnovo del contratto.
Lei ci dice che non le pare ci siano dei grossi problemi... Se
lei ci dice: guardate che questi lavoratori saranno assunti tutti,
qualcuno, per quale tempo, se ce lo dice...noi ritiriamo anche la
risoluzione, ma ci faccia avere due dati chiari. Ci dica:
sicuramente ci sarà il rinnovo del contratto nel rispetto di quelle
regole logicamente, ma questo nessuno lo ha messo in discussione,
l'ho detto prima, sappiamo che la problematica occupazionale è di
un certo tipo per una serie di ragioni, alcune più dirette, altre
indirette...conosciamo le problematiche, dunque nessuno chiede
l'impossibile. Il problema è una mancanza di comunicazione chiara.
Se questi lavoratori avessero ricevuto da lei o dai dirigenti una
risposta chiara che dicesse: guardate, portate pazienza, perché
stiamo verificando...ma la risposta è stata: non sappiamo ancora
niente!
Penso che la condizione doveva essere uguale per tutti e due i
Dipartimenti che dipendono dal suo Assessorato; di conseguenza mi
pare strano che da una parte ci sia una rassicurazione e dall'altra
parte... qui parliamo di stessi profili professionali, parliamo di
impiegati forestali, dunque questi non ricadono neanche - o almeno
mi pare - nel discorso di tutela da parte della famosa
"salvaprecari" che individua i profili professionali diversi... Se
lei ci sa dire qualcosa di concreto che non sia troppo generico,
possiamo ritirare la risoluzione; le ho detto che non siamo qui per
cavalcare una situazione di disagio, assolutamente, ma vorremmo
avere una risposta chiara.
Presidente
- La parola al Consigliere Donzel per
dichiarazione di voto.
Donzel (PD)
- Il Partito Democratico vota a favore di
questa mozione, perché non c'è nessuna volontà di strumentalizzare
niente e nessuno, anzi c'è volontà di collaborare con la
maggioranza per trovare le strade, i tempi, i modi; però stiamo
parlando di persone che in passato hanno avuto rassicurazioni
rispetto a percorsi di stabilizzazione. Poi si è detto: ma non
siamo più gli stessi, non è più la stessa maggioranza, non si
capisce chi lo ha detto, chi lo avrà detto o non lo avrà detto!
Io personalmente ho parlato direttamente con questi lavoratori;
non sono di quelli che pensano che la gente sia senza cervello, non
credo che si siano inventati di sana pianta che qualcuno li aveva
rassicurati rispetto ad un futuro garantito, quindi ritengo che
vadano date risposte di chiarezza, nel senso di dire: adesso per un
anno no, vediamo di attivare un percorso...cioè devono avere delle
rassicurazioni in questo senso! Non è nulla di offensivo, non ce
l'ho con l'Assessore, però vi chiedo di verificare, perché
qualcuno, a queste persone, ha detto che avrebbero avuto dei
percorsi di stabilizzazione. Lo sostengono tutte le sigle
sindacali, a meno che qualcuno...siamo abituati anche a smentite
dell'ultima ora, ma fino all'altro giorno tutti sostenevano che
erano stati garantiti percorsi di stabilizzazione; oggi, però,
questi percorsi di stabilizzazione sono dissolti! Può darsi che
siano in corso norme nazionali, non metto in dubbio, ma a queste
persone...nei confronti sia delle organizzazioni sindacali, sia
delle persone, deve essere chiarito cosa si intende e che percorso
hanno davanti queste persone! Dieci anni di precariato...precariato
a vita? Deve essere dato un chiarimento, perché queste persone si
aspettavano da un momento all'altro non un percorso, ma la
stabilizzazione, che è diverso!
Presidente
- La parola al Presidente della Regione,
Rollandin.
Rollandin (UV)
- La risoluzione presentata è riferita ad
una certa categoria di lavoratori, lo dico al collega Donzel che,
se legge le premesse, capisce che ha inserito un discorso
ex
novo
, diverso, per carità tutto ci sta, ma è un'altra cosa.
Quello che ha chiesto il collega Cerise è capire che fine fa il
contratto riferito alla scadenza del 24 giugno...così l'ho
interpretato.
L'Assessore ha detto che per questi...come aveva accennato il
collega Cerise, che ha affermato che ad alcuni è stato detto che si
sta facendo, altri non hanno avuto risposte...l'Assessore ha
spiegato che può esserci una difficoltà d'informazione, ma non è
mai stato negato un incontro. Comunque, nella sostanza, l'Assessore
ha detto che anche per questi lavoratori ci sarà un trattamento
uguale, nel senso che si va fino alla fine del periodo di contratto
che sarà fine ottobre-novembre. Questa è la risposta che
l'Assessore ha dato, riferita alla risoluzione presentata dai
colleghi dell'ALPE.
Diverso è quello che ha detto il collega Donzel, che ha parlato
di stabilizzazione: questo è un altro tema; legittimo inserirlo, ma
non c'entra niente con la risoluzione. Ancora una volta...è vero
che parlando di acqua puoi dire dell'alluvione, puoi dire
dell'acqua del rubinetto, dell'acqua della vasca da bagno e chi si
fa una doccia è sempre favorito...questo è il discorso per
rinfrescare le idee, vorrei che non ci fossero...
(interruzione del Consigliere Donzel, fuori
microfono)
...no, non sono le stesse persone, sono altre persone! Magari,
informandosi meglio, riesce a capire che stiamo parlando di due
cose diverse! Non è che tutte le volte possiamo fare confusione per
cui nell'informazione sembra che o si fa tutto, o non si fa niente!
Qui c'è un discorso specifico che aveva il diritto di far capire
qual era la soluzione; questa è la soluzione per cui si era chiesto
di ritirare la mozione.
Questo è per quanto riguarda l'informazione dovuta ai colleghi
dell'ALPE; sul resto, riconfermo che c'è un atteggiamento non del
tutto corretto...non che non si possa dire, ma non è corretto nel
rispetto dell'interesse della risoluzione di cui stiamo
discutendo.
Presidente
- La parola al Consigliere Giuseppe
Cerise.
Cerise G. (ALPE)
- Dopo la nebbia bassa, un po' di
chiarezza mi pareva doverosa...
Adesso ho capito qual è il futuro di questi lavoratori, era una
domanda molto precisa e molto semplice, non era riferita al
discorso di stabilizzazione, perché credo che già nella risposta
all'interpellanza di questa mattina del collega Donzel...mi pare
che il discorso della stabilizzazione dei precari sia piuttosto
remoto, per tutta una serie di ragioni, e lo ha detto chiaramente,
come è stato altrettanto chiaro adesso.
Noi volevamo capire questo: per quanto riguarda il discorso
della stabilizzazione, sappiamo che non c'è la possibilità, è un
ragionamento che è stato fatto molto chiaramente, stamani. Questa
era la risposta che noi volevamo sentire, interpreti anche di un
certo tipo di malessere e, sicuramente, quando questa risposta
verrà data ai soggetti direttamente interessati, ne prenderanno
atto ed avranno un riferimento chiaro. La nostra condizione è che
questo rinnovo, che andrà in questo senso, vada nel rispetto - come
avevo premesso - di quelle che sono le regole. Basta avere delle
risposte chiare.
Mi permetta, Assessore, su quanto poi è stato precisato...il
Presidente è stato molto bravo perché ha interpretato bene quello
che lei voleva dire, e me lo ha riferito, ma da lei, direttamente,
non ho avuto grande chiarezza!
La risoluzione viene ritirata.
Presidente
- La risoluzione viene quindi ritirata.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK