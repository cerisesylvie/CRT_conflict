Consiglio Regionale della Valle d'Aosta - Oggetto del Consiglio n. 3874 del 25 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3874 del 25 luglio 2024 - Resoconto
OGGETTO N. 3874/XVI - Interpellanza: "Riduzione delle
tempistiche per il primo colloquio e per le prescrizioni di
percorsi psicologici".
Bertin (Presidente) -
Punto n. 52. Per illustrare
l'interpellanza, la parola al consigliere Brunod.
Brunod (RV) -
Ho ascoltato bene l'iniziativa che ha
preceduto la nostra e parto dicendo che ringraziamo sicuramente
tutte le forze in campo che in questi periodi molto difficili
stanno facendo miracoli, come è stato detto anche dall'Assessore ma
anche da chi ha presentato quest'iniziativa e torniamo su un
argomento simile. Preso atto che per una visita psicologica ci è
stato fatto presente che il percorso e le tempistiche sono state le
seguenti: impegnativa per un primo accesso
triage
per una
visita di psicologia effettuata a inizio maggio del 2024, primo
colloquio triage effettuato dopo circa un mese; effettuazione di
una seconda impegnativa con la prescrizione del percorso da
seguire, dove viene riferito al paziente che il primo posto libero
risulta essere nel mese di dicembre 2024. Ricordate le informazioni
riportate su rainews.it nel mese di febbraio 2024, dove vengono
riportati i seguenti contenuti: "Suicidi. Valle d'Aosta prima in
Italia in rapporto alla popolazione". Ci sono stati sedici suicidi
nel 2021, undici nel 2022, ventidue nel 2023, già tre nel 2024, di
cui due erano giovani,
under
35. Rilevato che sempre in tale
articolo viene riportato che la Regione sta affrontando tale
emergenza con un progetto specifico di prevenzione partito nel
2022, sono state promosse campagne di sensibilizzazione, sono stati
posizionati i sensori e barriere protettive su alcuni ponti ed è
stato costituito un tavolo interistituzionale con gli Assessorati
competenti, l'USL, le associazioni di volontariato, il mondo della
scuola... inoltre, in merito a quest'argomento, anche nel Consiglio
precedente, dove nel DL n. 151 l'articolo 30 che prevedeva attività
di formazione e di educazione nell'ambito del progetto regionale
per la prevenzione del suicidio, è stata autorizzata la spesa
prevista dall'articolo 25 dove è stata incrementata per gli anni
2025-2026 di euro 50 mila, sempre per portare avanti queste
iniziative che, nonostante l'iniziativa, riteniamo molto
importanti.
Rimarcato che le attuali tempistiche di attesa per l'avvio di un
percorso di terapia difficilmente potranno essere risolte o
sostituite da tali iniziative di prevenzione, anzi, purtroppo il
dover aspettare sette o otto mesi per poter effettuare le sedute
che vengono prescritte in alcuni casi può essere ormai troppo
tardi, si interpella quindi l'Assessore competente per conoscere
se, oltre alle varie iniziative e progetti di prevenzione sopra
indicati, vi sia l'intenzione di ridurre nel più breve tempo
possibile, compatibilmente con le possibilità ovviamente, le
tempistiche per il primo colloquio triage e soprattutto per le
prescrizioni dei percorsi psicologici. Nel caso di risposta
affermativa, quali siano le modalità e le tempistiche previste per
raggiungere tale obiettivo che non è semplice ma, vista la
delicatezza del tema, ce lo auguriamo si possa arrivare.
Presidente -
Risponde l'assessore Marzi.
Marzi (SA) -
Collega Brunod, io la ringrazio per il tono
con il quale ha presentato quest'iniziativa, come di consueto. È
però importante, visto che le iniziative hanno delle premesse,
anche puntualizzare alcuni aspetti vista la delicatezza del tema.
Riteniamo infatti doveroso, rispetto alle considerazioni riportate
nelle premesse dell'interpellanza, precisare come il fenomeno degli
atti non conservativi o suicidi, più volte argomento di confronto
in questo Consiglio, non possa essere associato in maniera
semplicistica ai tempi di attesa per le visite psicologiche. È di
tutta evidenza come il fenomeno, ed è stato ampiamente spiegato e
ricordato anche in aula, sia estremamente complesso. Comprendiamo
la sua sensibilità ed ecco perché, su queste basi, il progetto
regionale di prevenzione del suicidio declina il lavoro su questo
tema investendo una molteplicità di figure e coinvolgendo numerose
aree di intervento. Occorre precisare innanzitutto che la necessità
di visite urgenti trova sempre risposta nei tempi previsti.
L'accesso alla struttura Psicologia avviene tramite un'attività di
triage che orienta la presa in carico del paziente secondo criteri
di priorità. In base alla specifica situazione, il dirigente
psicologo definisce l'urgenza o meno della presa in carico. Laddove
non si identifichi l'urgenza, il paziente viene preso in carico nei
tempi previsti per le classi di proprietà previste dal piano
nazionale delle liste d'attesa.
Per fornire risposte più puntuali sulle tempistiche che
intercorrono tra la richiesta espressa nella prescrizione e
l'effettiva presa in carico, si rendono necessari elementi
valutativi che attengono alle singole situazioni. Negli ultimi anni
il disagio è aumentato soprattutto tra i più giovani, con un
conseguente aumento della domanda di prestazioni psicologiche che
va inevitabilmente a impattare sui tempi d'attesa, ahimè! Il
servizio di Psicologia dell'Azienda USL che conta quarantadue
psicologi - posso solo riportare che il nuovo Direttore sanitario,
quando è arrivato in Valle d'Aosta e si è accorto delle risorse
messe in campo, ha commentato che non le aveva mai viste in tutto
il Piemonte - ha concretamente fronteggiato questa situazione
offrendo già dal 2023 maggiore possibilità di prenotazione delle
visite su ogni giornata, sia per la sede di Aosta che per quella di
Châtillon. Con l'obiettivo di potenziare la presa in carico e la
cura degli assistiti, stiamo sviluppando, naturalmente con
l'Azienda, la sperimentazione della psicologia di base sul
territorio, domanda questa spesso venuta anche dal Presidente della
V Commissione, integrata con le attività svolte dai medici di
famiglia, dai pediatri di libera scelta e dagli specialisti
ambulatoriali territoriali. La psicologia di base è prevista nel
piano della salute e del benessere sociale approvato dal Consiglio
ed è volta a intercettare e contrastare precocemente i disturbi
psicologici della popolazione, limitandone gli aggravamenti e gli
accessi al Pronto Soccorso; naturalmente non tutti riescono ad
avere questo progetto sperimentale sulla psicologia di base. Nei
casi urgenti le risposte sono sempre assicurate nel rispetto dei
tempi del codice di priorità urgente, quindi entro le 72 ore,
grazie all'attività del nucleo degli psicologi dell'emergenza che
viene svolto in ambulatorio anche in orario notturno. È possibile
accedere in ambulatorio tramite richiesta sia del medico di base,
sia dello psichiatra, sia del medico specialista oppure del
pediatra di libera scelta. Altra attività importante gestita dalla
struttura dell'Azienda USL è il servizio di Psicologia territoriale
adulti, che si occupa della presa in carico degli utenti che hanno
compiuto almeno 17 anni e 6 mesi. Questo servizio è strutturato in
due ambiti, cioè prevedendo per i pazienti con disabilità la presa
in carico anche già entro i 16 anni compiuti. I pazienti che non
presentano disabilità accedono al servizio attraverso il triage per
i pazienti che non sono mai stati presi in carico dal servizio
stesso o che, dimessi dal servizio da più di un anno, presentano un
riacutizzarsi del disagio psichico, piuttosto che l'invio interno
per i pazienti presi direttamente in carico senza passare dal
triage, su richiesta dei servizi di Psichiatria, Neuropsichiatria
infantile, del nucleo psicologi dell'emergenza e del Servizio di
protezione e tutela dei minori delle assistenti sociali. Il triage
psicologico è un processo di accoglienza e riconoscimento della
situazione che è in atto nel paziente e serve a ipotizzarne le
evoluzioni e ad attribuirne, appunto, il codice di priorità. Il
triage orienta l'utente verso il servizio territoriale
specialistico più appropriato alla sua necessità con un codice di
priorità sui tempi di ingresso, definita quindi dal livello
clinico. Se, nel corso del triage o nella presa in carico
territoriale, viene definito il carattere di urgenza al paziente è
data la possibilità di accedere a visite urgenti psichiatriche o al
Pronto Soccorso. Ottenuto il dovuto consenso da parte dell'utente,
se ritenuto necessario, il dirigente psicologo può informare un
familiare o una persona di fiducia sulla necessità del paziente in
modo da creare un'importante rete di vigilanza.
Oltre a quanto sopra illustrato, è bene comunque ricordare che,
rispetto alle altre Regioni, la struttura di Psicologia
dell'Azienda USL collabora, attraverso appositi protocolli, con: le
istituzioni scolastiche ed educative mediante la consulenza
psicologica, ai sensi della normativa nazionale e regionale in
materia di disabilità e di disagio scolastico, anche attraverso
incontri con le istituzioni stesse per la definizione di progetti
educativi del minore con disagio evolutivo o portatore di
disabilità; gli organi giudiziari, quindi il Tribunale ordinario,
la Procura, il Tribunale per i minori, secondo quanto disposto
dalla normativa nazionale e regionale di riferimento, anche
attraverso la definizione di progetti di presa in carico per minori
seguiti con gli organi giudiziari, compresa la stesura di relazioni
sullo stato di disagio psicofisico, fisico e familiare, finalizzati
all'assunzione di provvedimenti sui minori segnalati da parte del
Tribunale preposto; le agenzie di formazione mediante incontri per
l'inserimento lavorativo, la definizione di percorsi misti -
scuola/formazione - e i progetti di orientamento al lavoro.
Presidente -
La parola al consigliere Brunod per la
replica.
Brunod (RV) -
Ringrazio anche l'Assessore per questa
lunga e dettagliata risposta su un tema che ovviamente tutti
condividiamo, molto delicato, sul quale non è facile parlare e
portare queste problematiche in aula, ma, quando si presentano
determinati casi, fa parte anche del nostro ruolo occuparci di
queste criticità e cercare tutti insieme di lavorare al meglio per
cercare di ridurre certi disagi che, come abbiamo detto tutti, non
sono semplici. Nel lungo elenco di dati e di informazioni che lei
ci ha fornito sicuramente un numero ci ha colpito molto, quando ha
detto 42 psicologi sul nostro territorio, un dato mai sentito, non
esistente in Piemonte e questo la dice lunga sulla situazione e il
lavoro che c'è proprio in riferimento a questo settore, quindi
questo dato non è sicuramente una notizia così positiva. Ben venga
un così alto numero di professionisti che lavorano su un tema così
delicato, anzi, cogliamo l'occasione per ringraziare veramente chi
lavora in questo settore e, nonostante le grandi difficoltà, tiene
duro.
Lei ha ben detto che i casi di urgenza vengono presi in
considerazione immediatamente, ma proprio vista la tematica molto
difficile e molto delicata, sappiamo che ci possono essere anche
dei casi che magari sul momento non risultano essere urgenti ma
determinate tempistiche possono portare all'evolversi di certe
situazioni che poi purtroppo vanno a finire in modalità non sempre
positive, anzi, possono presentarsi delle criticità in poco tempo
visto il tema e la delicatezza.
Noi ci auguriamo che in questo periodo, dove si cerca di
lavorare con grande fatica su queste tematiche e su altre, si
cerchi veramente di fare il possibile per andare incontro alle
esigenze della comunità valdostana e di tutte queste persone che ne
hanno veramente bisogno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK