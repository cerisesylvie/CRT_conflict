Consiglio Regionale della Valle d'Aosta - Oggetto del Consiglio n. 3267 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3267 del 8 febbraio 2024 - Resoconto
OGGETTO N. 3267/XVI - Interpellanza: "Verifica sull'effettiva
indisponibilità di fontina dop sul mercato, ed eventuali
valutazioni sulle prospettive di offerta".
Bertin (Presidente) -
Punto n. 76. Consigliere Marquis, a
lei la parola.
Marquis (FI) -
Verso la fine dell'anno, abbiamo appreso
che è girata una circolare, presso i rivenditori che commerciano
fontina dop, che ci sarebbe stata l'indisponibilità della materia
prima sino a circa il mese di marzo, ci sarebbe stata difficoltà di
approvvigionamento e veniva legata questa data alla produzione
delle fontine del mese di dicembre.
Tenuto conto che la fontina dopo è il prodotto caseario più
rappresentativo e identitario della nostra regione, frutto del
lavoro zootecnico, è una cosa che desta preoccupazione, perché il
prodotto è di fondamentale importanza.
Per questa ragione, si interpella il Governo regionale chiedendo
se corrisponde al vero e se è a conoscenza di questa circolare che
è girata presso tutti i rivenditori - era una circolare aperta
sostanzialmente intestata a tutti - e se, nel caso, si intendano
fare delle valutazioni sulle prospettive dell'offerta in corso
d'anno e a livello strutturale.
Presidente -
Risponde l'assessore Carrel.
Carrel (PA) -
Grazie ai Consiglieri che, con
quest'interpellanza, ci permettono di fare un
focus
sia da
un punto di vista tecnico che da un punto di vista politico, perché
credo che sia corretto tornare sul tema della valorizzazione dei
prodotti finali proprio per cercare di valorizzare tutta quella che
è la filiera.
Il nostro è un sistema zootecnico che prevede, come lei ben sa,
una monticazione estiva per sfruttare tutte quelle che sono le
superfici pascolive in alta quota e quindi liberare le superfici a
prato situate a quote inferiori, sulle quali viene effettuata la
fienagione, per la produzione del foraggio locale, necessaria
all'alimentazione delle bovine nei mesi invernali.
Questa peculiare pratica ha portato le aziende zootecniche a
concentrare i parti delle bovine soprattutto nel periodo
novembre-gennaio, così che le bovine, nel periodo primaverile, di
maggior produzione del latte, si trovino nuovamente nelle stalle a
fondovalle.
Ovviamente, questa organizzazione del settore zootecnico si
ripercuote su quelli che sono i quantitativi del latte prodotto nei
diversi mesi dell'anno, quindi sulla produzione di forme idonee
alla dop fontina. Basti pensare che, nel trimestre
ottobre-dicembre, di fatto vengono di norma prodotte le forme
idonee dop uguali ad un singolo mese del periodo tra gennaio e
giugno.
La forte stagionalità delle produzioni, peculiarità della
filiera, comporta quindi una variabile disponibilità di forme di
fontina dop nei diversi periodi dell'anno.
I primi mesi dell'anno, di norma, sono caratterizzati da
un'inferiore disponibilità di forme dop, dal momento che bisogna
considerare che il periodo minimo di stagionatura è di ottanta
giorni, quindi, ovviamente, tutte le forme di fontina prodotte nel
mese di gennaio verranno marchiate nel mese di marzo.
Quella che lei viene a presentare, ovviamente tenendo in
considerazione questo aspetto del nostro settore zootecnico, è una
questione che io invece vedo esattamente all'opposto del problema
che lei ci sottopone; questo, di fatto, è un buon risultato, perché
la carenza di materia vuol dire che stiamo lavorando nella
direzione giusta e stiamo valorizzando il prodotto.
Ovviamente, il mercato ha bisogno di tempo per andare a rivedere
i prezzi, e su questo stiamo lavorando anche con il Consorzio il
quale, con l'approvazione del nuovo disciplinare, ha previsto tre
veline che rendano differenti, di fatto, la fontina normale, la
fontina d'alpeggio e la fontina a lunga stagionatura.
Questo credo che ci permetterà di fare delle politiche di prezzo
che, nel medio e lungo periodo, ci possono portare ovviamente a non
avere più questa carenza ma, dall'altra parte, a valorizzare ancora
di più questo prodotto e soprattutto a valorizzare chi conferisce
il latte, che è il vero obiettivo sul quale stiamo lavorando.
Il risultato di avere un minor numero di prodotti, e quindi di
fontine prodotte quest'anno, è anche da considerare alla luce dei
cambiamenti climatici e anche della riduzione del numero di bovine
totali allevate in Valle d'Aosta; su questi altri due fenomeni,
invece, l'attenzione è massima e le politiche che stiamo mettendo
in campo sono proprio mirate a sostenere questi due fenomeni che
non devono assolutamente calare per non far mancare il prodotto, ma
sul prodotto continueremo comunque a lavorare per la
promozione.
Proprio sulla promozione tengo a soffermarmi, perché vorrei
proprio portare alla luce, grazie a questa interpellanza, tutte le
azioni che il Consorzio della fontina dop, di fatto, ha messo in
piedi anche grazie ai sostegni previsti dal FESR PSR 2014-2022, con
una campagna promozionale mirata esclusivamente sulla fontina.
Poi, insieme all'Assessorato e ad altri
partner
,
organizziamo il consueto evento del Modon d'Or che nel corso del
2023 si è tenuto all'École hôtelière, di cui abbiamo avuto i
risultati e proprio insieme al collega Grosjacques ci siamo recati
il 6 di febbraio a Milano per promuovere un altro evento che è
l'evento Fontinami.
La fontina viene poi anche promossa in vari altri eventi del
Piemonte proprio come mercato a noi confinante e vicino, in
occasione della fiera del tartufo ad Alba ed in occasione della
fiera della nocciola a Cortemilia.
Le anticipo, o meglio comunico nuovamente, che di fatto la
fontina dop sarà protagonista principale dei campionati italiani
della cucina, che si terranno a Rimini nelle prossime due
settimane; quindi credo che questa sia un'azione che ci porta a
promuovere la fontina. Ovviamente il nostro obiettivo è vendere più
fontina possibile e venderla al prezzo giusto, in modo che i
produttori, quindi gli allevatori e il nostro settore zootecnico,
possano trarne il maggior beneficio possibile, perché andare a
valorizzare quello che è il latte e quella che è la produzione,
ovviamente significa andare a valorizzare il nostro prodotto
d'eccellenza come la fontina.
Presidente -
Consigliere Marquis, a lei la parola.
Marquis (FI) -
Grazie Assessore, abbiamo ascoltato con
attenzione la sua risposta.
È logico che la politica del prezzo è una politica corretta per
valorizzare il lavoro che viene fatto, è l'unica via per rendere
sostenibile l'attività, quella di mettere sul mercato dei prodotti
a dei prezzi congrui; però dall'ultima parte della sua risposta si
evince che c'è un problema, perché, rispetto agli altri anni, c'è
anche meno produzione, c'è stato un calo delle bovine, ci sono
stati degli altri problemi che sono legati ai costi energetici che
sono cresciuti per le aziende e all'incremento del costo dei
mangimi, del lavoro, all'invecchiamento delle aziende (tanti
chiudono per limiti di età).
La finalità non era tanto essere informati sul fatto che si
fanno delle politiche commerciali e praticamente che, se non si
trova il prodotto, questo agevola il lavorare sul prezzo nel
mercato; c'è un problema che - secondo noi - è di tipo strutturale
che va verificato, per dare sostenibilità nel tempo della
produzione, perché la produzione che c'è stata nell'ultimo anno,
probabilmente, è inferiore rispetto alle precedenti, e mai come in
questo momento c'è stata carenza sul mercato, non è una
consuetudine che si è verificata spesso.
Poi, soprattutto, bisogna anche tener conto che sul mercato è
bene avere rispetto di coloro che sono una parte della filiera,
perché alla fine chi commercia e vende il prodotto è la parte che
contribuisce a tenere in piedi il sistema, quindi riteniamo che
anche sul mercato si dovrebbe arrivare a dare delle informative che
non arrivano da un giorno all'altro, bisogna prevedere quando ci
sono delle situazioni di oggettiva difficoltà, non arrivare da un
giorno all'altro e dire: "Da oggi non c'è più fontina, sino al 30
marzo", perché si mettono anche poi in difficoltà tutta una serie
di attività commerciali.
Ci fa piacere che il tema ritenete che sia sotto controllo, però
crediamo che sia importante fare delle valutazioni di prospettiva
per garantire la sostenibilità del settore, perché ci sono diversi
fattori che incidono e che destano preoccupazione per l'andamento
che hanno nelle proiezioni dei prossimi anni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK