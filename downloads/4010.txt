Consiglio Regionale della Valle d'Aosta - Oggetto del Consiglio n. 306 del 11 giugno 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 306 del 11 giugno 1981 - Resoconto
OGGETTO N. 306/81 - INTERVENTI COMPIUTI DALL'AMMINISTRAZIONE
REGIONALE NELLE ZONE TERREMOTATE DELL'ITALIA MERIDIONALE.
(Interpellanza)
Presidente
- Do lettura dell'interpellanza:
INTERPELLANZA
Il Consigliere regionale di Nuova Sinistra, Ilio
Viberti;
INTERPELLA
la Giunta regionale per conoscere come procedere l'opera di
assistenza intrapresa dalla nostra Amministrazione, quanto è
costata finora e quali concreti risultati ha già raggiunto.
Presidente -
Il Consigliere Viberti illustra
l'interpellanza. Ne ha facoltà.
Viberti
(DPROL)
- La fine dello scorso anno ha
fatto registrare, per il nostro Paese, una tragica catastrofe, le
cui conseguenze pesano e peseranno per molti anni sulla situazione
economica, e non solo su quella, del nostro Paese. La nostra
Regione, subito, prese un impegno che, se non ricordo male, dal
punto di vista finanziario, fu lo stanziamento di 400 milioni come
primo aiuto per le zone terremotate e mise in piede, grazie
all'Assessore alla Sanità ed Assistenza sociale Rollandin e al
contributo di tutte le forze politiche e sociali, un Comitato che,
fin dai primi giorni, incominciò ad inviare materiale e aiuti nelle
zone terremotate.
Come sempre succede, le cose passano di attualità, però, da
quello che è dato di sapere dai servizi televisivi e attraverso la
lettura dei quotidiani e dei settimanali che periodicamente ci
ricordano quanto è accaduto nel Sud del nostro Paese, siamo a
conoscenza del fatto che la situazione è ancora piuttosto caotica,
che lo Stato è mancato gravemente sia nel momento dell'emergenza,
sia adesso, nel momento della ricostruzione. Siamo, ormai, a metà
del 1981, non voglio dire che l'inverno si avvicina, e con
l'inverno che c'è stato lo scorso anno c'è da augurarsi che
l'inverno '81 e '82 sia più mite e adatto a quelle zone colpite dal
terremoto.
L'azione delle Regioni doveva, almeno da un punto di vista
teorico, contribuire, fiancheggiare e migliorare quella dello
Stato.
Cosa si chiede con questa interpellanza? Si chiede, visto che
ormai da parecchio tempo in questo Consiglio non si hanno notizie
circa l'attività che la nostra Regione ha svolto e, io mi auguro,
ancora svolge in queste zone, di avere delle notizie e sapere quali
forze dell'Amministrazione sono attualmente impegnate sia in loco
che in amministrazione e quali risultati concreti siano stati
raggiunti. Mi riferisco ad esempio, alla costruzione di abitazioni
tipo chalet, di cui abbiamo potuto vedere nelle bacheche esposte
sotto i portici la parziale costruzione. Queste foto sono lì da
parecchio tempo, io sarei felice di vederle sostituire dalle foto
che ci dimostrano che la costruzione di queste modeste case che,
però, assolvono, certamente, alle necessità in cui si trovano le
popolazioni di quelle zone colpite, siano state definitivamente
montate e siano agibili.
A che punto, insomma, è arrivata l'azione della nostra
Amministrazione? Non abbiamo più visto, tra l'altro, passare in
questo Consiglio degli stanziamenti, vorremmo sapere, anche da
questo punto di vista, quali sono gli intendimenti della
Giunta.
Presidente
- Risponde il Presidente della Giunta. Ne ha
facoltà.
Andrione (UV)
- Sono terminate 40 di quelle casette nel
Comune di Pignola, altre 36 sono in corso di ultimazione nel Comune
di Calvello, che era il più colpito. Contrariamente a quanto si era
detto e cioè che queste sarebbero state destinate a un periodo
provvisorio, in attesa del restauro degli edifici colpiti, c'è
un'intesa con la Giunta regionale della Basilicata di trasformarle
in residenze stabili con un minimo di manutenzione. Finora vi sono
stati solo degli elogi per l'azione della Regione autonoma Valle
d'Aosta.
Le spese ammontano adesso a 240 milioni circa, perché ogni
casetta costa 4 milioni e stanno maturando inoltre altre spese.
Porteremo prossimamente una variazione alla somma di 400 milioni
specifici per il pagamento di queste.
Quali sono le difficoltà principali? La prima è che con il
ritiro del genio militare, non si trovano imprese che facciano
certi lavori, cioè il basamento in cemento, perché nelle grandi
città, per esempio Potenza, dove ci sono appalti di diversi
miliardi, molte imprese concorrono, mentre ad Abriola gli appalti
sono andati due volte deserti. L'altra difficoltà, ancora più
grossa se possibile, è che mancano tecnici; stiamo facendo
un'indagine per sapere chi sia disposto, ingegnere, geometra o
simili, ad andare in queste zone per fare la direzione dei lavori.
Per ora i risultati in materia sono molto modesti perché non ci
sono state le vocazioni, non ci sono volontari per tornare laggiù.
Spero, invece, con l'estate, di trovare qualcuno che sia disposto a
passare due o tre mesi in bassa Italia. Anche altre Regioni quali
il Friuli, hanno avuto lo stesso tipo di difficoltà e anche noi,
evidentemente, cerchiamo di fare una selezione di questo personale,
perché di qualcuno non possiamo privarcene noi, ecc. Posso dire,
almeno da quelle che sono le mie notizie, che, con la fine
dell'estate, quindi con la fine di settembre, grandissima parte di
quello che avevamo progettato sarà terminato. Adesso siamo fermi a
un'assistenza che è data con la costruzione di case sostitutive di
quelle danneggiate. Ci sono - questo per dichiarazione della
Presidenza della Giunta della Basilicata - notevoli somme che
giacciono e non sono ancora impegnate, e che devono essere
utilizzate per questo.
Presidente
- Il Consigliere Viberti intende prendere la
parola. Ne ha facoltà per la replica.
Viberti
(DPROL)
- Per la mancanza di tecnici
lamentata in zona, si è pensato di organizzare delle squadre di
studenti, per esempio, che frequentano gli ultimi anni delle scuole
dell'Istituto Tecnico per Geometri guidati da qualche insegnante
che, magari, fa anche il libero professionista - e lo fa meglio di
come fa l'insegnante - che potrebbero nel caso specifico, mettere a
buon frutto la loro conoscenza per poter fare delle cose
interessanti. Da quello che mi pare di capire, attualmente in loco
non abbiamo più del personale dell'amministrazione, e questo,
sicuramente, crea dei problemi, perché avere qualcuno che, sul
posto, riesce a tenere i contatti e quindi può, nel giro di una
settimana, riuscire a spostarsi da uno di questi paesini fino a
Potenza...
(Intervento fuori microfono)
... d'accordo, io non voglio fare degli appunti alla Giunta,
dico soltanto che, forse, si potrebbe fare qualcosa di più. Questa
è l'impressione che si ricava parlando con quanti si sono recati in
zona. Con questo nessuno mette in dubbio che siano stati fatti dei
complimenti, l'organizzazione della nostra Regione pare sia stata
una delle migliori. Sappiamo anche quanto si sono impegnate persone
che fanno parte di questo Consiglio, non è che si vogliano fare
degli appunti in questo senso, semplicemente, magari, con un
contatto più frequente anche tra le forze politiche rispetto a
queste cose, si riuscirebbe a reperire quel personale che pare,
invece, così difficile da reperire. Personalmente quindi, mi
premurerò di far sapere che l'amministrazione sta cercando tecnici
per questi scopi e mi auguro di poter fornire al Capo di Gabinetto
i nomi di persone che siano intenzionate, per alcuni mesi, a
collaborare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK