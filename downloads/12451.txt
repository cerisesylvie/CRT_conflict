Consiglio Regionale della Valle d'Aosta - Oggetto del Consiglio n. 3367 del 7 maggio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3367 del 7 maggio 1992 - Resoconto
OGGETTO N. 3367/IX Ratifica di deliberazioni adottate dalla
Giunta regionale in via d'urgenza.
Oggetto n. 3812 in data 17 aprile 1992: Aggiudicazione alla
ditta Krono, di Aosta, delle forniture e dei lavori di allestimento
dell'area per manifestazioni al teatro romano di Aosta.
Approvazione ed impegno di spesa.
Cout (Presidente)
La parola al Consigliere
Voyat.
Voyat (UV)
Solo per chiedere all'Assessore una cosa
non importante perché non conosco la questione, comunque nelle
premesse i conti non tornano; si fa un calcolo di 270 milioni e a
mio avviso dovrebbero essere 260.
Presidente
La parola al Consigliere Riccarand.
Riccarand (VA)
La domanda che volevo fare è riferita
al fatto che qui si tratta di un lavoro notevolmente costoso, cioè
270 milioni, che viene affidato a trattativa privata dicendo che ci
sono dei motivi d'urgenza, fra l'altro con una gara esplorativa a
cui hanno risposto soltanto due società.
Quindi ci sono state solo due offerte e mi sembra che si sia
seguita una procedura quanto meno discutibile stante il fatto che
non si tratta di un lavoro di scarsa rilevanza. Sono 270 milioni e
quindi sarebbe stato opportuno procedere a licitazione privata
oppure con una gara esplorativa, ma in modo da avvisare diverse
ditte per riuscire ad avere un panorama di offerte sufficientemente
vasto.
Non capisco per quale motivo si è limitata la richiesta di
presentazione di offerte per questa gara esplorativa soltanto a
quattro ditte e di queste quattro soltanto due poi hanno presentato
un'offerta. In pratica si è trattato di una trattativa privata
quasi con una sola ditta, stante questa situazione.
Vorrei sapere per quale motivo, visto che si tratta
sostanzialmente di lavori edili - spogliatoi, servizi, copertura
del palco per 122 milioni - non sono state invitate molte più ditte
con una vera e propria gara esplorativa se non una licitazione
privata.
Presidente
Il Consigliere Voyat.
Voyat (UV)
Ritiro l'osservazione, è un mio errore,
chiedo scusa Assessore.
Presidente
La parola all'Assessore del turismo, sport
e beni culturali, Pascale.
Pascale (PSI)
L'ufficio ha ritenuto di invitare ad una
gara ufficiosa tutte le ditte che hanno sede in Valle d'Aosta,
specializzate in questo settore, che di solito l'ufficio invita per
allestimento di stands; sono cose che facciamo molto spesso per gli
stands che la Regione deve organizzare alla Fiera di Milano o alla
BIT di Firenze, eccetera.
Sono sempre le stesse quattro ditte perché non risulta che in
Valle d'Aosta ce ne siano altre.
Pur trattandosi di una cifra più consistente di quella relativa
allo stand, invitare ditte fuori valle avrebbe comportato una
procedura molto più lunga ed i lavori sono urgenti, perché per
giugno il palco deve essere pronto per le manifestazioni.
E' stato necessario fare tutto un progetto a monte in quanto
l'attuale conchiglia effettivamente non è in condizioni di
garantire lo svolgimento delle manifestazioni e quindi si è fatto
tutto effettivamente con molta urgenza.
A quanto l'ufficio mi ha detto - perché, ripeto, è una gara che
è stata fatta secondo i soliti canoni - non esistono in Valle
d'Aosta altre ditte specializzate non nei lavori edili, perché
quella è solo una piccola parte, ma in lavori in legno, tipo
allestimento.
Presidente
La parola al Consigliere Riccarand.
Riccarand (VA)
Io intanto vorrei capire per quale
motivo per fare questi lavori si è attesa la primavera del 1992,
perché vedo dalla deliberazione che l'incarico all'arch. Ennio
Florio per redigere il progetto dell'intervento è del 9 marzo
1992.
Niente impediva di affidare questo incarico l'anno scorso nella
stagione autunnale, in modo che si potessero espletare tutte le
procedure per poter poi arrivare a fare in primavera i lavori,
attraverso una regolare licitazione privata.
Vorrei anche sapere questa copertura del palco in che tipo di
lavoro consiste; non mi sembra che qui si tratti di lavoro
riconducibile ad un allestimento di stands, qui si tratta di un
lavoro più di sistemazione di carattere edile, quindi mantengo
tutte le mie perplessità rispetto al fatto che siano state invitate
soltanto quattro ditte e soltanto ditte specializzate in questi
tipi di allestimenti di stands pubblicitari che mi sembra non
abbiano molto a che vedere con questo tipo di lavoro.
Presidente
La parola al Consigliere Faval.
Faval (UV)
In parte sono stato preceduto nelle domande
che voglio rivolgere all'Assessore dal collega Riccarand. Infatti
lascia un po' perplessi la procedura seguita per l'assegnazione dei
lavori, nel senso che, tanto per capire l'urgenza, io chiedo
all'Assessore di dirci in quale data è stata accertata la mancanza
di requisiti necessari.
Qui è detto in modo molto generico "Preciso che tale intervento
è necessario in relazione al recente", recente cosa vuol dire?
Immagino comunque che questo accertamento sia avvenuto in una data
precedente all'affidamento all'architetto della predisposizione di
un progetto.
Ammesso che il tutto sia avvenuto nell'anno in corso, si tratta
di un progetto per predisporre il quale una decina di giorni,
quindici al massimo, potevano essere più che sufficienti e quindi
c'era il tempo per espletare una gara regolare. Prima domanda.
In secondo luogo vorrei conoscere un po' in cosa consisteranno
queste spese, perché qui è detto in modo molto generico: "segnala
che le categorie di opere e di forniture previste, nonché i
relativi importi, sono: sistemazioni esterne", cosa sono queste
sistemazioni esterne per 16 milioni? "Opere di completamento",
completamento di che cosa? Si completa che cosa ed in che modo?
Onestamente in una delibera bisognerebbe avere l'accortezza di
descrivere in modo un po' più dettagliato quali sono gli
interventi, in modo tale che si possa capire cosa effettivamente
viene realizzato.
Presidente
La parola all'Assessore del turismo, sport
e beni culturali, Pascale.
Pascale (PSI)
L'esigenza quando è nata? Nel momento in
cui ci si è messi a tavolino e si è deciso di fare il programma
delle manifestazioni per il 1992.
Quindi all'inizio di quest'anno ci si è accorti che
probabilmente la struttura, che era stata utilizzata negli anni
passati, non era più adeguata e non era più sufficiente, quindi si
è proceduto prima a dare l'incarico e successivamente a fare la
gara.
Per quanto riguarda in dettaglio i lavori che sono elencati,
bisognerebbe allegare alle delibere il capitolato d'appalto dove
c'è tutto, oppure allegare il progetto. Se il consigliere Faval lo
desidera posso fargli avere copia del progetto; io non sono un
architetto, non so dire cosa significhi "opere di completamento"
oppure "sistemazioni esterne".
Presumo che riguardi la sistemazione di servizi igienici o altre
cose, ma è chiaro che l'opera principale è - e mi sembra evidente
anche dal costo - la copertura del palco, il rifacimento della
conchiglia, insomma.
Tutte le opere di completamento credo siano una cosa
squisitamente tecnica, comunque posso far avere a chi lo ritiene
opportuno il capitolato d'appalto dove sono elencati tutti i
lavori.
Presidente
La parola al Consigliere Faval.
Faval (UV)
Chiedo scusa, ma le ragioni che sono state
illustrate dall'Assessore circa i tempi per il rifacimento della
struttura non mi sembrano giustificazioni accettabili.
Non so se le cose siano cambiate, ma mi pare che, di norma, per
organizzare gli spettacoli estivi si inizi in autunno altrimenti
non si riescono a firmare i contratti, perché nel frattempo le
persone, i gruppi che possono essere invitati a venire in Valle
d'Aosta, hanno già assunto impegni altrove, quindi queste cose si
fanno, di norma, in autunno.
D'altra parte io ho fatto una domanda precisa e ho chiesto di
con-scere in quale data è avvenuto l'accertamento della mancanza
dei requisiti di sicurezza ed a questo non è stata data
risposta.
Io non è che voglia entrare nei dettagli tecnici, però senza
essere degli architetti o degli ingegneri, se viene descritto il
tipo di intervento con il lavoro che viene eseguito, siamo in grado
tutti di capire.
Questo nessuno potrà negare che è un modo assolutamente ed
eccessivamente generico di descrivere le opere che vengono
eseguite.
Presidente
La parola al Consigliere Riccarand.
Riccarand (VA)
Qui i punti interrogativi sono tanti:
intanto il posto in cui si colloca questo tipo di struttura è un
posto inserito nel teatro romano, quindi molto delicato, e io credo
che un'attenzione rispetto a questo tipo di progetto dovrebbe
esserci.
Qui andiamo a fare un'opera di 270 milioni, una copertura di cui
non abbiamo sentito le caratteristiche, per una struttura che
evidentemente s'inserisce in un ambiente molto particolare. Io
vorrei chiedere se rispetto a questo progetto esiste già
un'autorizzazione della Sovrintendenza e a quando risale tale
autorizzazione.
Queste opere sono già in corso di realizzazione o devono essere
ancora fatte? Credo che la stagione estiva sia prossima
all'apertura, quindi vorrei sapere se queste opere sono già
iniziate.
Qui mi sembra che si sia aspettato sino all'ultimo, poi si è
fatto in fretta mettendo il Consiglio di fronte ad un fatto
compiuto attraverso una procedura accelerata, d'urgenza, che è
molto discutibile perché non c'è stato il tempo di vedere in cosa
consiste questo progetto; se va bene, visto l'ambiente in cui si
inserisce.
Non è stata fatta una regolare gara d'appalto, per cui non
conosciamo questi valori e non sappiamo se l'offerta che è stata
fatta poteva essere fatta con un ribasso più significativo o
meno.
Ci sono molti punti interrogativi, per cui se fosse possibile un
rinvio nella votazione di questa deliberazione in modo da poter
avere gli elementi progettuali e i dati sulle autorizzazioni che ci
sono rispetto a quest'opera, da parte nostra sarebbe una cosa
utile.
Presidente
Ancora l'Assessore del turismo, sport e
beni culturali, Pascale.
Pascale (PSI)
Per dire subito che sarei contrario al
rinvio perché l'opera è urgente, siamo ad un mese e mezzo di
distanza dall'inizio della manifestazione.
Comunque posso assicurare il Consigliere Riccarand che c'è stato
su questo progetto l'autorizzazione della Sovrintendenza; se vuole
gli estremi del provvedimento mi riservo di farglieli avere anche
oggi pomeriggio, su questo non c'è problema.
Il progetto ha avuto tutte le autorizzazioni, credo sia in corso
l'autorizzazione da parte del Comune di Aosta, quindi i lavori non
sono ancora iniziati, ma appena c'è la ratifica da parte del
Consiglio e l'autorizzazione da parte del Comune, i lavori
inizieranno.
Per il resto io contesto il fatto che questa si possa definire
gara non regolare; per alcuni lavori è prassi costante
dell'Amministrazione, non solo per quanto riguarda l'Assessorato al
turismo, ma credo anche altri, invitare tutte le ditte che
l'ufficio ritiene specializzate e che siano residenti in valle.
Il discorso è che se per arrivare ad un certo numero garantista
bisogna estendere l'invito anche fuori, questo è diverso, ma per
lavori che, tutto sommato, sono sì 200 milioni, ma sono comunque di
importo abbastanza modesto, mi sembra opportuno riservare la gara
alle ditte artigiane - perché in fondo si tratta di artigiani - che
lavorano in Valle d'Aosta.
Ripeto, a quanto mi hanno detto, sono le stesse ditte che
vengono invitate e fanno tantissimi lavori per l'Assessorato per
allestimento di stands che non sono la stessa cosa, ma
similari.
Presidente
Ha chiesto d'intervenire il Consigliere
Bich.
Bich (GM)
In questa deliberazione viene introdotto
un concetto che in tanti anni di Amministrazione non sono riuscito
ancora a fissare; è la gara esplorativa. Concetti che si sentono in
ginecologia o in altri settori della scienza, ma nella pubblica
Amministrazione la gara esplorativa non era mai stata espletata,
non era mai stata presa come prova per il confronto fra più
offerte.
Io volevo chiedere di cosa si tratta esattamente: nella gara
esplorativa c'è una contestualità delle offerte? Come avviene
questa gara? Un verbale di gara ufficiosa so cos'è, ma una gara
esplorativa non l'ho mai sentita.
C'è un'altra parte che mi rende un po' perplesso ed è la
questione dell'elenco delle ditte: alcune le conosciamo per la
titolarità delle imprese, ma questa Krono è una ditta nuova? Chi è
il titolare? Si conosce, è uno che ha esperienza, è iscritto ad un
Albo professionale, è espressione di qualcuno?
Diteci qualcosa di più dal momento che mi sembra che questa sia
una struttura molto delicata che va a collocarsi nel bel mezzo
dell'area archeologica; tra l'altro c'è già l'autorizzazione della
Sovrintendenza su questa materia, è già acquisita agli atti? La
Commissione edilizia del Comune si è già espressa?
E' in corso, ma noi acquistiamo delle strutture con delle
caratteristiche, dei volumi ben precisi senza che ci sia
un'espressione, che è indispensabile, obbligatoria, per poter
montare delle strutture di questo tipo?
Quanto meno la Commissione edilizia del Comune, perché mi
ricordo - sempre in un flash back del passato - che quella era
un'area molto delicata, qualsiasi operazione si tentasse di fare su
quell'area era giustamente oggetto di dibattito e di
approfondimento.
Dal momento che l'archeologia qui sta diventando una specie di
mostro sacro ed ha creato già diversi problemi e diverse polemiche
anche in altre sedi, sarebbe il caso di conoscere molto bene qual'è
la posizione dell'Amministrazione comunale, perché ha una
competenza primaria in questa materia ed è bene che, nel rispetto
appunto delle determinazioni dell'Amministrazione comunale, sia
quantomeno sentita prima di procedere all'acquisto di un impianto
di questo genere.
Pertanto io chiederei che si soprassedesse a questo intervento
anche perché mi sembra che già tra gli Amministratori comunali si
sia manifestata una forte perplessità su questo tipo di
intervento.
Chiederei quindi cos'è la gara esplorativa; secondo che società
è, il nome del titolare di questa Krono, perché qui conosciamo
tutte le imprese per certi tipi di interventi, ma questa compare
come una stella nuova, quindi sarebbe il caso di conoscerla più a
fondo.
Poi, se non si ritiene opportuno sospendere l'intervento finché
l'Amministrazione comunale, nei suoi vari organi, si sia
espressa.
Presidente
Ci sono altri interventi? Chiusa la
discussione, la parola all'Assessore del turismo, sport e beni
culturali, Pascale.
Pascale (PSI)
Non per il Consigliere Bich che è
arrivato in ritardo e mi ha posto domande che erano state poste
prima, sono già intervenuto quattro volte.
Allora gara esplorativa qui ha il significato di gara ufficiosa,
nel senso che ricordo di aver firmato una lettera con tanto di
scadenza "alle ore X presentare, eccetera", quindi ha tutti gli
estremi della gara ufficiosa.
Chi sia il titolare della Krono non lo so, ma posso farlo avere,
per-ché non so chi sono neanche i titolari delle altre ditte; se il
Consigliere Bich lo richiede mi riservo di fargli avere i nomi, le
credenziali di tutte le ditte che sono state invitate. Sono sempre
le stes-se, lo ripeto, sono già state invitate in passato per
lavori similari.
La Sovrintendenza ha già dato il parere positivo al progetto;
voglio sottolineare che non si tratta di fare delle opere nuove, si
tratta del rifacimento della conchiglia che è sempre stata lì,
autorizzata, per tanti anni ed era diventata decrepita.
Io ricordo che l'anno scorso persino la RAI, il TG3,
impietosamente andava a far vedere i lati decrepiti di questa
struttura che doveva essere rifatta. Nel momento in cui viene
rifatta, viene fatta con accorgimenti nuovi.
Non so se nel frattempo è già pervenuta da parte del Comune di
Aosta,l'autorizzazione per determinati lavori, so che era stata
richiesta anche questa abbastanza urgentemente, non so se se ne
occupa la Commissione edilizia o la sottocommissione, è chiaro che
i lavori non potranno iniziare se non c'è l'autorizzazione del
Comune di Aosta.
Ripeto ancora che non ritengo opportuno sospendere o rinviare
l'esame di questa delibera, perché i lavori sono abbastanza urgenti
quindi se nel frattempo, in questi giorni, fosse intervenuta
l'auto-rizzazione del Comune bisognerebbe procedere subito
all'inizio dei lavori per poter realizzare in tempo la struttura
stessa.
Presidente
Ancora la parola al Consigliere Riccarand
per dichiarazione di voto.
Riccarand (VA)
Per dichiarare il voto contrario del
nostro gruppo su questa deliberazione, perché non è chiara e non ci
sono stati dati gli elementi per quanto riguarda il tipo di
progetto che qui si vuole realizzare.
Qui vedo lire 122.900.000 per la copertura del palco che, da
quello che leggo io, è cosa ben diversa dal rifacimento della
conchiglia, perché la conchiglia non comportava, se non in minima
parte, la copertura del palco.
Da come è scritto qui si prefigura un qualcosa di diverso; del
resto anche la cifra, 122 milioni, indica un qualcosa di diverso
dal semplice aggiustamento, sistemazione, manutenzione della
con-chiglia esistente, perché non si spiega altrimenti questa
cifra.
Non conosciamo le caratteristiche, le credenziali di questa
società; ci è stato detto dall'Assessore che il Comune di Aosta non
ha ancora rilasciato la sua autorizzazione e nello stesso tempo la
Giunta ha già provveduto ad affidare i lavori, quindi mi chiedo
come questo sia possibile.
Poi c'è tutta una procedura fatta in termini estremamente
abbreviati, estremamente urgenti, solo con due offerte praticamente
acquisite che quindi lascia forti perplessità sulla congruità di
queste cifre e sulla regolarità della procedura seguita.
Presidente
Se non vi sono altre dichiarazioni di voto,
possiamo passare a votazione.
Esito della votazione:
Presenti e votanti: 33
Astenuti: 2 (Bich e Lanivi)
Favorevoli: 18
Contrari: 13
Il Consiglio approva.
Oggetto n. 3814 in data 17 aprile 1992: Concessione di un
primo contributo di lire 150.000.000 al C.O.M.I.S. nelle spese
previste per l'organizzazione dei campionati mondiali di bob a due
e di bob a quattro in programma a Breuil-Cervinia dall'8 al 21
febbraio 1993. Approvazione ed impegno di spesa.
Presidente
La parola al Consigliere Riccarand.
Riccarand (VA)
Qui si parla di un primo contributo di
150 milioni per l'organizzazione di questa gara, sulla base di un
preventivo di spesa che ammonta complessivamente a 500 milioni.
Quello che vorrei sapere è se dopo questo primo contributo ci
saranno ulteriori contributi a carico dell'Amministrazione
regionale ed in che misura.
Il preventivo prevede delle cifre che sono molto approssimative
ed anche abbastanza discutibili, vedo come prima voce del
preventivo otto milioni per la realizzazione del bozzetto del
manifesto, che mi sembra una cifra veramente spropositata, nel
senso che anche un buon grafico per un bozzetto di un manifesto
credo che chieda un milione e mezzo o due, ma otto milioni è
veramente quattro volte oltre la cifra normale.
Poi vedo 200 milioni per ospitalità atleti, giornalisti ed
organizzatori e diventa difficile capire in realtà in cosa consista
questa grossa voce.
Vedo 50 milioni di contributo alla televisione; viene dato un
contributo alla televisione? Non capisco cosa significhi.
Manca una previsione dell'entrata, in genere per questi tipi di
manifestazioni ci sono diritti televisivi, ci sono
sponsorizzazioni; come mai non c'è nessuna previsione per quanto
riguarda l'entrata?
Vorrei quindi capire qual'è il tipo di bilancio reale, perché
qui abbiamo solo un preventivo di spesa, una tranche che noi
dobbiamo pagare, non sappiamo quale sarà la spesa reale, non
sappiamo quali sono le entrate, non sappiamo quanto pagheremo
noi.
Vorrei poi sapere questo contributo televisione cosa significa:
da come è scritto sembra che dobbiamo pagare noi la televisione
invece che avere dei diritti televisivi per le manifestazioni.
Colgo anche l'occasione per chiedere notizie sui lavori di
ristrutturazione della pista, se sono stati fatti, se sono stati
completati, di che tipo di lavori si è trattato e qual'è stato il
loro costo.
Presidente
La parola al Consigliere Viérin.
Viérin (UV)
Dans le devis qui a été présenté il y a
des frais pour ce déplacement à Lillehammer où l'on devrait
illustrer les travaux de réaménagement de cette piste.
Quand on avait discuté de ce problème au Conseil, on avait
présenté et approuvé une résolution concernant ces travaux et il y
avait eu un engagement pour ce qui est des problèmes concernant la
réfrigération artificielle de cette piste.
Je voudrais donc avoir quelque nouvelle à cet égard, et
connaître aussi quel est ce matériel qui sera présenté à
Lillehammer pour un montant dedix millions de lires.
Presidente
La parola all'Assessore del turismo, sport
e beni culturali, Pascale.
Pascale (PSI)
Questo è un preventivo molto di massima
che ha elaborato non l'Assessorato, ma il COMIS, che è il Comitato
organizzatore, sulla base delle esperienze passate, di
manifestazioni simili che sono state realizzate e che in passato
hanno previsto solo delle spese.
In effetti io mi sono lamentato e ho detto "non è possibile che
anche per un campionato mondiale non si possano poi trovare delle
sponsorizzazioni"; le stiamo cercando assieme al COMIS.
Effettivamente se non si trovano determinate entrate, credo che
le spese saranno interamente a carico dell'Amministrazione
regionale, ma speriamo di trovarle come le abbiamo trovate
quest'anno per la Coppa del Mondo di sci da fondo a Cogne: un
minimo di sponsor è stato reperito e quindi ha contribuito poi a
diminuire il preventivo.
Non so quale sia il cachet professionale di un grafico, cosa
costa fare i manifesti, cosa costa fare gli adesivi, io non vado,
in sede di preventivo quanto meno, a controllare queste cose, però
gli uffici in sede di consuntivo, prima di erogare i fondi,
evidentemente controllano, hanno un riscontro contabile molto
rigoroso di quelle che sono state le spese.
Per quanto riguarda invece la richiesta di chiarimenti,
effettivamente c'era stato un ordine del giorno votato dal
Consiglio regionale che poneva due ordini di problemi: cioè dava
mandato alla Giunta di effettuare subito i lavori di rifacimento
della pista e dei servizi necessari per poter affrontare questa
manifestazione che sono i campionati mondiali del 1993 e nello
stesso tempo di iniziare lo studio di fattibilità di una
refrigerazione artificiale che poi doveva essere sottoposta di
nuovo all'approvazione del Consiglio regionale.
Lo studio di fattibilità non è ancora pronto, ma è quasi
ultimato. Credo che il progetto sia stato presentato, il progetto
finale di rifacimento della pista che viene in parte accorciata ed
in parte deviata secondo le indicazioni che sono pervenute dai
tecnici, così come è stato approntato il progetto di un fabbricato
di servizi che viene posto all'ingresso della pista.
Credo che l'importo totale dei lavori si aggiri sui 3-4 miliardi
di lire.....
(...richiesta fuori microfono...)
No, no, magari la refrigerazione costasse solo 3 o 4 miliardi di
lire, solo i lavori di ristrutturazione della pista e del
fabbricato dei servizi.
Per questi lavori ho già chiesto al CONI un intervento
finanziario straordinario limitato a questi lavori e stiamo
aspettando una risposta.
A Lillehammer, a quanto mi dicono, è necessario andare, è
necessario che una rappresentanza del COMIS vada, per esporre
proprio quali sono i lavori che s'intendono fare, perché la pista
attuale era stata criticata dagli organismi della FBT in quanto in
parte pericolosa ed in parte inadeguata, quindi c'era stato
l'impegno da parte dell'Amministrazione regionale di effettuare i
lavori prima dello svolgimento dei campionati mondiali.
Quindi si tratta di andar lì a relazionare, con i progetti alla
mano, con delle brochures, che testimonino l'effettiva
disponibilità dell'Amministrazione regionale di andare ad
effettuare i lavori che sono stati richiesti dalla Federazione.
Presidente
La parola al Consigliere Faval.
Faval (UV)
Je profite de cet argument à l'ordre du
jour pour demander un renseignement ultérieur par rapport toujours
à l'utilisation de cette piste de bob.
Il y a, à la Commune de Valtournenche, un projet présenté par
l'Armée Italienne pour réaliser une série de structures de service
en fonction de l'utilisation de cette piste de bob dans le sens que
à travers ces structures, gérées d'ailleurs - qui pourraient être
gérées directement - par l'Administration régionale avec
l'intervention aussi de l'Armée, nous pourrions avoir à disposition
quelque chose de important.
Or, ce projet était il y a deux ans, dans une phase très
avancée. Ils attendaient - et je crois que la chose a été faite -
l'avis de la part de la Commune de Valtournenche, qui, je crois, a
déjà donné son avis favorable.
J'aimerais connaître de la part de l'Assesseur justement à quel
point on en est pour la réalisation de ces structures, si l'on
pense de les faire ou, dans le cas contraire, les raisons pour
lesquelles on pense de ne plus réaliser ce projet.
Presidente
Io inviterei i consiglieri, se devono fare
delle richieste, a farle possibilmente prima dell'intervento
dell'Assessore altrimento dob-biamo farlo intervenire 3, 4, 5 volte
come prima.
La parola al Consigliere Riccarand.
Riccarand (VA)
La mia è più una dichiarazione di voto
che una richiesta di ulteriori elementi.
Quello che io constato è che questa pista da bob è un onere
molto elevato per la nostra Regione, con dei benefici che non so
esattamente quali siano.
Noi spendiamo delle cifre notevoli per la manutenzione di questa
pista, la paghiamo quasi tutta noi, per anni l'abbiamo pagata tutta
noi, non so a che punto siano adesso questi accordi col CONI per la
suddivisione delle spese, ma comunque questa pista ogni anno ci
costa un onere notevolissimo.
Poi organizziamo manifestazioni come questa, che è ai più alti
livelli, Campionati Mondiali, e addirittura dobbiamo pagare le
spese e rischiamo di dover pagare tutto noi senza neanche
previsione di introiti.
Addirittura qui non ho avuto neanche risposta, Assessore, ma
questo contributo televisione, mi sembra di capire che dobbiamo
pagare noi per delle riprese televisive, invece che l'inverso, di
quello che succede normalmente.
Io credo che alla luce di tutti questi elementi, considerando il
fatto che per un rilancio di questa pista bisognerà fare degli
investimenti notevoli, di miliardi, poi se la pista verrà adeguata
e soprattutto verrà refrigerata artificialmente, i costi di
gestione aumenteranno notevolmente, c'è da chiedersi se è opportuno
e utile proseguire nella direzione di un mantenimento di una
struttura di questo genere che è molto onerosa e mi sembra che, a
livello di benefici, ne dia molto pochi alla nostra Regione.
Président
La parole au Conseiller Rollandin.
Rollandin (UV)
Je n'ai pas entendu de la part de
l'Assesseur à propos des frais de gestion.
Il y avait un accord avec la FISI-CONI pour une intervention
plutôt importante de la part du CONI même.
On parlait à son temps de 2.000 milliards et par la suite il y
avait un accord qui devait être signé justement pour prévoir une
intervention de la part de ces organes, qui, entre autres, ont des
fonds de leur compétence qui peuvent être alloués pour la gestion
de ces pistes.
Je demanderais par conséquent de savoir si pour les années '89,
'90 et '91 la chose était reglée et si il y a des perspectives pour
le futur. Compte tenu que les frais de chaque année pour
l'Administration régionale dépassent les 500 millions de lires.
Presidente
Se non vi sono altre richieste da parte dei
consiglieri, chiuderei la discussione generale dando la parola
all'Assessore Pascale.
Pascale (PSI)
La convenzione con la FISI per la
gestione è già stata firmata, io credo di averla portata
all'approvazione del Consiglio regionale a suo tempo - ne avevamo
discusso in Consiglio - e prevedeva una ripartizione, su un totale
di 500 milioni, del 50 per cento .
Per quanto riguarda la domanda del Consigliere Faval, la
convenzione fra l'esercito e il Comune di Valtournenche, questa non
è stata ancora firmata, non è vero che il Comune di Valtournenche
abbia già dato il suo parere favorevole, mi pare che abbia ancora
delle perplessità su alcuni punti della convenzione e so che le
trattative sono ancora in corso, per cui allo stato attuale siamo
ancora in una fase di stallo.
Io ho partecipato solo una volta, perché non è che la Regione
sia direttamente interessata a questa trattativa, nel senso che non
ha alcun dovere o incombenza propria.
Ho partecipato una volta a questa trattativa ed è stata una
riunione molto breve perché è stato proprio il Comune di
Valtournenche che ha chiesto il rinvio della riunione per ulteriori
approfondimenti in sede di Giunta comunale, quindi non so adesso a
che stato sia lo sviluppo della trattativa.
Presidente
Per la dichiarazione di voto il Consigliere
Faval.
Faval (UV)
La dichiarazione di voto è legata alle
perplessità che lasciano le risposte dell'Assessore.
Se è vero che i soggetti direttamente interessati alla stipula
ed alla firma di una convenzione sono il Comune di Valtournenche e
l'esercito - ed è verissimo - non vedo come l'Assessore possa
rispondere "noi siamo relativamente interessati".
Rispetto ad una convenzione che prevede la realizzazione di una
serie di servizi importantissimi, tipo bar, ristorante, una specie
di albergo, che incrementerebbero e in una qualche misura
addirittura giustificherebbero ulteriormente l'esistenza della
pista di bob, non vedo come si possa da parte dell'Amministrazione
regionale rimanere alla finestra ad aspettare che altri facciano
ciò che a me pare essere importante anche proprio per la
Regione.
Per il tramite di determinate strutture noi potremmo organizzare
tutta una serie di attività; ad esempio - e questo è un problema
che noi avevamo già sollevato in quest'aula, ma nessuno ha più
ripreso questo argomento - a Saint Moritz la pista di bob,
indipendentemente dall'appetibilità di questa disciplina sportiva,
riesce ad essere in pareggio, se non addirittura a dare degli
utili, perché viene utilizzata come struttura a servizio dei
turisti.
Nel senso che durante la giornata vengono effettuate delle
discese per i turisti a pagamento.E' chiaro che per realizzare
questo tipo di progetto bisogna disporre di determinate
strutture.
Mi pare veramente strano che l'Assessore.....
(commento fuori microfono)
No, è l'illuminazione invece, perché sappiamo benissimo che in
inverno alle 4 o alle 5 del pomeriggio, soprattutto a quelle quote,
bisogna disporre dell'illuminazione per poter utilizzare la pista
in un certo modo.
Intanto noi ci asterremo.
Presidente
Se non vi sono altre dichiarazioni di voto
possiamo votare il provvedimento n. 3814.
Esito della votazione:
Presenti e votanti: 33
Astenuti: 13 (i consiglieri Agnesod, Andrione, Faval, Lanivi,
Louvin, Marcoz, Mostacchi, Perrin, Rollandin, Stévenin, Vallet,
Viérin e Voyat)
Favorevoli: 19
Contrario: 1
Il Consiglio approva.
Oggetto n. 3736 in data 9 aprile 1992
: Concessione di
un secondo contributo al Circolo Ricreativo Ente regionale (CRER)
per l'organizzazione del III^ campionato nazionale di sci tra
dipendenti delle regioni italiane. Approvazione ed impegno di
spesa.
Presidente
Era stato rinviato d'intesa tra i
consiglieri ed il Presidente della Giunta che doveva riferire
alcuni dati.
Ha chiesto la parola il Presidente della Giunta.
Bondaz (DC)
Ho qui la documentazione relativa a questa
spesa di 65 milioni, che mi sono fatto portare, tra l'altro posso
anche lasciarla al consigliere se lo ritiene.
Si tratta di varie spese, di cifre abbastanza modeste nel
complesso, salvo quelle più importanti che riguardano autotrasporti
SAP Courmayeur per 15.700.000 - sono i trasferimenti dagli
aeroporti e tutte queste cose - poi una ditta Panzera di Carignano
di fuochi artificiali per 6 milioni, poi TIB di Brescia per degli
omaggi che sono stati dati a tutti i partecipanti per 19 milioni e
la Tipografia Valdostana per 12 milioni, la Diadora Team di Aosta
per 5 milioni circa. Le altre sono tutte spese sotto il milione,
varie spese che sono state fatte dal CRER; per una somma
complessiva di lire5.328.500.
Président
La parole au Conseiller Viérin.
Viérin (UV)
Nous nous réservons évidemment de
vérifier le compte rendu des frais concernant l'organisation de ce
troisième championnat de ski pour les employés des régions
italiennes, mais si j'ai bien compris, le compte rendu financier se
rapporte exclusivement aux 65 millions de lires.
On avait également demandé, vu que dans la délibération l'on
nous informait que un compte rendu avait été présenté pour ce qui
est des 80 millions déjà alloués.
(voce fuori microfono)
S'il était possible de nous faire parvenir les deux comptes
rendus, peut-être au moins cinq minutes avant que l'on discute la
délibération, de façon que l'on puisse les vérifier. Parce que,
dans le cas contraire, nous sommes toujours dans la même
situation.
(voce fuori microfono)
Presidente
Mi sembra di poter interpretare la volontà
dei consiglieri di rinviare questo oggetto a questo pomeriggio o
appena ci saranno gli ulteriori dati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK