Consiglio Regionale della Valle d'Aosta - Oggetto del Consiglio n. 2788 del 22 ottobre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula
Oggetto del Consiglio n. 2788 del 22 ottobre 1997 - Resoconto
SEDUTA ANTIMERIDIANA DEL 22 OTTOBRE 1997
OGGETTO N. 2788/X Realizzazione dell'impianto di depurazione
della Valdigne. (Interrogazione)
Interrogazione Richiamato l'appalto concorso vinto dalla Secit
nel 1989 inerente la realizzazione dell'impianto di depurazione a
servizio del territorio della "Valdigne";
Richiamata la risoluzione approvata all'unanimità dal Consiglio
regionale in data 7 novembre 1991 che impegnava l'Amministrazione
regionale a far predisporre un nuovo progetto dell'impianto sul
nuovo sito;
Vista la delibera di giunta n. 8462 del 18 settembre 1992 che ha
incaricato la Secit S.p.A. per la predisposizione di una nuova
documentazione progettuale;
Richiamate le ormai innumerevoli assicurazioni espresse in
Consiglio regionale dall'Assessore ai LL.PP;
Visti i termini fissati dal CIPE per accedere ai finanziamenti
FIO;
Visto che le tipologie di costruzione previste dal vecchio
progetto possono essere probabilmente superate sia da un punto di
vista tecnico che di impatto ambientale;
Rilevato che nell'ultima alluvione parte dei collettori già
realizzati sono stati fortemente danneggiati e che ad oggi non sono
ancora stati ripristinati;
i sottoscritti consiglieri regionali
Interrogano
la Giunta regionale per sapere:
1) se vuole rimettere in discussione la scelta della
localizzazione dell'impianto di depurazione dell'alta Valle e quali
sono le scadenze inderogabili per il mantenimento dei finanziamenti
FIO;
2) se la Società Secit S.p.A. di Milano ha provveduto ad
adeguare il progetto alle attuali innovazioni tecnologiche e se
sono già stati acquisiti i pareri di legge dal Comune di La
Salle.
3) se è stata fatta una seria analisi sul riposizionamento dei
collettori onde cercare di evitare future identiche situazioni che
oltre ad arrecare un danno finanziario determinerebbero un
gravissimo danno ecologico soprattutto ad impianto funzionante.
F.to: Viérin Marco - Lanièce - Collé
Presidente Ha chiesto la parola l'Assessore ai lavori pubblici,
infrastrutture ed assetto del territorio, Lavoyer.
Lavoyer (ADP-PRI-Ind) Innanzitutto ringrazio gli interroganti
che mi danno la possibilità di fare il punto della situazione
sull'argomento.
Premetto che le preoccupazioni e gli interrogativi dei
consiglieri sono propri anche della Giunta e quindi sono legittimi
e condivisibili.
Ma per rispondere puntualmente ai quesiti, il primo quesito: se
la Giunta vuole rimettere in discussione la scelta della
localizzazione dell'impianto di depurazione dell'alta Valle e quali
sono le scadenze inderogabili per il mantenimento dei finanziamenti
FIO, effettivamente la Giunta regionale, vista l'ipotesi di nuova
localizzazione in base al progetto della SECIT, ha individuato
alcuni aspetti.
Il primo è la difficoltà di ordine tecnico nella realizzazione
dell'opera nel nuovo sito, nel sito a Valle.
Il secondo riguarda i notevoli costi di realizzazione del nuovo
sito in conseguenza delle difficoltà tecniche non solo della
localizzazione dell'impianto, ma anche di tutte le opere di
protezione dello stesso, oltre che le grandi difficoltà di
inserimento dal punto di vista ambientale necessarie per questa
nuova localizzazione.
Il terzo punto critico sono le notevoli difficoltà di ordine
amministrativo nella possibilità di affidamento alla SECIT del
lavoro nel nuovo sito; ho visto la modificazione dell'impianto
stesso, la lievitazione dei costi rispetto agli importi ordinari
dell'appalto concorso.
Viste le difficoltà di cui sopra, si vuole esplorare, d'accordo
con l'Amministrazione comunale di La Salle e la Comunità montana,
la possibilità di una soluzione alternativa che sia rispettosa di
quanto fissato dal Consiglio regionale, cioè spostamento
dell'ubicazione dell'impianto di depurazione. Una soluzione
alternativa che possa essere realizzata a costi contenuti e dal
punto di vista amministrativo più agevoli.
Sono quindi stati avviati tutta una serie di contatti con il
Comune di La Salle e con la Comunità montana della Valdigne,
l'ultimo incontro si è verificato lunedì scorso per verificare la
fattibilità di ubicazioni alternative individuate nell'area di cava
in sinistra orografica, in prossimità del ponte dell'Equilivaz.
Quindi, per rispondere alla prima parte del quesito, e cioè se
si vuole rimettere in discussione, non è che rimettiamo in
discussione; abbiamo analizzato in modo approfondito le
problematiche che emergevano dal secondo posizionamento e prima di
andare in quella direzione si vuole verificare tutte le possibilità
alternative. D'accordo con le amministrazioni locali, è emersa
questa nuova possibilità che semplificherebbe notevolmente lo
spostamento, che andrebbe nella direzione di rispettare la volontà
a suo tempo espressa dal Consiglio regionale e che
contemporaneamente permetterebbe dal punto amministrativo di
semplificare le procedure di appalto per l'assegnazione alla SECIT
stessa di quest'intervento.
Per quanto attiene la preoccupazione degli interroganti sulle
scadenze inderogabili per il mantenimento del finanziamento FIO, ce
le abbiamo ben presenti. È quindi necessario, per non perdere
questo finanziamento, che venga assunta una decisione definitiva
entro quest'anno in modo da poter comunicare con il secondo
rapporto semestrale del ?97 le determinazioni finali assunte
dall'Amministrazione regionale. Ed è anche indispensabile che i
lavori inizino entro la prossima primavera. In questo modo la
scadenza in dicembre ?98, anche da accordi che gli uffici hanno
ottenuto con i responsabili del finanziamento, può essere
rispettata in via generale perché in tale data la realizzazione
dell'impianto sarà notevolmente avanzata.
Con il secondo quesito si chiede se la Società Secit S.p.A. di
Milano ha provveduto ad adeguare il progetto alle attuali
innovazioni tecnologiche e se sono già stati acquisiti i pareri di
legge dal Comune di La Salle. Il progetto definito dalla SECIT è
adeguato alle attuali innovazioni tecnologiche che non sono così
impetuose nel settore della depurazione delle acque. Gli sforzi
maggiori sono infatti finalizzati alla riduzione degli spazi
necessari per la realizzazione degli impianti; il processo
depurativo non è comunque mutato. Verranno assunte tutte le
precauzioni perché le attrezzature utilizzate dal progetto siano le
più adeguate da un punto di vista tecnologico. La progettazione
compete alla SECIT, che deve essere incaricata di ciò solo quando
si è sicuri della nuova ubicazione.
Non sono stati al momento richiesti pareri ufficiali al Comune
di La Salle perché il progetto non è ancora stato ufficialmente
spostato dalla Regione. La variazione eventuale del sito comporta
comunque una comunicazione da parte degli enti locali, comune o
comunità montane - questo è il motivo di un serrato confronto con
le stesse - di disponibilità nell'individuare un'area alternativa
che va valutata sotto il profilo ambientale, possibilità di
mascheramento dell'impianto da valutarsi in sede di VIA ai sensi
della legge 6/91. È poi possibile attivare in questo caso procedure
accelerate per l'approvazione delle necessarie varianti
urbanistiche ove queste si rendessero necessarie.
Sul terzo quesito: se è stata fatta una seria analisi sul
riposizionamento dei collettori onde cercare di evitare future
identiche situazioni che oltre ad arrecare un danno finanziario
determinerebbero un gravissimo danno ecologico soprattutto ad
impianto funzionante, leggo in una nota fornita dagli uffici che il
progetto dei collettori fognari e la loro successiva realizzazione
erano il risultato di una seria valutazione del loro posizionamento
in relazione ai vincoli derivanti dall'urbanizzazione delle
località che devono essere servite. Il deflusso delle acque
all'interno di una fognatura è determinato dalla pendenza naturale
del piano di posa, che segue evidentemente quella del terreno in
cui si realizza l'opera. Non possono essere realizzati tratti in
salita senza onerosi accorgimenti che possono essere superati con
tecnologie sofisticate tramite pompaggio degli stessi quindi, per
poter permettere l'allacciamento degli utenti, il tracciato deve
essere posizionato a valle degli stessi. La zona dove generalmente
viene realizzato un collettore fognario è quella lungo un corso
d'acqua che è naturalmente pendente. Certo che se i centri da
servire sono realizzati a ridosso della sponda, il collettore va
posto lungo la sponda stessa con evidenti pericoli in caso di
alluvione nonostante tutti gli accorgimenti adottati per la sua
protezione.
In merito all'ultima preoccupazione degli interroganti nella
premessa, dove facevano riferimento ai danneggiamenti avuti
nell'ultima alluvione, posso assicurare che tutti gli interventi di
ripristino sono in fase di definizione e sono già stati avviati
partendo da monte e scendendo verso valle. Quindi si sono avviati
tutti gli interventi partendo da Courmayeur e scendendo a
valle.
Presidente Ha chiesto la parola il Consigliere Viérin Marco.
Viérin M. (Aut) Questa è una vicenda che il sottoscritto aveva
portato all'attenzione del Consiglio per ben due volte,
precisamente nel ?95 e nel ?96, e per ben due volte alle domande
poste in maniera molto chiara all'Assessore, che aveva risposto che
il sito sarebbe stato comunque e sempre quello. Non voglio
rileggere i passaggi di tutte e due le discussioni, basta
riprendere l'ultima del giugno ?96, dove l'Assessore addirittura
disse: "Penso di poter affermare che entro fine mese, cioè fine
giugno ?96, la Giunta approverà gli atti amministrativi da
sottoporre al Consiglio per l'approvazione e la definizione".
È grave il fatto che le stesse considerazioni l'Assessore le
fece un anno e quattro mesi fa, sia sul discorso dei problemi della
SECIT, per quanto concerne la realizzazione del nuovo progetto, sia
per quanto riguarda le nuove procedure di appalto e la lievitazione
dei costi. Quindi l'Assessore ha ripetuto le stesse cose, tranne
una, cioè l'unica cosa che ha modificato è stata quella di dire che
la Giunta ha cambiato idea sulla localizzazione quando per ben due
volte in questa legislatura aveva affermato che l'idea non sarebbe
stata cambiata. Ricordo che il Consiglio regionale approvò
all'unanimità quel nuovo sito e oggi l'Assessore dice
tranquillamente che la Giunta pensa di cambiarlo.
Un altro fatto grave è quando sento dire dall'Assessore che il
parere del Comune di La Salle non è ancora stato chiesto perché il
progetto dall'Amministrazione regionale non è stato ancora
approvato, non è ancora stato fatto suo, ma qui torniamo indietro
su tutto quello che diciamo in altre occasioni infatti questo
significa che, quando la Regione avrà approvato il progetto, dirà
al Comune di La Salle: "è questo, devi accettarlo". Mi si dice
inoltre che si è fatta una riunione lunedì scorso con la Comunità
montana della Valdigne; se non altro per correttezza bisognerà fare
un incontro approfondito anche con il Consiglio comunale di La
Salle perché è il Comune che sarà direttamente interessato
dall'opera e che permetterà la realizzazione del servizio per tutta
la Comunità ed è ad oggi ancora ufficialmente all'oscuro di certe
decisioni. Alla faccia del rispetto delle autonomie locali! Questo
è il nodo, Assessore.
Andando per gradi, l'Assessore mi dice che i finanziamenti FIO
scadevano entro fine anno e quindi per quella data
l'Amministrazione regionale doveva prendere una decisione. Questa
decisione è stata in gestazione per tre anni, oggi a tre mesi dalla
scadenza si decide dove rilocalizzare il depuratore della Valdigne:
forse perché così nessuno potrà fare obiezioni? Forse perché così
il comune o le comunità locali non potranno chiedere di modificare,
di trovare una soluzione che vada bene ad entrambi? Perché la
risposta sarebbe: "Sarete mica matti! Non c'è tempo! Perdiamo i
finanziamenti".
Se questa è stata la strategia, dico che è una strategia
sbagliata perché è una strategia di altri tempi, contestata anche
da chi siede sui banchi della Giunta. E sarà così, colleghi; si
dirà al Comune di La Salle e alla Comunità della Valdigne che non
sarà più possibile variare il progetto, che non si potrà più
decidere un altro sito, che l'unica possibile sarà quello dell'ex
cava o dell'attuale cava - detta di Sorrenti per chi conosce la
zona - e si dovrà accettarlo altrimenti fra due mesi si perderebbe
il finanziamento FIO. Se è così, è una vergogna perché sapevamo già
che il progetto SECIT era più costoso, sapevamo già che c'erano dei
problemi burocratici e tutto questo lo sapevamo già due anni fa.
Però due anni fa e anche un anno fa l'Assessore ha sempre ripetuto
che non c'era motivo di preoccuparsi e che il sito rimaneva quello
approvato nel corso della IX legislatura ed individuato anche dalle
comunità locali. È chiaro che non possiamo far altro che sollevare
queste incongruenze e sottolineare questo modo di agire
scorrettissimo, senza avere la possibilità per la forza dei numeri
di modificare questi comportamenti scandalosi della
maggioranza.
Per quello che concerne il tracciato dei collettori, l'Assessore
mi dice che non si può modificare perché sono necessarie tecniche
costose e che potrebbero creare futuri problemi. Io dico però che
ci sono anche casi dove questo tracciato può essere modificato
perché, come l'Assessore sa, più della metà dell'attuale tracciato
a seguito di una piccola alluvione di un anno fa è stato
praticamente demolito e non è ancora stato ripristinato del tutto,
come alcuni atti della Giunta dimostrano, quindi almeno in quei
siti molto delicati, dove l'aumento delle acque nella Dora neanche
in maniera eccezionale può ricreare gli stessi problemi, quindi
prima di rifarli tout court, una piccola analisi andava fatta.
Anche perché ad impianto funzionante il danno sarà sicuramente
maggiore rispetto a quello avuto nel passato quando i collettori
non funzionavano.
Penso che non serva dire altro, se non esprimere un rammarico:
in primo luogo quello di essere stati presi in giro, noi qui
trentacinque consiglieri eletti dal popolo valdostano e tutte le
amministrazioni locali interessate che spesso e volentieri vogliamo
a parole difendere e alle quali vogliamo assegnare un loro ruolo.
Quello che sta succedendo in questo caso è effettivamente
vergognoso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK