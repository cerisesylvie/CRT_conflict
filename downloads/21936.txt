Consiglio Regionale della Valle d'Aosta - Oggetto del Consiglio n. 1640 del 5 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1640 del 5 dicembre 2005 - Resoconto
OGGETTO N. 1640/XII - Soluzioni per il rilancio del comprensorio
sciistico del Monte Bianco. (Interpellanza)
Interpellanza
Richiamate le precedenti iniziative consiliari, relative al
criticato operato della Società "Courmayeur Mont-Blanc Funivie" in
merito alla conduzione del comprensorio sciistico del Monte
Bianco;
Tenuto conto degli incontri avuti da esponenti del Governo
regionale con i vertici della "Compagnie des Alpes", che detiene la
maggioranza azionaria di detta sopracitata società
funiviaria;
Sottolineato che per affrontare le problematiche turistiche
della Valdigne, per studiare e mettere in atto soluzioni che
permettano di rilanciare il comprensorio e di sviluppare il turismo
a Courmayeur, è stato costituito un gruppo di lavoro, coordinato
dalla "Finaosta" e composto, tra l'altro, da rappresentanti delle
Amministrazioni pubbliche e delle diverse categorie del comparto
turistico e che tra gli obiettivi di questo gruppo di lavoro vi è
quello di mettere a punto un primo piano di sviluppo che indichi
degli elementi precisi e delle linee guida su cui costruire un
progetto condiviso dalle diverse categorie operanti nel settore
turistico;
Viste le dichiarazioni, apparse su organi di informazione,
dell'Assessore regionale alle Finanze in merito alla necessità di
raccordare le proposte indicate dal gruppo di lavoro con quelle
politiche della Giunta regionale al fine di individuare soluzioni
atte a rilanciare l'importante comprensorio sciistico;
Rilevata l'urgenza di intervenire in tempi brevi, vista anche
l'imminenza della stagione turistica invernale;
I sottoscritti Consiglieri regionali
Interpellano
l'Assessore competente per sapere:
1) quanti incontri sono stati effettuati tra i vertici della
"Compagnie des Alpes" e quelli del Governo regionale e a quali
conclusioni si è giunti;
2) se la Giunta regionale ha recentemente incontrato il
gruppo di lavoro sopra richiamato, indicando, in caso di risposta
affermativa, le proposte che ne sono emerse;
3) se, a pochi giorni dall'avvio della stagione invernale, si
ritiene che l'Amministrazione regionale si sia attivata nel modo
migliore onde evitare il ripetersi di quelle vicende che avevano
generato una forte presa di posizione degli utenti, degli operatori
turistici e delle amministrazioni pubbliche nei confronti della
Società "Courmayeur Mont Blanc Funivie" per la gestione del
comprensorio sciistico;
4) quali sono gli intendimenti della Giunta regionale in
merito al rilancio del comprensorio sciistico del Monte Bianco e
quando intende organizzare un incontro pubblico con la comunità di
Courmayeur per relazionare in merito.
F.to: Lanièce - Viérin Marco - Comé
Presidente - La parola al Consigliere Lanièce.
Lanièce (SA) - Anche in tal caso ripresento all'attenzione del
Consiglio un argomento che ho già trattato diverse volte. Piccola
sintesi: lo scorso anno proprio in questo periodo si hanno le prime
lamentele a Courmayeur per la cattiva gestione del comprensorio
sciistico da parte della società "Courmayeur Mont Blanc Funivie",
da qui vennero fatte delle petizioni, di cui due vennero inviate al
Presidente della Regione e seguirono delle osservazioni fatte da
tutti gli operatori economici che lavoravano nel comprensorio di
Courmayeur, che erano poco contenti del comportamento di tale
società, che badava più all'interesse personale, piuttosto che a
dare un buon risultato al comprensorio sciistico - nell'interesse
della comunità - sul quale opera da diversi anni e al quale la
Regione ha dato in questi anni diversi contributi. Tali polemiche
portarono a una presa di posizione delle autorità locali insieme
alla Regione e a febbraio venne fatta una riunione a porte chiuse
presso il municipio di Courmayeur, dove venne individuata la
volontà di operare in modo più diretto per poter migliorare e far
capire alla società che gestiva le funivie che bisognava cambiare
atteggiamento e dare migliori risultati agli utenti del
comprensorio sciistico. Fu nominato un gruppo di lavoro, richiamo
qui la definizione che ne fece l'Assessore Marguerettaz: "
oggi
abbiamo impegnato non tanto le risorse regionali, ma le
professionalità, il braccio operativo della Regione "Finaosta" per
governare questo tipo di processo".
Seguì un incontro pubblico
con gli utenti del comprensorio per spiegare le motivazioni e fu
dichiarato più volte non solo durante quella riunione, ma anche in
Consiglio, a seguito dell'interpellanza che presentai, che c'era la
volontà di affrontare di petto la situazione e che a breve si
sarebbero visti i primi risultati. Infatti nella seduta del 25
maggio 2005 alla mia ennesima iniziativa l'allora Assessore Caveri
diceva:
"noi saremo pronti a presentare al Consiglio la
soluzione definitiva, si tratterà di avere pazienza perché i
tasselli che devono essere messi assieme sono delicati, si tratta
di una questione di qualche mese"
. Il gruppo di lavoro si è
riunito diverse volte e nel mese di settembre ennesima
dichiarazione sulla stampa dell'Assessore Marguerettaz, che
afferma:
"nelle prossime settimane procederemo ad un momento di
raccordo fra il tavolo tecnico e quello politico regionale..."
- perché nel frattempo erano state avviate delle trattative, così
era stato riferito in Consiglio, fra la Giunta e i rappresentanti
societari della "Courmayeur Mont Blanc Funivie" -
"...
e
presumibilmente in ottobre con un incontro pubblico verranno
presentate le conclusioni e le proposte"
.
Oggi siamo alla vigilia dell'apertura della stagione invernale e
non sappiamo se questo periodo di tempo passato a discutere qui in
Consiglio di tali iniziative, vedendo sugli organi di informazione
che qualcosa si stava muovendo, è servito a qualcosa, cioè se le
nostre preoccupazioni che avevamo espresso all'inizio di quest'anno
si sono concretizzate in qualche scelta concreta, anche perché le
dichiarazioni dei vari esponenti di Giunta hanno sempre rassicurato
sul fatto che a breve sarebbero state presentate delle proposte e
delle azioni concrete, che avrebbero permesso un cambiamento dei
rapporti fra la società e il comprensorio e soprattutto un rilancio
dello stesso comprensorio, che è la cosa più importante. Questa è
la situazione, per questo ho presentato di nuovo l'interpellanza,
con cui chiediamo gli incontri che sono stati effettuati dal gruppo
di lavoro, quindi se c'è stato un raccordo fra il tavolo tecnico e
il tavolo politico, se questo raccordo ha portato a una
presentazione di proposte e se tali proposte - visto che
giungeranno in un momento successivo all'apertura della stagione
invernale, nonostante le dichiarazioni che erano state fatte e che
dicevano che tutto sarebbe stato fatto prima della stagione
invernale - sono già individuabili, se nel frattempo si pensa che
l'apertura della stagione invernale non porterà gli stessi problemi
che c'erano in passato. Infine, la cosa più importante nell'ottica
della massima trasparenza e del rapporto corretto che era stato
instaurato nel periodo di Pasqua di quest'anno, se non è il caso di
fare al più presto un incontro pubblico dove spiegare cosa ha fatto
tale gruppo di lavoro e quali sono stati gli intendimenti portati
avanti in questo anno dalla Giunta regionale, quindi dal tavolo
tecnico e dal tavolo politico, in modo che anche gli utenti, che
sono quelli che beneficiano della buona o cattiva gestione del
comprensorio da parte della società funiviaria, possano capire le
scelte portate avanti e le proposte che saranno poste in essere per
rilanciare il comprensorio sciistico così importante per la nostra
Regione.
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Come ha ricordato precedentemente, il collega
Lanièce ha fatto diverse iniziative su tale argomento, peraltro,
per quanto concerne i contenuti del gruppo di lavoro, questi erano
stati da me riassunti nel settembre 2005 in questo Consiglio, per
cui non ritornerò su quegli elementi. Il collega Lanièce chiede
cosa è stato fatto anche perché ha citato dichiarazioni del
Presidente, dell'Assessore Marguerettaz e io vorrei soffermarmi in
particolare su quella che è stata citata, relativa ad un periodo
temporale che era stato ipotizzato, dell'ottobre scorso. In realtà,
di cose se ne sono verificate, io stesso con l'Assessore
Marguerettaz e il Presidente Caveri il 14 ottobre scorso abbiamo
incontrato il Presidente dell'intera "holding" della società
"Compagnie des Alpes" e in tale occasione ci è stato annunciato un
cambiamento al vertice della società di gestione del comprensorio
di Courmayeur, con l'affidamento al Dott. Nicholas Perretta della
responsabilità della "Compagnie", cosa che si è verificata secondo
quanto ci era stato annunciato. Si è trattato di un colloquio
cordiale, nel corso del quale sono state esaminate alcune
situazioni della stazione, in particolare quelle che avevano
destato discussioni critiche e anche qualche incomprensione, perché
credo che alla fine le ragioni non siano tutte dalla stessa parte,
probabilmente. Il problema è che c'è necessità di parlarsi e di
comprendersi, questa è la verità! È stata confermata nel corso
della riunione la volontà, già espressa e riassunta dal gruppo di
lavoro, di provvedere ad investimenti nel comprensorio. Nel corso
di incontri fatti con il gruppo di lavoro, la "Compagnie des Alpes"
si era detta disponibile a fare investimenti nel comprensorio a
condizione che venisse risolto un problema primario: quello
dell'arroccamento, che è il vero nodo cruciale, quindi era stato
detto che gli interventi sarebbero stati subordinati alla
modernizzazione e al potenziamento degli impianti di arroccamento.
Da questo punto di vista, tale impegno potrà essere onorato, perché
finalmente i lavori per il nuovo impianto di Dolonne sono giunti al
via, dunque una delle condizioni auspicate, che si poneva come
elemento ostativo rispetto a tutta una serie di considerazioni, è
stata rimossa, quindi si determineranno delle condizioni ottimali
per poter procedere sotto questo punto di vista.
La Giunta non ha incontrato il gruppo di lavoro, perché tale
incontro si farà, ma solo a seguito di una prima presa di contatto
che vogliamo avere con il nuovo responsabile; purtroppo le agende
di tutti sono "complicate", ma nel corso della prossima settimana
avremo questo primo incontro, che ci servirà a verificare alcune
questioni relative al mantenimento degli impegni citati dal punto
di vista pratico. La disponibilità, già annunciata, ad una
collaborazione sul territorio con i diversi attori... questo nel
quadro di un rapporto chiaro e nel rispetto dei ruoli di ognuno,
però la "Compagnie des Alpes" si è detta disponibile anche ad
aprire una pagina nuova di interlocuzione con i soggetti operativi
sul territorio, in particolare con gli albergatori. Provvederemo in
quella sede d'incontro con il Dott. Perretta ad ipotizzare una
serie di incontri, perché gradiremmo che per parte sua la
"Compagnie des Alpes" partecipasse agli incontri che faremo con
altri soggetti. È evidente che tutto ciò non poteva essere fatto
prima, perché si doveva consentire al nuovo "management" di
conoscere anche la situazione, perché è vero che questo Signore era
già stato in passato a Courmayeur sotto altre vesti, ma aveva
necessità di conoscere la situazione e di avere un primo contatto
con il territorio. Ciò detto, è evidente che vi sono delle
questioni da regolare, ma che queste potranno esserlo solo a
condizione che tutti i soggetti interessati si muovano in modo
sinergico e ognuno sulla base dei suoi ruoli e nel rispetto di
quelli degli altri.
È stato chiesto se quest'anno si ripeteranno i problemi che si
sono verificati lo scorso anno. Non possiedo la "sfera di
cristallo", ma ritengo ragionevolmente che dovrebbero essere
superati, perché sono stati frutto di situazioni eccezionali che,
per fortuna, sembrano non riprodursi; sono stati frutto anche di
una mancanza di dialogo che per varie ragioni c'è stata. Per gli
incontri che abbiamo avuto, questo dialogo ci è stato assicurato
voler essere presente in futuro, mi sembra che il gruppo di lavoro
abbia avuto una sua utilità, perché già gli incontri fatti in
quella sede hanno portato delle valutazioni meno rigide rispetto al
passato, anche con gli interlocutori del passato che oggi non ci
sono più. Penso che il comprensorio necessiti di una corretta
partecipazione e della concorrenza di tutti per poter funzionare,
perché alla fine l'invito che noi dobbiamo fare lo dobbiamo fare
agli uni e agli altri soggetti ed è evidente che se non c'è
capacità di dialogo, di incontro, di comprensione dei reciproci
problemi, è difficile andare avanti. Solo a seguito di questo
incontro con il responsabile della "Compagnie des Alpes"
incontreremo il gruppo di lavoro, che da noi vorrà delle risposte e
le vorrà sulla base degli interlocutori attuali. Fatto tale
incontro con il gruppo di lavoro, che avrà un carattere
esplorativo, ma anche tecnico, confermo l'intenzione mia, del
Presidente e dell'Assessore Marguerettaz di fare un incontro
pubblico con la comunità di Courmayeur, nel corso del quale - lo
dico qui pubblicamente - auspico che si parli di queste situazioni
dell'organizzazione generale del comprensorio... insomma
attenendoci ai temi che poi il gruppo di lavoro correttamente ha
affrontato.
Per quanto riguarda la richiesta effettuatami dal collega
Lanièce sulle nostre idee rispetto al rilancio del comprensorio,
considerato che abbiamo messo in piedi un soggetto operativo che
doveva occuparsi di fare delle proposte, credo sia da quelle che
dobbiamo partire, perché, se lo avessimo messo in piedi e ne
avessimo noi di alternative, saremmo poco rispettosi di un lavoro
che è stato fatto. Si può poi condividere il tutto o una parte di
questo, ma mi sembra corretto che, una volta conosciuto il raggio
operativo della "Compagnie des Alpes", si incontri il gruppo di
lavoro, cosa che penso faremo subito dopo l'incontro con il Dott.
Perretta, poi provvederemo a fare un incontro con la popolazione
per dire quali sono le nostre valutazioni rispetto a tutto
questo.
Presidente - La parola al Consigliere Lanièce.
Lanièce (SA) - Siamo nel periodo natalizio quindi siamo buoni
nella risposta e speriamo che questa dichiarazione di buoni intenti
corrisponda alla verità e a breve potremo tutti sapere le scelte
che si propongono per rilanciare dignitosamente il comprensorio
sciistico di Courmayeur. Condividiamo che occorre mettere in campo
tutti gli attori e che tutti gli attori devono dialogare fra di
loro, ma quello che ho sottolineato in tale iniziativa erano
proprio i tempi che si allungano, perché in questo caso occorreva
cercare di dare le prime indicazioni prima che iniziasse la nuova
stagione, anche nel rispetto di tutte quelle persone che hanno
apprezzato la volontà di creare un gruppo di lavoro, gruppo che ha
elaborato una relazione di cui l'Assessore ci ha riferito
nell'ultima iniziativa riguardante tale problema nel mese di
settembre. Proprio nel rispetto di tutte queste persone che hanno
partecipato - e gli stessi Assessori per la prima volta hanno detto
che si vedeva una nuova partecipazione di tutta la comunità di
Courmayeur e della Valdigne a tale problema, per la prima volta
tutti quanti si erano messi attorno a un tavolo per risolverlo -,
di fronte a questa situazione avremmo sperato che le soluzioni
arrivassero in tempi più celeri.
Prendiamo per buono il fatto che a breve vi sarà tale nuovo
incontro con il nuovo responsabile e che subito dopo vi sarà
l'incontro con il gruppo di lavoro, in modo che dopo questi 2
incontri si possa stilare un elenco delle priorità degli interventi
da effettuare, altrimenti parliamo senza concretizzare nulla. Su
"La Stampa" si parla di euroregioni, di volontà, ma non sappiamo se
vi è qualcosa di vero sotto, perché in quel caso è giusto portarlo
a conoscenza del Consiglio, anche perché da parte della "Stella
Alpina" non c'è nessuna volontà di fare ostruzione o
strumentalizzazione, anzi abbiamo sempre dato la nostra
disponibilità per discutere i problemi e dare il nostro piccolo
contributo. Per noi l'importante è che al più presto si sappia cosa
si vuole fare per rilanciare il comprensorio di Courmayeur e che
nel contempo si organizzi questa riunione pubblica, perché è giusto
che gli utenti che per primi subiranno le conseguenze di certe
scelte siano informati. Come è stato positivo il fatto che abbiate
organizzato un incontro pubblico a Pasqua di quest'anno è giusto
che venga fatto un incontro pubblico dove spiegare cosa tale gruppo
di lavoro ha relazionato, quali sono le scelte che
l'Amministrazione regionale e quella comunale insieme a "Finaosta"
vogliono intraprendere per rilanciare questo importante
comprensorio sciistico. Ci auguriamo che al più presto l'Assessore
porti a conoscenza del Consiglio le risultanze di tali incontri,
perché penso sia importante venire a conoscenza di quali sono le
volontà, visto il tempo messo a disposizione, che mi sembra un
tempo più che sufficiente per delineare certe scelte. È giusto
anche che questo consesso sia informato, in modo da discutere sulle
scelte che si vogliono intraprendere per rilanciare il
comprensorio, cosicché tutti possano avanzare delle critiche oppure
complimentarsi con le scelte portate avanti, in modo che abbiano il
consenso delle forze politiche qui presenti, che tutte hanno a
cuore il rilancio di una stazione importante per il nostro
turismo.
Presidente - Sono le 12,51, ci aspetta un intenso pomeriggio,
penso che possiamo concludere qui i lavori della seduta
antimeridiana, lavori che riprenderanno alle 15,30 con l'esame del
punto n. 24 all'ordine del giorno: approvazione del piano regionale
economico finanziario per l'anno 2006.
La seduta è tolta.
---
La seduta termina alle ore 12 e 52 minuti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK