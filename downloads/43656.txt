Consiglio Regionale della Valle d'Aosta - Oggetto del Consiglio n. 877 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 877 del 22 settembre 2021 - Resoconto
OGGETTO N. 877/XVI - Interpellanza: "Problematiche inerenti
l'aggiornamento della graduatoria degli educatori del Convitto di
Aosta".
Bertin (Presidente) -
Punto n. 38. Per l'illustrazione,
ha chiesto la parola il consigliere Carrel a cui passo la
parola.
Carrel (PA) -
Torniamo a parlare di scuola, come gruppo
consiliare, abbiamo iniziato questo percorso il 4 novembre del 2020
nel chiedere appunto come pensavamo di operare con la realizzazione
delle graduatorie regionali. Purtroppo, nonostante un'altra
interpellanza del mese di maggio, i problemi che temevamo potessero
arrivare poi si sono presentati puntualmente a fine agosto e nei
primi giorni di settembre impedendo poi agli insegnanti di prendere
il loro posto e le loro cattedre alla partenza della scuola.
Ricordo che comunque ci sono degli insegnanti che hanno dovuto
lavorare, hanno dovuto fare degli orari senza sapere quali fossero
i loro colleghi, ovviamente con mille difficoltà. Questo è un tema
su cui ci soffermiamo ma poi sono sicuro che si soffermeranno anche
altri colleghi, ma su cui tengo a porre l'accento proprio perché se
avevamo compreso la non possibilità di aggiornare con il resto
d'Italia le graduatorie provinciali o regionali qualsivoglia e di
prendersi comunque un anno in più, ovviamente quest'anno, secondo
noi, doveva essere gestito meglio e dovevamo arrivare sicuramente
quest'anno, che ha già altre problematiche e molte altre
problematiche, tra cui anche quella del
green pass
nella
scuola, sicuramente più pronti. All'interno di questo scenario ci
sono state segnalate delle problematiche riguardanti delle persone,
degli educatori e delle educatrici che erano in graduatoria sino a
quest'anno nel Convitto Chabod.
Mi spiego meglio: nel 2017 queste persone che avevano e hanno
una laurea classificata L18 potevano essere inserite nelle
graduatorie poi con l'ultimo aggiornamento, cioè l'aggiornamento
del 2021. Questo non è più stato possibile in quanto dovevano
frequentare un corso di aggiornamento di francese e ho qui una
risposta della Sovrintendente nella quale si dice che, non avendo
ottenuto delle risposte dal Ministero sull'equiparazione tra la
laurea L18 o 18, perché anche qui non si capisce bene se è L18 o
18, ma comunque con questa classe di laurea con la L19 non hanno
potuto partecipare al corso di francese e quindi non sono potuti
entrare nella graduatoria regionale.
Oggi mi dicono essere state tutte comunque chiamate in servizio
come supplenti, però è un'anomalia che non va assolutamente bene,
non va assolutamente bene soprattutto se queste persone hanno
frequentato l'Università della Valle d'Aosta, hanno fatto un corso
di laurea che si dice bilingue e si trovano di fatto a essere
escluse dalla graduatoria regionale della Valle d'Aosta in quanto
dovevano fare un aggiornamento di francese che non hanno potuto
fare per delle norme che sì, sono ministeriali, ma che non sono
state scritte in questo periodo, ma sono ben più vecchie e datate e
quindi si doveva, secondo noi, agire in altro modo e cercare di
trovare una soluzione. Volevamo quindi con questa interpellanza
comprendere quali fossero le motivazioni e le problematiche
inerenti a queste persone, se vi sia la volontà e se vi sia la
possibilità in qualche modo di intervenire per reinserirle nelle
graduatorie regionali, insisto, non perché cambi contrattualmente
qualcosa in questo momento, ovviamente loro hanno avuto 15-20
giorni in meno di lavoro, ma in questo momento poco cambierebbe da
questo punto di vista, ma concettualmente accettare che queste
persone siano escluse dalle graduatorie regionali dal mio e dal
nostro punto di vista è sbagliato.
Volevamo anche chiedere se vi sono stati altri casi di personale
docente che prima di questo nuovo aggiornamento potevano far parte
delle graduatorie regionali e invece nel 2021 non sono potute
rientrare per delle nuove regole. Questa ovviamente è una questione
che ci preoccupa, anche perché andremmo così a perdere un
savoir-faire
, una competenza che si è creata negli anni e
questo assolutamente dobbiamo cercare di evitarlo per quanto
possibile, soprattutto in un mondo dove appunto abbiamo bisogno di
stabilizzare questi docenti, di stabilizzare e dare dei programmi
che siano più coerenti e fermi possibili anche per l'istruzione dei
nostri giovani. Chiudo questa interpellanza poi chiedendo quali
sono i disservizi che hanno dovuto subire le famiglie a causa di
questi ritardi dettati dalla piattaforma INVA, da mille problemi
che abbiamo già sviscerato durante tutto l'anno e che, purtroppo,
ripeto, come gruppo, avevamo già posto all'attenzione di questo
Consiglio e, ahimè, non ci sbagliavamo.
Presidente -
Risponde l'assessore Caveri.
Caveri (VdA Unie) -
Questo è un classico caso in cui si
può dire:
dura lex sed lex
, nel senso che questi cinque
candidati che possiedono la laurea in Scienza dell'educazione alla
formazione come lei ricordava, si chiama classe 18 del previgente
ordinamento, effettivamente sono incorsi in questa vicenda di
interpretazioni normative rispetto alla quale, tra l'altro, noi
abbiamo dovuto applicare le leggi e quando abbiamo chiesto al
Ministero, che è comunque depositario della materia, come lei ha
ricordato, non abbiamo avuto risposte e naturalmente torneremo,
come si suol dire, all'attacco, ma al momento, come cercherò di
spiegare, non esistevano delle vie d'uscita. In realtà, non c'è
stato un aggiornamento delle graduatorie, le graduatorie d'istituto
costituite e gestite direttamente dalle istituzioni scolastiche ed
educative, in questo caso il Convitto, hanno cessato la loro
validità con l'avvento delle nuove graduatorie provinciali per le
supplenze GPS, da noi in realtà è GRS perché è un acronimo a cui a
"provinciali" ovviamente si sostituisce "regionali".
Le procedure di istituzione di queste GRS da cui discendono
anche le nuove graduatorie d'istituto, utili solo per la
sostituzione del personale che si assenta, sono in capo agli uffici
scolastici e non alle singole scuole. Queste nuove graduatorie sono
state disciplinate in prima applicazione dall'ordinanza del
Ministro dell'istruzione n. 60 del luglio 2020. I requisiti di
accesso a queste graduatorie relative ai posti del personale
educativo sono stabiliti dall'articolo 3, comma 8, dell'ordinanza.
Questo comma indica espressamente quali siano le lauree sia
dell'attuale, sia del vecchio ordinamento utili per l'accesso alla
cosiddetta "seconda fascia delle graduatorie". Fra le lauree
elencate non è presente la laurea in scienze dell'educazione della
formazione classe 18 del previgente ordinamento, mentre è prevista
la laurea in scienza dell'educazione e della formazione oggi
definita L19. Questa è la ragione per la quale, sebbene fossero
stati inseriti dal Convitto nelle vecchie graduatorie d'istituto,
gli aspiranti in possesso della laurea del previgente ordinamento
18 sono stati esclusi dalla Sovrintendenza da queste nuove
graduatorie.
Vorrei aggiungere un elemento che forse può essere utile al
dibattito e forse per dipanare in futuro la matassa: nella
formazione delle previgenti graduatorie d'istituto il Convitto,
come dicevamo, aveva consentito l'inserimento anche dei possessori
della laurea 18 ritenendo applicabile il decreto interministeriale
9 luglio 2009 che riguarda l'equiparazione delle lauree vecchio
ordinamento e le lauree del vigente ordinamento. In proposito
occorre però evidenziare che, nell'ambito di un contenzioso non
identico, non è la stessa fattispecie, la Sovrintendenza aveva già
interessato il Ministero dell'Istruzione per verificare la
rispondenza del suo operato e le vigenti disposizioni in materia di
validità dei titoli di laurea per l'accesso all'insegnamento
acquisendo - siamo nel 2014 - il parere del Capo Dipartimento
dell'istruzione. Nel parere ministeriale è stato evidenziato come
il DL 9 luglio 2009 sia stato emanato, in applicazione
dell'articolo 9, comma 6, della legge n. 341/1990, il quale prevede
l'adozione di decreti che dichiarino le equipollenze fra i diplomi
universitari e quelle fra i diplomi di laurea al fine esclusivo
dell'ammissione ai pubblici concorsi per l'accesso alle qualifiche
funzionali del pubblico impiego.
In riferimento al suddetto contenzioso, questo è il cuore, la
Corte di appello di Torino si è espressa a favore
dell'Amministrazione regionale e quindi si è contestata
l'equipollenza dei titoli. Ora, è del tutto evidente che si tratta
di una situazione leggermente diversa ma in cui addirittura la
Magistratura si è già espressa. Prima di concludere rispondo
velocemente alle altre domande, se vi siano altri casi di persone
che hanno avuto un aggiornamento in negativo. Ci risulta un solo
caso di un escluso dalle graduatorie regionali che era stato
incluso dalla scuola nelle previgenti graduatorie d'istituto ma è
già in corso un contenzioso di tipo giudiziario.
"Se sia intenzione dell'Amministrazione reintegrare queste
persone". La questione non può essere posta in questi termini
perché l'Amministrazione è tenuta, tra l'altro, come lei sa, questo
è un tipo di svolgimento di tipo tecnico nel quale evidentemente
l'Assessore non può andare lì e imporre la sua volontà, la
questione non può essere posta perché siamo tenuti ad applicare la
disciplina che regola i requisiti di accesso alle procedure di
reclutamento e non può liberamente la nostra Amministrazione
scegliere se reintegrare o meno dei soggetti, anche se hanno
acquisito, e su questo lei ha ragione e non ci piove, competenze e
professionalità. È un fatto estremamente doloroso, infatti la
logica sarà quella - lo anticipo - assieme al senatore Lanièce,
che, tra l'altro, è Vicepresidente della Commissione che si occupa
di istruzione far presente che questa è effettivamente, rispetto
alla nostra modellistica, un'anomalia. È vero anche che abbiamo un
po' di tempo per poter trattare questa questione non avendo la
certezza di risolverla perché, come lei osservava, le persone
interessate hanno ottenuto la supplenza per il 2021-2022 come fuori
graduatoria.
"Quali siano stati i disservizi": nessun disservizio perché i
posti del Convitto fin dal 13 di settembre sono stati coperti,
quindi non c'è stato alcun di servizio. Ne parleremo, come lei sa,
per rispondere alla 15, alla 16 e alla 41 dal 13 settembre le
scuole dell'infanzia e primaria erano a pieno regime anche insieme
al Convitto, mentre per le scuole secondarie ricorderò le ragioni
che ci hanno portato purtroppo ad avere una settimana di ritardo e,
come voi sapete, da ieri - tranne piccolissimi casi - la scuola è
tornata alla normalità, ma credo che ne parleremo più avanti nel
corso di questo Consiglio.
Presidente -
Per la replica, ha chiesto la parola il
consigliere Carrel, ne ha facoltà.
Carrel (PA) -
Grazie Assessore. Con il collega Perron ci
siamo confrontati prima di agire con le varie interpellanze proprio
per evitare di trattare tutti gli stessi temi e per cercare di
suddividerci gli argomenti che toccano la scuola proprio perché ci
sembrava giusto e anche per chi ci ascolta corretto andare a
focalizzarsi sui vari aspetti.
Capisco la situazione, ma queste persone, dal mio punto di
vista, hanno bisogno di risposte e l'Amministrazione deve insistere
per cercare di avere delle risposte dal Ministero, anche perché -
mi corregga se sbaglio - il prossimo anno dobbiamo riaggiornare le
graduatorie visto che abbiamo perso un anno, adesso lo
riaggiorniamo dopo un anno, quindi sarebbe bene che il prossimo
anno queste persone tutte vengano reinserite all'interno delle
graduatorie proprio perché perdiamo delle professionalità, perdiamo
delle persone che sono già formate per fare questo lavoro, che è un
lavoro molto delicato e che non tutti possono fare, al contrario di
quanto si può e si tende spesso a pensare.
È un danno quindi alla nostra scuola, alle nostre future
generazioni e sicuramente alla Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK