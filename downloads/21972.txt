Consiglio Regionale della Valle d'Aosta - Oggetto del Consiglio n. 1676 del 20 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1676 del 20 dicembre 2005 - Resoconto
OGGETTO N. 1676/XII - Definizione delle modalità di fruizione
dei servizi di trasporto da parte di persone disabili.
(Interpellanza)
Interpellanza
Preso atto che con la deliberazione n. 949 del 17/03/2003 la
Giunta regionale ha approvato i criteri le modalità di accesso e di
fruizione dei servizi di trasporto da parte di persone
disabili;
Concordando con la necessità di razionalizzare e meglio
organizzare detto servizio, più che utile e davvero indispensabile
alle persone disabili;
Ritenendo tuttavia che l'organizzazione dei servizi deve
essere rispondente alle reali esigenze dei fruitori, evitando di
concepirla in modo troppo formale e burocratico;
Rilevato in particolare che la deliberazione indica modalità
restrittive per quanto concerne i servizi riferiti a distanze
superiori ai 200 chilometri, concesse in numero insufficiente, come
ci è stato fatto presente, rispetto alle effettive esigenze
dell'utenza;
Considerato che deve essere assicurata la prestazione di
servizi con distanze superiori ai 400 Km di distanza dal territorio
regionale, sempre inevitabilmente in riferimento a prestazioni che
non possono essere fruite in altre strutture più vicine;
Rilevato altresì, che si rende necessario assicurare che
questi servizi possano essere fruiti anche in giornate festive e
domenicali;
Osservato che sembrerebbe necessario che altri dettagli
organizzativi di tali servizi debbano essere opportunamente
riesaminati per migliorarne l'intervento, quali quelli previsti
agli articoli 3 e 8 della sopraccitata delibera e quelli relativi
agli orari del servizio di trasporto;
i sottoscritti Consiglieri regionali
Interpellano
l'Assessore regionale competente per sapere:
1) se condivide le osservazioni relative alla necessità di
modificare, ulteriormente, previa verifica, quanto disposto in
delibera, per venire concretamente incontro alle reali e attuali
esigenze dei disabili e quali sono i suoi intendimenti in
merito;
2) se ritiene possibile che si possa pervenire in tempi
rapidi a tali verifiche e alle decisioni che ne potranno
conseguire, in considerazione delle specifiche e particolari
difficoltà nelle quali si trovano i destinatari ed i fruitori dei
servizi.
F.to: Lanièce - Salzone - Viérin Marco - Comé
Presidente - La parola al Vicepresidente Lanièce.
Lanièce (SA) - Abbiamo voluto presentare questa iniziativa per
chiedere delle delucidazioni in merito allo svolgimento del
servizio di trasporto dei disabili, che è attivo da diversi anni
anche con buoni risultati, ma - proprio alla luce di alcune
informazioni che ci sono state sottoposte - vorremmo capire se ci
sono margini di miglioramento. In effetti, organizzare meglio i
servizi per i disabili è sicuramente un'intenzione positiva; che
l'intendimento sia questo è fuor di dubbio, quindi concordiamo
sulla deliberazione che era stata fatta il 17 maggio 2003, che
aveva individuato dei parametri.
Ci è parso importante osservare che, seppure solo in parte, i
disabili interessati partecipano alle spese di gestione di questo
servizio e anche questo ci pare positivo, anzi, edificante.
Tuttavia dobbiamo rilevare che talvolta anche la migliore delle
intenzioni - come sottolineato prima - al vaglio della
strutturazione burocratica può incontrare alcuni impedimenti. È
proprio in questa ottica che abbiamo voluto presentare tale
iniziativa per sottoporre all'attenzione dell'Assessore alcuni
rilievi, sui quali chiederemo se c'è la volontà e la possibilità di
intervenire. Infatti, nell'intento di declinare perfettamente
modalità di intervento, si finisce con il fissare dei tetti e dei
limiti restrittivi trasformando il migliore dei provvedimenti in
una scelta che qualche volta può creare delle insoddisfazioni.
Osserviamo, in particolare, che un utente che necessiti di
fruire di un servizio o di una visita in una località distante
oltre 400 km. dalla Regione non può fruire del servizio stesso e si
deve accollare spese e organizzazione in proprio. Mi pare opportuno
evidenziare che nessun utente disabile trova agevole sottoporsi a
visite, controlli, esami o altro in località troppo distanti; il
che significa che quando e se dovesse sottoporsi a visite,
controlli o esami in località più distanti, lo farebbe per assoluta
necessità e per poter fruire di prestazioni che non gli sono
garantite in località più vicine. Se anche al momento non
individuassimo tra i servizi e le prestazioni di cui hanno bisogno
gli utenti valdostani disabili la necessità immediata che qualcuno
debba o possa compiere percorsi più lunghi, indicare una norma
tassativa è sempre negativo. Rispetto a questo problema potrebbe
forse bastare inserire nel deliberato che riguarda la distanza
chilometrica un riferimento ad una possibile deroga a fronte di
situazioni non previste, straordinarie e documentate, a fronte
delle quali l'utente possa fruire del servizio e delle prestazioni
di cui necessita, indipendentemente dai chilometri di distanza.
Questo è un esempio. Se comunque l'Assessore non accettasse il
principio, che ci spinge a chiedere una deroga, potrebbe pur sempre
modificare l'articolato della deliberazione, modificando il
chilometraggio di riferimento, anche se poi questo problema si
potrebbe riproporre, perché se questo fosse stabilito a 400,
potrebbe esserci la sede di un istituto che cura un disabile che si
trova magari a 600 km.. Per noi sarebbe molto meglio inserire
questa possibilità di deroga, indipendentemente dal chilometraggio
che regola la distanza fino alla quale il disabile può recarsi per
farsi visitare.
Oltre a questo problema che sottende un principio di
flessibilità, si potrebbe anche evitare che le prestazioni siano
fruibili in un numero limitato nel corso dello stesso mese... ad
esempio si parla che si possono fare delle visite con il limite di
una visita al mese per tutto l'anno: quindi un altro esempio di
flessibilità potrebbe essere quello di permettere... lasciando
fisso il limite di 12 visite all'anno, di poter eventualmente
effettuare, in caso di necessità, più di una visita in un singolo
mese; per cui, fissato il tetto di 12 volte all'anno, si renderebbe
possibile per il disabile il poter effettuare delle visite anche 2
volte in un mese.
Questi sono alcuni aspetti sui quali abbiamo voluto interpellare
l'Assessore, nello spirito di migliorare un servizio già positivo,
ma - come dicevo prima - in merito al quale si possono migliorare
alcuni aspetti, tenuto conto che gli utenti di questo servizio sono
i disabili, e quindi sarebbe opportuno evitare di creare ulteriori
barriere. Penso che i diversamente abili debbano essere messi nelle
stesse condizioni di poter fruire di tutti i servizi di cui
usufruiscono i normodotati. In questa ottica - che spero sia capita
dall'Assessore - abbiamo sottoposto questi rilievi che ci sono
pervenuti: per vedere se è possibile migliorare questo servizio che
è positivo, ma che in alcuni passaggi necessita di un opportuno
miglioramento.
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Certo, i margini di miglioramento ci sono sempre
ed è evidente che bisogna ricercarli; infatti, al fine di
razionalizzare e coordinare le politiche di intervento a favore
della disabilità, l'Amministrazione regionale aveva già con
deliberazione n. 1245/2005 costituito un gruppo di lavoro
interistituzionale operante su 2 livelli, uno tecnico e uno con
degli aspetti anche di carattere politico, nel cui ambito si stanno
affrontando le problematiche relative al trasporto disabili. Sulla
base delle risultanze che produrrà il lavoro di questo gruppo sarà
possibile definire le eventuali modifiche da apportare
all'organizzazione dell'attuale servizio trasporto disabili e
modificare anche i contenuti della deliberazione che il collega
Lanièce ricordava prima, deliberazione n. 949/2003.
Ci sono però alcune questioni di cui bisogna tenere conto e non
ne deve tener conto l'Assessore o la Giunta, ma ne deve tener conto
il Consiglio, prendendo atto di alcune situazioni. Ci sono alcune
criticità - e colgo questa occasione per sottoporle all'attenzione
dei colleghi - che caratterizzano il servizio trasporto disabili
che, su un arco abbastanza breve, un triennio, ha fatto registrare
una crescita esponenziale dell'utenza, passando da 269 fruitori del
2002 a 360 nel 2003, a 441 nel 2004 e siamo giunti agli attuali
578: questo ha comportato un considerevole aumento dei viaggi
giornalmente richiesti ed effettuati, che hanno raggiunto una media
di 270 viaggi al giorno e un correlativo aumento della spesa che,
nel 2005, giungerà a sfiorare la cifra di 1,9 milioni di euro.
Ricordo che nell'ultimo bilancio che abbiamo approvato nella
scorsa seduta di Consiglio, la quota messa a disposizione del
trasporto dei disabili è più alta rispetto all'assestato del 2005.
I limiti ci sono, ne siamo consapevoli, perché so devono fare i
conti con le risorse disponibili. Mi si potrà dire che basta
prevederne di più di risorse disponibili; ma si devono fare i conti
anche con la capacità fisica di rendere un servizio, perché la
ditta o le ditte che svolgono il servizio hanno partecipato ad una
gara di appalto che aveva certi numeri e oggi ci troviamo con altri
numeri. Bisogna tener conto che, ogni limite noi si vada a fissare
- come diceva il collega Lanièce -, troverà comunque qualcuno che
non lo troverà gradito e che troverà delle necessità di
modificarlo. Appare poi intuibile che la gestione di una mole così
imponente di servizi, che richiedono l'uso di 50 mezzi di varie
dimensioni, esige - sempre di più, peraltro - che vengano imposte e
rispettate alcune regole organizzative, che - giova sottolinearlo -
non sono applicate in modo formale e burocratico ma, per quanto
possibile, con spirito di comprensione delle particolari esigenze
di un'utenza di cui sono note le peculiari difficoltà.
Credo che il ragionamento che si deve fare non è dell'eventuale
disservizio, che non c'è, perché magari uno dà una risposta
sbagliata, ma se l'organizzazione nel suo complesso funziona...
vengono citati - adesso sarebbe lungo fare una disamina di tutta la
deliberazione - gli articoli, ma per quanto riguarda l'articolo 8
concernente i termini per l'inoltro delle richieste di servizi, il
preavviso di 24 ore per richiedere i viaggi da effettuarsi nel
territorio regionale risulta il minimo indispensabile per
consentire una corretta programmazione dei servizi, che non di rado
raggiungono i 300 giornalieri. Certo si può fare meglio, ma qui
bisogna inventarsi un sistema altro e diverso di prenotazione e di
servizio.
Il preavviso di 7 giorni per richiedere i servizi fuori Valle è
giustificato dalla diversa procedura che deve essere messa in opera
al fine di autorizzare preventivamente viaggi mediamente costosi e
aventi carattere di straordinarietà; in ogni caso gli uffici
valutano di norma positivamente anche le richieste presentate in
ritardo, quando - come previsto dallo stesso articolo 8 - siano
motivate da ragioni di urgenza. Il collega Lanièce ha dimostrato di
aver letto con attenzione la deliberazione, quindi ha visto che ci
sono una serie di eccezioni che consentono interventi di questo
genere. Non voglio tornare su questo, ho già detto più o meno
tutto; dico che in merito alle istanze volte ad estendere
ulteriormente i servizi fuori Valle e fuori orario il giorno
festivo vi è la massima disponibilità a valutare l'eventuale
accoglimento, visto che si tratta di una materia delicata.
Abbiamo questo gruppo di lavoro che produrrà dei risultati, però
dobbiamo fare un ragionamento alla luce delle risorse disponibili,
perché ci possiamo dire tante cose ma, alla fine, quando parliamo
di bilancio diciamo che non ci sono i soldi per gli investimenti,
non c'è quello, non c'è quell'altro... però poi, qui, parliamo di
spese correnti che sono andate in crescita esponenziale e se
vogliamo continuare su questa strada - e non abbiamo niente in
contrario a farlo - vorremmo che fosse valutato positivamente un
impegno nell'andare a rafforzare delle spese che non sono di
investimento, ma sono quelle famose spese correnti che ingessano i
bilanci, che hanno tuttavia una certa utilità e che vorremmo che
politicamente venissero riconosciute anche in altri momenti del
dibattito di carattere generale, non solo nello specifico.
Presidente - La parola al Vicepresidente Lanièce.
Lanièce (SA) - Abbiamo preso atto della risposta dell'Assessore.
Il fatto che ci sia questo gruppo di lavoro che sta analizzando fra
le varie materie anche quella riguardante il servizio di trasporto
disabili è considerato un aspetto positivo, perché sicuramente
questo gruppo di lavoro potrà darci delle indicazioni sulla
possibilità di modificare in meglio questo regolamento che era
l'oggetto della nostra interpellanza.
Riteniamo che una modifica facile da fare sia quella di
prevedere, come è stato previsto all'articolo 8, la possibilità in
casi specifici e debitamente motivati di derogare a quanto
indicato, e di fare la stessa cosa per il chilometraggio e il
numero dei viaggi mensili. Questo potrebbe essere un piccolo
intervento modificativo collegato anche ad un controllo, perché
deve essere debitamente motivata la richiesta di deroga, ma che
verrebbe incontro alle varie istanze che provengono dal mondo dei
disabili.
Giustamente l'Assessore ha fatto notare che bisogna tener conto
delle risorse a disposizione; penso che questo gruppo di lavoro
farà uno studio approfondito, farà un'analisi di costi e benefici e
terrà conto del fatto che sono cresciuti i servizi di trasporto.
Penso che sia opportuno verificare se, a fronte di questo numero
crescente di servizi di trasporto, è anche cresciuto il numero dei
disabili, perché se cresce il numero dei disabili, questo è una
conseguenza, mentre se il numero dei disabili rimane lo stesso e
incrementa di molto il numero dei trasporti... allora ci dobbiamo
interrogare. Bisogna vedere se a questi dati che ci ha fornito
l'Assessore corrisponde, in questi anni, un incremento o meno dei
disabili, in modo da potersi rapportare e capire il perché di
questo incremento o se invece ciò è dovuto al fatto che c'è un
maggior numero di disabili. Sicuramente su questo problema
riteniamo che ci sia da fare un approfondimento e il fatto che sia
stato predisposto un gruppo di lavoro dimostra che da parte
dell'Assessore c'è l'intenzione di verificare se è possibile
introdurre dei miglioramenti.
Il primo miglioramento da introdurre è quello di prevedere -
come all'articolo 8, anche per l'articolo 3 - la possibilità di
derogare in casi specifici e debitamente motivati, provvedimento
che terrebbe conto delle istanze che i disabili hanno sollevato, e
poi chiediamo all'Assessore di portare nella Commissione
competente, una volta che il gruppo di lavoro avrà ultimato la sua
analisi, le risultanze dello studio per capire se ci sono gli spazi
per intervenire in modo opportuno su un servizio che è positivo, ma
che necessita di un miglioramento, per venire incontro alle
esigenze dei disabili a cui penso sia giusto dare risposte positive
e soprattutto risposte alle istanze che loro avanzano, alla luce di
fatti concreti, perché queste istanze sono collegate ad esperienze
di vita e a necessità di potersi curare in luoghi migliori. Penso
siano istanze positive che non devono essere assimilate alle altre
spese correnti; l'Assessore ha fatto la battuta sulle spese
correnti, ma ritengo che mentre ci sono alcune spese correnti che
possono essere tagliate, queste per il settore sanitario hanno una
importanza maggiore rispetto ad altre, per cui non sono
assimilabili con altre spese, come ad esempio quelle relative al
funzionamento di alcuni enti, sulla cui utilità ancora oggi ci
interroghiamo.
Non possiamo assimilare le spese per il trasporto disabili con
le altre spese correnti che invece stanno "ingessando" il nostro
bilancio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK