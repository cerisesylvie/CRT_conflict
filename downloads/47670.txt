Consiglio Regionale della Valle d'Aosta - Oggetto del Consiglio n. 3858 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3858 del 24 luglio 2024 - Resoconto
OGGETTO N. 3858/XVI - Interpellanza: "Azioni per migliorare
la promozione dell'area megalitica di
Saint-Martin-de-Corléans".
Bertin (Presidente) -
Punto n. 36. Per l'illustrazione,
la consigliera Minelli, ne ha facoltà.
Minelli (PCP) -
Come è già stato ricordato anche questo
pomeriggio, l'area megalitica è stata finalmente riaperta a
novembre 2023 dopo un lungo stop e offre a Valdostani e a turisti
la possibilità di conoscere e di apprezzare un sito archeologico di
straordinaria importanza, ritenuto dagli esperti tra i più
interessanti a livello internazionale.
La storia del sito archeologico di Saint-Martin-de-Corléans e le
sue particolarità sono accuratamente narrate da un affascinante
allestimento museale e anche io, come il collega Perron, penso che
si tratti di un vero e proprio gioiello che tutti dovrebbero
conoscere.
Dalla riapertura a oggi alcune iniziative culturali,
espressamente ideate, hanno permesso di cominciare ad apprezzarlo,
favorendo un primo processo di riappropriazione da parte del
pubblico valdostano, e hanno suscitato l'interesse di visitatori
provenienti da fuori valle.
Permangono tuttavia varie criticità sugli aspetti legati a
comunicazione, promozione e fruizione culturale. Faccio qualche
esempio: dall'esterno l'edificio risulta poco riconoscibile, non vi
sono delle indicazioni che dal centro della città conducano i
turisti fino all'area megalitica.
Il Book Shop non dispone di gadget dedicati, non risultano
attive delle pagine Social che illustrino specificatamente il sito
archeologico, che poi si perde un po' nelle varie proposte che
invece la Regione offre e promuove attraverso i suoi canali.
L'attuale museo, che è sviluppato su più livelli, non presenta
infine un seppur minimo spazio di ristoro con eventuali semplici
distributori automatici che sarebbero sicuramente apprezzati dai
visitatori che intendono effettuare una visita accurata e
approfondita, soprattutto in estate, e con il caldo di questi
giorni non c'è nemmeno la possibilità di avere una bottiglietta
d'acqua all'interno dell'area megalitica; un distributore d'acqua
secondo me sarebbe molto utile.
Mi rendo conto che possa sembrare anche banale, ma non lo è
affatto, ho accompagnato tante volte anche classi in gita e devo
dire che almeno l'acqua è una cosa che un po' dappertutto c'è: è
poco, ma è qualche cosa che serve.
In alcune città europee, in alcuni musei importanti, c'è
addirittura la possibilità di avere questi distributori di acqua
gratuita, ma io non mi riferivo a quello, pensavo proprio anche
alla possibilità a pagamento di acquistare qualcosa.
Ho notato che in certe guide turistiche, che pubblicizzano, come
dicevo, importanti siti museali europei, viene addirittura
segnalato come un piccolo valore aggiunto la possibilità di avere -
lì parliamo di caffetterie - ma comunque anche il Book Shop e cose
di questo genere. C'è quasi un punteggio di gradimento che viene
determinato anche da questo.
Noi pensiamo che piccoli accorgimenti, come quelli indicati,
qualora fossero messi in atto, potrebbero essere funzionali anche a
favorire un maggior indice di gradimento, a favorire un processo di
branding del museo attraverso anche il merchandising e a rispondere
a delle necessità concrete del singolo visitatore.
Abbiamo visto che nella variazione di bilancio è stata prevista
una cosa importante, che è la figura del direttore dell'area
megalitica per un importo di 358 mila euro che, ovviamente,
andranno per compiti molto importanti di direzione scientifica, di
consulenza di tipo archeologico, di modalità di gestione del sito;
ovviamente tutti compiti molto rilevanti che richiederanno delle
competenze alte e mirate e probabilmente credo che il riferimento a
questa figura dirigenziale sarà anche parte della risposta alla
nostra prima domanda, cioè "Quali azioni sono previste per
migliorare la promozione dell'area megalitica e per aumentare il
numero di visitatori", perché ovviamente le azioni di questo
direttore saranno particolarmente importanti.
L'altra parte è una parte minimale rispetto a tutto quello che
si può fare, ma che volevamo comunque portare all'attenzione.
Chiediamo quindi anche all'Assessore competente se condivide
questa piccola necessità di migliorare l'accoglienza e la
disponibilità di servizi accessori, compreso appunto la
predisposizione di un sistema di ristoro all'interno della
struttura, e poi infine - ma su questo un po' è già stato risposto
quando è stata discussa l'iniziativa del collega Perron - chiediamo
i dati relativi all'affluenza dei visitatori dal momento della
riapertura al mese di giugno con - è questo forse il pezzo in più -
l'indicazione del numero dei visitatori paganti.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Riguardo alla prima domanda,
"Quali azioni sono previste per migliorare la promozione dell'area
megalitica per aumentare il numero di visitatori sia Valdostani,
sia provenienti da fuori Valle", considerata la rilevanza - ne
abbiamo parlato prima - che l'area megalitica ricopre a livello
nazionale e internazionale, vista la necessità di dare impulso a
questo sito culturale e al quartiere che lo ospita, il Dipartimento
Soprintendenza per i beni e le attività culturali si sta adoperando
per tracciare delle direttrici operative strategiche. Apro solo una
parentesi: nel novembre del 1993 è stata inaugurata l'area
megalitica nella sua veste attuale, quindi adesso abbiamo il
prodotto completo; finora, come sapevamo, era un cantiere in
itinere, tant'è che in tempi passati sono state fatte anche delle
aperture proprio dei cantieri aperti e l'area era sempre ed è
sempre stata, fino a novembre del 2023, un'area
archeologico-megalitica senza la parte museale, così come la
troviamo adesso.
Oltre a una riorganizzazione interna, funzionale a definire i
ruoli del personale implicato e a valorizzare le competenze di
ciascuno, il Dipartimento si avvale di consulenti esterni
individuati per supportare gli uffici nella definizione
dell'identità culturale dell'area megalitica di Aosta.
Ho già risposto al collega Perron, aggiungo solo le azioni da
mettere in atto rispetto alla domanda del collega, quindi la
integro: richiederanno approfondimenti precisi su almeno queste
principali aree di sviluppo, questo per dire il lavoro che si sta
facendo, quindi un'analisi dei pubblici, il potenziale di sviluppo
dei pubblici è molto elevato, come dicevamo prima, e presuppone
un'attenta analisi dei target esistenti e di quelli non ancora
raggiunti.
Poi un'analisi della sostenibilità: l'opportunità di produrre i
ricavi e lavoro in maniera duratura presuppone un investimento in
grado di generare un impatto positivo, andranno pertanto valutati
alcuni parametri al fine di ridefinire la sostenibilità economica,
quindi dovrà essere fatta necessariamente una revisione del piano
tariffario, sociale, quindi tutta la parte relativa
all'accessibilità e all'inclusione ambientale del sito archeologico
museo, questo è il secondo
volet
di quest'analisi
complessiva.
Poi c'è la didattica di cui ha parlato prima il collega e a cui
ha accennato anche lei: il rapporto con le scuole di ogni ordine e
grado va reso sistematico, soprattutto con gli istituti di Aosta e
della Valle d'Aosta che devono - io lo dico: "devono", poi abbiamo
sempre parlato dell'autonomia scolastica e della programmazione,
però su questo devo dare ragione al collega Perron, anche se poi
alla fine ci scontriamo con l'autonomia delle istituzioni - che
devono, non dico dovrebbero, inserire nella loro programmazione
didattica la visita all'area megalitica, da reiterare ogni anno in
base alle differenti tematiche che si possono sviluppare.
Vi è poi la ricerca e gli scavi archeologici, che devono essere
al centro di un'attività di ricerca e di studi in rete con la
comunità scientifica internazionale.
Ne ho già dato conto più di una volta, si continua a scavare,
cioè continua a essere un cantiere permanente, perché sono ancora
da scoprire e da scavare tantissime zone di rilevamento sulle quali
si stanno facendo delle ricerche e a breve s'intraprenderanno
ulteriori scavi.
Per ultima, ma fondamentale, lo dicevamo prima, la promozione:
sulla base della definizione dei target è necessario allocare un
budget da destinare all'attività di promozione, di investimenti
pubblicitari, lo abbiamo già fatto con questa variazione, ma il
budget, così come succede per il Forte di Bard, una volta che si
sarà definita la struttura, a mio modesto parere, dovrà essere
fisso e dovrà essere comunque al pari, ad esempio del Forte di
Bard, e di altre istituzioni culturali, e dovrà essere definito
proprio in bilancio.
Questo budget dovrà essere destinato all'attività di promozione,
di investimenti pubblicitari, con la definizione di un piano di
comunicazione marketing con obiettivi di crescita definiti.
Per quanto sopra elencato, risulta determinante la
ristrutturazione della struttura organizzativa, come accennavo
prima al collega Perron; a oggi il personale dedicato all'area
megalitica dipende dalla Soprintendenza e da più strutture, con la
conseguenza che le azioni di gestione, tutela e valorizzazione
fanno capo a uffici differenti e generano frammentarietà di
comunicazione, di obiettivi e di risultati.
Questa è una mia considerazione, ma che ho esposto ai dirigenti,
quindi l'indipendenza e l'autonomia gestionale ordinaria risultano
essere la
conditio sine qua non
per generare un cambiamento
positivo in grado di determinare un impatto misurabile.
Lo dico e lo ribadisco perché l'organizzazione attuale della
Soprintendenza presuppone che quell'area sia frammentata in diverse
strutture, quindi l'area espositiva ha una struttura, la parte
archeologica ne ha un'altra, la parte di valorizzazione ne ha
un'altra, quindi da lì l'esigenza di avere una struttura unitaria
che se ne occupi in maniera specifica.
Per incentivare invece la presenza di un pubblico proveniente da
altre regioni italiane e internazionali, oltre agli eventi estivi
in corso, funzionale a vivere l'area megalitica in un'altra forma,
innovativa, esperienziale, spirituale e gastronomica, verrà creata
una strategia di comunicazione in grado d'intercettare nuovi target
e di fidelizzare gli attuali.
Si aumenterà la presenza in città e in Valle d'Aosta, come da
lei giustamente rilevato, di manifesti dedicati all'area
megalitica, si acquisteranno spazi pubblicitari nelle regioni
limitrofe e oltralpe e si veicoleranno le iniziative di
valorizzazione tramite la carta stampata e le piattaforme social
istituzionali, individuate quale canale ufficiale per la promozione
dell'intero sistema culturale museale regionale.
Poi stiamo ragionando anche sull'identità del museo e su uno
sviluppo ulteriore di un merchandising per connotare l'area
megalitica e migliorare la sua brand reputation; adesso che è stata
ultimata, si potrà lavorare in maniera unitaria.
Sulla domanda 2 con me sfonda una porta aperta, anzi, sfonda un
portone, quello sulla predisposizione di un punto di ristoro
all'interno della struttura. Come è ben noto a tutti, la struttura
attuale, che è stata recentemente inaugurata, è frutto di anni di
progetti di lavori che, come Assessore, ho ereditato, e i miei
predecessori hanno ereditato all'insediamento, quindi di scelte
fatte nel tempo, ancora legate da una parte a una concezione di
sacralità degli spazi della cultura che, in alcuni casi, non
potevano essere contaminati con attività non espressamente legate;
questo è purtroppo un elemento con il quale ci si scontra, inoltre
l'indirizzo politico fornito al tempo della progettazione del
secondo lotto dell'area megalitica è stato quello di non entrare in
competizione con i locali di ristorazione presenti nella zona, data
la persistente ostilità maturata nel quartiere per quel cantiere
mai terminato.
Questa è storia, e noi ovviamente l'abbiamo ereditata; io non
sono d'accordo perché penso che un punto caffetteria, così come un
punto ristorazione, sarebbe un valore aggiunto e sarebbe un valore
anche per il quartiere.
Al giorno d'oggi è risaputo che i servizi accessori forniti dai
luoghi della cultura sono sempre più apprezzati e richiesti da
visitatori, funzionali a consentire esperienze maggiormente
immersive, come tra l'altro è indicato anche dal Ministero della
cultura con l'adozione dei livelli minimi uniformi di qualità per i
musei e i luoghi della cultura di appartenenza pubblica. In un
prossimo futuro è in programma di ultimare la realizzazione della
piazza sulla copertura dello stabile dell'area megalitica, ne
abbiamo già parlato, dove l'intento è quello di creare uno spazio
di libero accesso con servizi che possano tendere a riappropriarsi
del luogo da parte degli abitanti del quartiere di
Saint-Martin-de-Corléans e della città di Aosta. In questa piazza
aperta al pubblico, della quale si stanno affidando i lavori di
pavimentazione - abbiamo già messo le risorse - ci sarà la
possibilità di prevedere un punto di ristoro anche al servizio del
museo. Si stanno inoltre effettuando delle valutazioni in merito
alla realizzazione di una caffetteria interna.
L'area megalitica è stata riaperta, come abbiamo detto, nel 2023
a novembre, a oggi il numero dei visitatori complessivo si attesta
sui 13.400-13.500, di cui più o meno la metà circa è pagante, che è
un numero - secondo le strutture - adeguato se si considera che la
cifra complessiva comprende la gratuità nella settimana successiva
all'inaugurazione, i numerosi eventi promozionali concepiti e
pensati per conoscere il nuovo museo, gli eventi organizzati da
enti pubblici e istituzioni e poi anche la gratuità ovviamente che
è stata stabilita fino ai 18 anni, quindi la valutazione
complessiva è che sicuramente andranno aumentati - e speriamo che
la strategia di rilancio possa servire - ma che, allo stato
attuale, questi numeri siano dei numeri congrui.
Presidente -
Per la replica, consigliera Minelli.
Minelli (PCP) -
Grazie, Assessore, per la risposta che ha
fornito qualche elemento in più rispetto a quello che sapevamo.
Parto dall'ultima cosa, i dati relativi ai visitatori erano
quelli che erano già stati forniti in precedenza al collega,
13.500, abbiamo anche il dato di una metà circa di paganti, è
emersa anche la questione della gratuità per i ragazzi.
Io ricordo una piccola cosa, l'ho già detto in un'altra
occasione, mi pare quando avevamo parlato degli ostelli:
bisognerebbe sempre ricordarsi che la scuola secondaria superiore
termina a 19 anni, quindi c'è una differenza tra la maggiore età e
il termine del ciclo scolastico, che penso potremmo prendere in
considerazione anche perché non è poi un dato così rilevante.
Concordo sulla valutazione legata alla frammentarietà delle
azioni che sono in capo alle varie strutture, una frammentarietà
che deve essere assolutamente superata se si vuole arrivare a una
migliore gestione, perché altrimenti non ne veniamo a capo, quindi
questa mi sembra una cosa assolutamente positiva.
Sulle attività di promozione lei dice: "Cercheremo di mettere
manifesti che riguardano l'area megalitica e di fare altri tipi di
promozioni", io prima nell'illustrazione ho accennato anche a delle
indicazioni che conducano e che portino i visitatori; in molte
città europee c'è proprio, a livello anche di calpestio, la
possibilità di avere un itinerario che porti direttamente al museo
ed essendo che certamente non è lontana l'area megalitica dal
centro della città, però bisogna comunque spostarsi, una cosa di
questo tipo mi sembrerebbe utile.
Sulla terza questione, che era quella del punto di ristoro, io
non vorrei che fossimo fraintesi, non c'è nessuno che pensa alla
necessità di avere delle orde di turisti che passeggino all'interno
dell'area museale con un panino in mano, non è questo; pensare a
una possibile caffetteria è una cosa che è giusto prendere in
considerazione ed è un po' quello che viene fatto ovunque,
nell'immediato però io credo che, al di là delle valutazioni che
potranno essere fatte e che poi richiederanno anche un impegno
finanziario immagino non indifferente, se si deve proprio istituire
un punto specifico all'interno dell'area, provvedere
all'installazione di qualche distributore di acqua, di caffè,
oppure di bevande calde pensando all'inverno, mi sembrerebbe
davvero un piccolo accorgimento che però può avere la sua
importanza.
Sul resto vedremo le azioni che questo nuovo direttore - o
direttrice mi è sembrato di capire, anche se non è stato detto
molto di più - farà e monitoreremo con attenzione ciò che si
metterà in campo per migliorare e per aumentare il numero di
visitatori di quest' importante centro, di quest'importante sito
per la nostra regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK