Consiglio Regionale della Valle d'Aosta - Oggetto del Consiglio n. 3413 del 20 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3413 del 20 marzo 2024 - Resoconto
OGGETTO N. 3413/XVI - Interrogazione: "Indicazioni sulla
destinazione futura dell'edificio denominato "Arcate del
Plot"".
Bertin (Presidente) -
Punto n. 8 all'ordine del giorno.
Risponde il Presidente della Regione.
Testolin (UV) -
I Consiglieri chiedono indicazioni sulla
destinazione futura dell'edificio denominato "Arcate del Plot". I
Consiglieri interrogano l'Amministrazione per conoscere se nei
tavoli aperti con l'Amministrazione comunale si sia data
indicazione all'edificio denominato "Arcate del Plot". Nelle
premesse dell'iniziativa si richiama una presunta volontà di
destinare tale edificio, peraltro di proprietà comunale e non
regionale, come studentato per l'Università. Tale volontà sarebbe,
sempre secondo le premesse dell'iniziativa, superata in quanto in
seguito si sarebbe individuato l'edificio già ospitante il Cral
Cogne come immobile idoneo per ospitare lo studentato. Sappiamo che
il Comune di Aosta aveva ipotizzato un recupero dell'edificio nel
più ampio contesto del completamento della nuova sede
dell'Università della Valle d'Aosta e dello studentato in via
Trottechien immaginandolo come un luogo di incontro e di
aggregazione, ma non vi è poi stata una formalizzazione in tal
senso. A ogni modo le attenzioni dell'Amministrazione regionale e
dell'Università della Valle d'Aosta al momento sono concentrate
sulla conclusione dei lavori per l'apertura della nuova sede
dell'Ateneo sulla realizzazione dello studentato collocata nell'ex
Palazzo Cogne e poi nel recupero funzionale delle palazzine
Giordano e Beltricco. Siamo comunque ovviamente disponibili a
confrontarci con il Comune di Aosta in merito al recupero delle
arcate dell'edificio "Arcate del Plot" nell'ottica di una
valorizzazione complessiva dell'area ma nell'ambito delle priorità
funzionali all'insediamento e al consolidamento del nuovo polo
universitario alle quali sono attribuite le risorse al momento
disponibili.
Presidente -
Per la replica, la parola al consigliere
Baccega.
Baccega (FI) -
Grazie Presidente della risposta. Noi
abbiamo voluto fare una riflessione sull'edificio "Arcate del
Plot", perché ormai siamo in dirittura d'arrivo rispetto
all'inaugurazione - almeno questo è l'auspicio - della nuova
Università della Valle d'Aosta, pare che l'area che si sta
delineando stia avendo un suo percorso di gradimento per alcuni,
per altri un po' meno, ma la cosa drammatica è quando si arriva in
Piazza della Repubblica e si svolta verso via Monte Solarolo, avere
sulla sinistra il Nautilus e sulla destra "l'Arcate del Plot"
davvero diventa una bruttura inequivocabile. Abbiamo fatto passare
dei Ministri, abbiamo fatto passare autorità che si sono chieste
che cosa sta succedendo in quella roba lì.
Prima si parlava del Museo della moneta, il Centro numismatico
valdostano, e poteva essere un'ipotesi, e poi ovviamente si era
parlato dello studentato, che poteva essere un'ipotesi, sicuramente
meglio il Cral Cogne che non "l'Arcate del Plot" per lo studentato.
Si era parlato di una zona di incontri, svago, eccetera, per
studenti, però è ancora tutto fermo e vedere quella situazione,
anche dal punto di vista della pedonalizzazione di quel percorso
per andare verso via Monte Solarolo, è davvero una bruttura. C'era
un'ultima ipotesi: il Centro di cultura alimentare, eravamo anche
un po' preoccupati perché ormai la conclamata deriva comunista o
liberal progressista che si sta diffondendo soprattutto nella
somministrazione dei pasti ai bambini... in qualche modo ci aveva
preoccupati se andava in quella direzione.
Noi quindi chiediamo nei vostri tavoli di sollecitare chi di
dovere, quindi la proprietà, il Comune di Aosta, affinché quella
bruttura possa quanto meno vedere presto una sorta di progetto per
la riqualificazione, visto che parlano sovente di qualificazione.
Credo sia una cosa da fare al più presto perché davvero è una cosa
che è inguardabile, anche dal punto di vista del percorso pedonale,
diventa brutto. Sollecitiamo quindi la Giunta affinché nei tavoli
di confronto con l'Amministrazione comunale di Aosta si possa
arrivare quanto meno a definire che cosa si vuole fare lì in
quell'area e, qualora non ci sia una volontà pubblica, magari
provare a metterla sul mercato del privato, perché potrebbe essere
appetibile, quella sì, per una serie di iniziative che possono
essere sviluppate. La ringrazio Presidente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK