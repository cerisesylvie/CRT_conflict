Consiglio Regionale della Valle d'Aosta - Oggetto del Consiglio n. 1630 del 15 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula
Oggetto del Consiglio n. 1630 del 15 novembre 2000 - Resoconto
OGGETTO N. 1630/XI Risultanze dell'incarico di consulenza di
cui alla deliberazione di Giunta n. 4243/94 per lo studio del
fenomeno alluvionale del 1993. (Interrogazione)
Interrogazione Ricordata la recente e tragica
alluvione;
Evidenziati i numerosi danni riportati nella zona della bassa
Valle d’Aosta, dal comune di Montjovet fino a
Pont-Saint-Martin, dovuti principalmente ad esondazioni provocate
anche dai ponti che, attraversati dalla piena, fungevano da "tappo"
allo scorrimento dell’acqua e del materiale ivi
trasportato;
Considerato che da tempo era stato sollevato da più parti
l’esigenza di verificare la possibilità, alla luce
anche dei piani e degli studi già predisposti, di realizzare nuovi
interventi finalizzati, oltre al consolidamento delle arginature e
alla pulizia dell’alveo della Dora Baltea, alla
ristrutturazione o miglioramento dei ponti presenti nella bassa
Valle, attraverso un innalzamento dei ponti o un aumento della
sezione idraulica degli stessi, al fine di ostacolare in maniera
minore possibile il deflusso dei corsi d’acqua,
soprattutto nei periodi di piena;
Richiamata la delibera di giunta n. 4243/94 con la quale si
affidava l’incarico per lo studio del fenomeno
alluvionale del 1993, nonché per l’individuazione
dei criteri di intervento sul territorio valdostano in modo da
poter definire le azioni future necessarie di difesa diretta e
indiretta;
Tenuto conto che all’articolo 2 del disciplinare
dell’incarico di consulenza di cui sopra viene
affermato che tale consulenza deve fornire anche criteri
previsionali in merito alle evoluzioni future del dissesto
idrogeologico e che tra le aree studiate vi è la "Bassa Valle della
Dora Baltea da Châtillon al confine regionale per un totale di 160
kmq";
Ritenuto che si debba agire in maniera efficiente e tempestiva
per far in modo che tali problematiche non si ripresentino in
futuro;
i sottoscritti Consiglieri regionali
Interrogano
la Giunta regionale per conoscere:
1) quali erano le indicazioni, individuate dallo studio
effettuato a seguito della delibera di giunta di cui sopra, per la
definizione delle azioni future di difesa nelle aree oggetto di
studio e più precisamente Valle di Cogne, Valle di Valsavarenche,
Valle del Lys, Valle della Clavalité e Bassa Valle della Dora
Baltea;
2) in merito all’area studiata "Bassa Valle della
Dora Baltea da Châtillon al confine regionale per un totale di 160
kmq" se gli interventi previsti, alla luce della recente alluvione,
sono stati ritenuti sufficienti o se invece occorre rivedere il
tutto onde definire azioni migliori a difesa futura del territorio
valdostano;
3) se esiste la volontà di valutare positivamente, nel prossimo
futuro, la redazione di un piano che preveda, a seguito di un
approfondito studio, relativo ad ogni ponte presente nella bassa
Valle d’Aosta, nuove misure da adottare per far sì
che tali strutture ostacolino, in futuro, nella misura minore
possibile il deflusso dei corsi d’acqua, soprattutto
nei periodi di piena.
F.to: Lanièce - Viérin M.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Gli obiettivi dello studio
idrologico-idraulico relativo all'evento del 1993, che era stato
affidato al Prof. Butera e al Geologo Dott. Leporati, erano
finalizzati alla definizione di vincoli territoriali o limitazioni
d'uso da applicare in relazione ai fenomeni di pericolosità
idrogeologica, all'individuazione dei criteri di intervento per le
opere di contenimento delle piene per la salvaguardia della
naturalità degli alvei, all'individuazione dei meccanismi di
compensazione da attuare per la compatibilità idraulica degli
interventi da realizzare, alla definizione delle opzioni di
intervento in termini di opere di protezione e di regimazione,
funzioni e servizi di piena, esigenze di salvaguardia e
riqualificazione ambientale degli alvei, alla definizione di
interventi atti a fronteggiare possibili situazioni di emergenza,
all'elaborazione di vincoli di cautela e indirizzi di
approfondimento e supporto dei processi insediativi o
infrastrutturali in relazione alle condizioni di fragilità e di
instabilità del suolo e definizione degli orientamenti di difesa
diretta e indiretta. Inoltre, erano volti all'indicazione di
indirizzi di progettazione a livello di fattibilità di sistemi di
opere ingegneristiche o di provvedimenti amministrativi necessari
per risolvere le singole situazioni di squilibrio.
Lo studio effettuato ha consentito di approfondire non solo le
tematiche idrologiche ed idrauliche relative a tale evento, ma ha
anche dato lo spunto per una rielaborazione di dati pluviometrici e
di portata che ora risultano disponibili e di immediata
utilizzazione per i singoli utenti.
Significativo è stato il raffronto con altri eventi di piena. Lo
studio individuava per la definizione delle azioni future di difesa
indiretta iniziative mirate a porre in essere o a riprendere
stazioni di misura di portata sia sulla Dora Baltea sia lungo i
suoi affluenti. Si riteneva questa iniziativa prioritaria e
fondamentale per una corretta gestione del territorio e per una
conoscenza fisicamente basata degli eventi calamitosi che si
presentassero in futuro in Valle.
Il programma di installazione delle stazioni idrometrografiche è
stato quindi avviato e oggi operano 12 stazioni automatiche di
rilevamento dei livelli idrici, alcune delle quali sono anche
dotate di strumentazione per la misura dei quantitativi di
pioggia.
Per quanto attiene le azioni di difesa indiretta, lo studio
indicava che la miglior difesa consistesse nel lasciare al corso
d'acqua tutte le possibili zone di espansione laddove queste sono
compatibili con un territorio fortemente antropizzato.
Si segnalava peraltro che un eccesso di impostazione
naturalistica avrebbe potuto portare a situazioni difficilmente
governabili in caso di eventi estremi.
Si era previsto dunque di consentire l'espansione delle acque di
piena per attenuare i colmi solo nella ragionevole certezza di aver
realizzato idonee opere di delimitazione o di avere individuato
quelle aree sulle quali fare esondare senza eccessivi danni le
portate eccedenti assegnati valori.
Al piano tecnico necessario per contenere i colmi di piena
doveva essere affiancato un piano economico chiaro e conosciuto
destinato a risarcire con prontezza e congruità i danni patiti dai
proprietari dei terreni ove questi venissero asserviti a funzioni
di espansione.
Con il piano stralcio delle fasce fluviali sono state
individuate e create aree di esondazione.
Alle azioni di difesa indiretta andavano associate azioni di
difesa diretta; esse per gli inevitabili oneri di carattere
economico per le scelte territoriali quasi sempre irreversibili che
comportano vanno graduate e monitorate nel loro comportamento una
volta realizzate. Si è ritenuto dunque doveroso segnalare la
necessità dell'avvio di una puntuale verifica delle opere
idrauliche a cominciare da quelle più importanti per verificare la
loro compatibilità con i livelli idrometrici correlati ad assegnati
tempi di ritorno.
Tale attività è stata svolta nella generale attività di verifica
e di ricostruzione conseguente all'evento alluvionale del 1993
intervenendo dove erano emerse carenze. Per quanto attiene la
presenza di materiale litoide in alveo, che era stata definita una
causa predisponente ad eventi calamitosi nel 1993, si prevedeva una
sua oculata asportazione solo dopo i rilievi di tipo topografico e
granulometrico, questi ultimi mirati all'individuazione di
eventuale materiale fine sottostante il materiale alluvionale
superficiale recente secondo le indicazioni delle direttive in
materia di attività estrattive, delle aree fluviali e del bacino
del Po dell'Autorità di bacino.
Per quanto attiene le opere più propriamente strutturali, non si
era ritenuto dover dare suggerimenti specifici avendo avuto modo di
constatare la competenza sia degli uffici tecnici regionali sia di
singoli professionisti via via incaricati di realizzare specifici
interventi. Si suggeriva dunque, in prima fase e in via
sperimentale, tipologie di arginature lungo gli alvei che
percorrono le conoidi costituite da muri in cemento armato
rivestiti con materiali lapidei di grosse dimensioni. Il
suggerimento scaturiva dalla necessità di assicurare una maggior
sicurezza all'opera nei confronti di un possibile sfondamento
laterale, provocabile dal trasporto solido con conseguente
invasione delle aree urbanizzate sulle conoidi di fondovalle.
Per quanto attiene le opere trasversali, briglie, soglie di
fondo, si suggeriva invece la verifica mediante prove su modello
idraulico.
Per quanto riguarda la seconda questione posta in relazione al
bacino della bassa valle della Dora Baltea, la dinamica fluviale
della Dora Baltea nella bassa Valle ha confermato la correttezza
degli interventi realizzati, sia strutturali (opere puntuali) sia
non strutturali (creazione di aree di laminazione delle piene)
anche se le rilevanti portate non sono state contenute né dalle
opere di difesa, né dalle aree di laminazione definite dal piano
stralcio delle fasce fluviali.
Gli afflussi idrici dell'ultimo evento non possono essere
contenuti con opere di difesa strutturali, ma solo potenziando il
sistema di laminazione della Dora che quindi va potenziato e anche
rivisto in alcuni punti. Bisogna sicuramente intervenire
puntualmente in alcuni casi che hanno dimostrato di costituire un
rallentamento del regolare deflusso, ma non è ipotizzabile la
creazione di un sistema di arginature che impedisca
l'esondazione.
Bisogna puntare a una difesa maggiormente mirata e puntuale
delle infrastrutture dei centri abitati lasciando la restante
porzione del territorio comunque a disposizione del corso d'acqua.
Si prospettano quindi interventi più di natura normativa che
strutturale, con previsione ad esempio di vincoli d'uso o
delocalizzazioni.
Per quanto riguarda la terza questione, i recenti eventi
alluvionali hanno dimostrato che accanto ai ponti, da sempre punto
di attenzione in caso di piena, bisogna rivedere il sistema degli
attraversamenti viari e del drenaggio delle acque sui versanti. Per
i ponti saranno sicuramente da rivedere i criteri di calcolo,
aumentando i parametri di sicurezza rispetto al trasporto solido e
ampliare dove è possibile ancora più le sezioni. Operativamente,
bisogna censire tutti i punti critici, valutarne l'efficienza
rispetto a possibili fenomeni di trasporto liquido e solido e
quindi definire un programma di interventi per provvedere
all'adeguamento delle situazioni critiche.
Président
La parole au Conseiller Lanièce.
Lanièce (Aut)
Prendo atto della risposta dell'Assessore,
il quale nella parte conclusiva del suo intervento ha evidenziato
quello che poteva essere l'aspetto principale di questa iniziativa
che riguardava proprio il problema dei ponti e delle infrastrutture
che attraversano i corsi d'acqua, che tutti quanti hanno potuto
vedere che hanno rappresentato, in alcune parti del territorio
regionale, degli ostacoli al deflusso dell'acqua, causando
esondazioni.
È opportuno, e mi sembra che l'Assessore lo abbia precisato
nella sua risposta, rivedere a fondo questi punti critici in modo
da verificare per ciascun ponte sia i criteri di calcolo che la
possibilità di ampliare la sezione.
Con questa iniziativa abbiamo chiesto anche di verificare la
possibilità di realizzare dei cosiddetti "ponti mobili". Anche se
si tratta di cose avveniristiche e magari di un certo costo, penso
che nell'ottica di una revisione completa di queste strutture e
nell'ottica di uno studio attento onde evitare in futuro ulteriori
danni, si possa includere in questo studio anche la possibilità di
fare questi esperimenti che sono già stati realizzati in altri
paesi con buoni risultati.
In questa ottica invitiamo l'Assessore a prestare molta
attenzione a questo piano di revisione, in modo particolare per
quanto riguarda i ponti. In questa interrogazione è stata indicata
solo la bassa Valle, ma il riferimento va esteso a tutta la
regione; penso sia opportuno, alla luce degli eventi tragici del
mese scorso, porre in essere delle azioni in modo da evitare, in
futuro, ulteriori rischi anche perché è importante tener conto di
quanto è successo per migliorarsi in futuro.
È vero che una piena di questo genere ci auguriamo che non si
verifichi più, però da parte di un'amministrazione seria occorre
porre in essere tutte quelle iniziative che possano prevenire in
futuro ulteriori danni dovuti ad esempio al fatto che delle
strutture come i ponti possono ostacolare il flusso e fungere da
veri e propri "tappi" con le conseguenze che abbiamo visto
soprattutto in bassa Valle. Visto che c'è la volontà da parte
dell'Assessorato di predisporre questo studio, penso che sia
opportuno tenere in considerazione questo problema perché è giusto
cercare tutti insieme di dare una migliore soluzione a questi fatti
in modo che se per caso certi eventi dovessero accadere di nuovo,
ci siano danni inferiori a quelli che si sono verificati a seguito
dell'alluvione del mese scorso.
Président
C'est sur ce point que nous achevons les travaux
de cette séance.
Les travaux reprendront demain matin à 9 heures 15.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK