Consiglio Regionale della Valle d'Aosta - Oggetto del Consiglio n. 2307 del 21 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2307 del 21 marzo 2012 - Resoconto
OGGETTO N. 2307/XIII - Interpellanza: "Elaborazione di un
eventuale protocollo d'intesa tra la Regione e l'INPS per
incentivare i congedi parentali dei padri".
Interpellanza
Si è appreso che la Regione Piemonte sta sperimentando un
intervento innovativo che cerca di incentivare l'utilizzo del
congedo parentale da parte dei padri al fine di superare le cause
che ne determinano il modesto ricorso determinato, da un lato, da
aspetti di ordine economico, in considerazione del fatto che di
norma la retribuzione maschile pesa maggiormente in ambito
familiare, e, dall'altro, da aspetti di ordine culturale;
l'intervento si concretizza in un contributo economico per i
lavoratori dipendenti del settore privato che fruiscono del congedo
parentale in tutto o in parte al posto della madre lavoratrice
dipendente, nel primo anno di vita della loro bambina o del loro
bambino;
a febbraio 2012 è stato rinnovato in questo senso il
protocollo d'intesa con l'INPS per la realizzazione di "Insieme a
papà" perché i primi risultati del bando aperto nel maggio 2011
sono stati soddisfacenti;
il sottoscritto Consigliere regionale
Interpella
la Giunta regionale per sapere se è intenzione della Regione
approfondire i contenuti del protocollo d'intesa sottoscritto tra
la Regione Piemonte e l'INPS e verificare se ci sono le condizioni
per attivare nella nostra realtà questo progetto o uno strumento
analogo che vada nella direzione della condivisione delle
responsabilità familiari, aggiuntivo rispetto a quanto previsto dal
d.lgs. 151/2011.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
In Italia, come sapete benissimo, c'è ancora una gigantesca
attività culturale da fare, insieme alle proposte concrete sul
lavoro, sul mercato del lavoro e in difesa della dignità delle
donne, perché c'è ancora una distanza fra lo stereotipo delle
donne, il loro quotidiano e alcune scelte politiche fatte o non
fatte. Il persistente divario fra uomini e donne è un fenomeno che
ha radici profonde nella cultura che lo ha generato e che trova
ostacoli durissimi nelle strutture e nelle regole che ne
impediscono il superamento. Non stupiscono quindi i dati diffusi in
questo periodo sul lavoro delle donne: meno retribuito e più
faticoso e precario. L'osservatorio di genere, riferito proprio
alla Valle d'Aosta, conferma tale tendenza. Lo squilibrio relativo
al tasso di attività e di occupazione a svantaggio delle donne è
forte, certo minore rispetto a quello che si rileva in Italia,
anche se peggiora la qualità complessiva delle occupazioni. È molto
accentuata anche la forbisce relativa all'equilibrio di genere
nelle retribuzioni, soprattutto fra operaie e impiegate. Le donne
sono più presenti nel lavoro a termine e soprattutto nel part-time,
spesso involontario: non trovano lavoro a tempo pieno, o non sono
in grado di accettarlo, per la necessità di dedicarsi alla cura dei
bambini e degli anziani. Se questa è la fotografia del difficile
equilibrio fra donne e lavoro, ho trovato interessante la proposta
ripresa in questa interpellanza; una proposta che aggiunge una
possibilità in più ai congedi dal lavoro nel quadro della
condivisione delle responsabilità familiari e lavorative.
L'iniziativa è un incentivo rivolto ai dipendenti di aziende
private per occuparsi a tempo pieno dei propri figli e per
stabilire, fin dai primi mesi di vita, un legame speciale con
entrambi i genitori, agevolando così anche il rientro al lavoro
delle donne che, troppo spesso, per problemi di conciliazione dei
tempi con la famiglia, rinunciano anche alla loro carriera
professionale. Il protocollo di intesa fra Regione Piemonte e INPS
prevede un contributo aggiuntivo di 400 euro mensili ai papà che
scelgono il congedo parentale entro il primo anno di vita della
figlia o del figlio. Mi rendo conto che si tratta di un piccolo
intervento - in Piemonte da maggio 2011 a gennaio 2012 sono una
cinquantina le domande accolte - che potrebbe interessare solo un
ristretto gruppo di lavoratori, ma, come ho detto, va nella
direzione di colmare, anche se in minima parte, quel deficit di
ordine culturale presente nella nostra società. Sensibilizzare i
papà, con una campagna informativa capace di suscitare un
dibattito, anche attraverso l'incentivo di un contributo economico,
a gestire la crescita dei figli fin dai primi mesi di vita è un
fatto di civiltà. Anche, ma non solo, attraverso la gestione della
cura dei figli da parte degli uomini, è possibile abbattere quelle
barriere che ancora oggi impediscono alle donne di competere alla
pari per occupare posti di responsabilità nella società.
In Valle d'Aosta lo squilibrio nella piramide delle professioni
a svantaggio delle donne è forte: sono il 30 percento fra i
dirigenti e imprenditori e il 74 percento fra gli impiegati e gli
operai. Insomma, come varie ricerche hanno ripetutamente
dimostrato, la nascita di un bambino riduce fortemente, soprattutto
per la componente femminile della coppia, la possibilità di fornire
un proprio contributo attivo anche oltre le mura domestiche. Le
ricadute negative sono molteplici e su vari livelli: sul piano
individuale, prima di tutto, per la frustrazione di non poter
raggiungere quegli obiettivi che, a parità di qualifica e
competenza, le donne di altri Paesi e gli uomini del proprio Paese
riescono più facilmente ad ottenere; sul piano sociale, perché
l'utilizzo efficiente del capitale umano femminile è cruciale per
la crescita economica e la sostenibilità dello stato sociale.
Eppure le donne sono mediamente quelle più preparate - lo dicono le
indagini - con titoli di studio più alti, sono quelle che si
impegnano di più nella formazione continua, quindi non viene
utilizzata un'enorme riserva di risorse umane, di intelligenza e di
capacità. Questa rinuncia ci costa: mentre sprofondiamo nella crisi
economica, anche se lo
spread
sembra tirare il fiato,
rinunciamo ad una parte del PIL che - ho letto proprio in questi
giorni - è stata quantificata in quasi il 20 percento.
Con l'interpellanza chiedo alla Giunta
"se è intenzione della
Regione approfondire i contenuti del protocollo d'intesa
sottoscritto tra la Regione Piemonte e l'INPS..."
, ripeto:
"approfondire i contenuti del protocollo d'intesa...e verificare
se ci sono le condizioni per attivare nella nostra realtà questo
progetto o uno strumento analogo che vada nella direzione della
condivisione delle responsabilità familiari, aggiuntivo rispetto a
quanto previsto..."
dalla normativa nazionale in essere.
Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
L'interpellanza del collega Rigo è sicuramente importante e
anche ricca di spunti. Ha preso origine dall'intervento della
Regione Piemonte in merito ad un programma finalizzato all'utilizzo
delle risorse destinate dalla Regione, che conta sul finanziamento
che lo Stato ha messo a disposizione delle singole Regioni, con una
ripartizione che vede per la Regione Piemonte un intervento di
2.929.000 euro e che tiene conto evidentemente della situazione.
Per quanto ci riguarda, il fondo a disposizione - "a disposizione"
perché, come dirò e come il collega sa, è stato finalizzato ad un
altro settore - è di 92.000 euro. Credo però che le osservazioni di
principio che sono state fatte, siano corrette e infatti qui
parliamo delle strutture private, perché nel pubblico è già
possibile e sappiamo anche che i congedi parentali per i papà sono
in aumento, e giustamente il collega Rigo ha detto che nella parte
privata il fenomeno, anche perché siamo all'inizio, ha ancora dei
risultati modesti. Il fatto stesso che nella regione Piemonte le
domande per il progetto
Insieme a papà
siano ad oggi 50 la
dice lunga su un percorso che, proprio perché difficile, merita
ancora degli approfondimenti, ossia ci deve essere un cambiamento
anche culturale a fronte di questo problema. Sappiamo che in media
il tempo dedicato dal papà rispetto alla mamma per i figli è di
quasi la metà, non sempre, ma la metà facendo la media di tutto,
perché per alcuni è di pochi minuti rispetto alle ore dedicate
dalla mamma. Ora su tale argomento sicuramente ci sono dei passi
avanti da fare e condivido che l'altro tema è che ci sono delle
donne che rinunciano alla carriera, o comunque hanno delle
penalizzazioni perché sono nel periodo di maternità, sono
nell'impossibilità di rendersi disponibili per possibili
avanzamenti di carriera e così via. Queste sono considerazioni che
condivido in pieno, le quali portano a dire che ad oggi, come il
collega sa, noi abbiamo utilizzato tali fondi - in Piemonte
impiegati per il progetto
Insieme a papà
- per i voucher di
conciliazione. È un'iniziativa fatta tenendo conto dei dati
relativi alle caratteristiche socio-economiche della Regione e
dell'analisi dei bisogni e delle proposte che sono state fatte. Fra
l'altro, ha partecipato direttamente all'elaborazione del piano che
era stato fatto per il piano lavoro del 2009-2011, che a breve
tornerà in aula per i richiami.
Venendo nel dettaglio al quesito che l'interpellanza pone: se
siamo disponibili a fare un confronto con l'INPS o le parti per
vedere se è necessario attivare anche a livello regionale strumenti
idonei, credo che tale tema possa essere approfondito. Riteniamo
che questa sia una suggestione valida, tenendo conto però delle
disponibilità finanziarie e del fatto che il suggerimento primo è
quello di fare un'azione di sensibilizzazione, perché i 400 euro
provenienti da tale ripartizione che è stata fatta dal Piemonte -
perché non ci sono basi definite, poteva essere di più o di meno -
sono 400 euro mensili che hanno il loro senso, ma, rispetto
all'implicazione del sistema famiglia, che vede penalizzata la
donna rispetto all'uomo, è ancora una cosa marginale rispetto ai
problemi nel loro complesso. Reputiamo però che questo
approfondimento possa essere fatto per poi prendere le decisioni
conseguenti nel piano lavoro che verrà presentato entro giugno.
Presidente
- La parola al Consigliere Segretario
Rigo.
Rigo (PD)
- Vede Presidente, io avevo due strade per
presentare questo piccolo progetto: la prima era quella della
mozione con la quale chiedere alla Giunta di rispondere con un "sì"
o un "no", senza dare la possibilità alla Giunta stessa di
approfondire il tema e, nel caso l'Esecutivo avesse manifestato il
proprio parere negativo, motivandolo perché non c'era il tempo di
approfondire, affermare che la Giunta non voleva considerare la
famiglia, il riequilibrio fra i sessi. Ho preferito adottare
l'interpellanza, perché questo tema impone riflessione e
approfondimento. Oggi siamo nel pieno di una crisi economica che
sta sconvolgendo l'Europa e l'Italia con lei, questa è una
condizione oggettiva che va al di là dei confini regionali e
proprio il confronto caldo di queste ore sulla riforma del mercato
del lavoro la dice lunga sulla necessità di dare risposte diverse
ben al di là della modifica dell'articolo 18. Poco però si parla di
una risposta di respiro lungo, avanzata anche dai tecnici, dai
professionisti e dagli esperti; abbiamo sentito degli esperti in
questi giorni in audizione nelle Commissioni III e V sul
pirogassificatore e uno di questi esperti ci ha detto che una delle
sfide della nostra società sarà quella demografica. Se non
invertiamo la tendenza in atto e non cerchiamo di ripristinare
quella piramide originaria demografica che tutti abbiamo studiato a
scuola...anche la riforma delle pensioni, del mercato del lavoro
sono riflessioni importanti e necessarie, ma senza quel respiro
lungo saranno scarsamente efficaci e, per invertire questa
tendenza, ci vuole proprio una rivoluzione culturale, ci vogliono
soldi e risorse, ma ci vuole la volontà di cambiare i nostri modi e
tempi di vita, quotidiani, che vanno in quella direzione.
Ritengo che il tentativo della politica, in questo caso, di
ripensare tali cose sia naturale, ne abbiamo bisogno. Ho voluto
accennare a questo piccolo progetto, perché, come ricordava il
Presidente, 50 lavoratori in Piemonte sono stati interessati da
questa proposta, ma credo sia necessario cominciare con una piccola
fiammella se vogliamo invertire una rotta che inevitabilmente darà
preoccupazioni per il nostro futuro. Grazie comunque per voler
approfondire questo tema, anche se parziale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK