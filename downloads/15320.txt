Consiglio Regionale della Valle d'Aosta - Oggetto del Consiglio n. 3108 del 9 aprile 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula
Oggetto del Consiglio n. 3108 del 9 aprile 1998 - Resoconto
SEDUTA ANTIMERIDIANA DEL 9 APRILE 1998
OGGETTO N. 3108/X Disegno di legge: "Disciplina
dell'organizzazione del servizio idrico integrato e delle modalità
di utilizzazione delle acque pubbliche".
Capo I Principi Fondamentali
Articolo 1 (Finalità)
1. La Regione garantisce e promuove un'azione generale di tutela
e di corretta utilizzazione delle risorse idriche, secondo criteri
di solidarietà, di salvaguardia dei diritti delle generazioni
future, di rinnovo, riutilizzo e risparmio delle risorse, anche al
fine di assicurare il prioritario soddisfacimento delle esigenze
idropotabili della popolazione e la salvaguardia dell'ambiente.
2. In armonia con gli obiettivi di cui al comma 1 ed in
attuazione dell'articolo 12 del decreto legislativo luogotenenziale
7 settembre 1945, n. 545 (Ordinamento amministrativo della Valle
d'Aosta), delle competenze assegnate alla Regione Valle d'Aosta
dalla legge costituzionale 26 febbraio 1948, n. 4 (Statuto speciale
per la Valle d'Aosta), e della legge 5 gennaio 1994, n. 36
(Disposizioni in materia di risorse idriche), la presente legge ha
per oggetto:
a) l'organizzazione del servizio idrico integrato costituito
dall'insieme dei servizi pubblici di captazione, adduzione e
distribuzione di acqua a usi civili, di fognatura e di depurazione
delle acque reflue;
b) le funzioni degli enti locali ricadenti nell'ambito
territoriale ottimale come individuato dall'articolo 3;
c) le forme di indirizzo e di coordinamento degli organi
regionali competenti in materia di risorse idriche;
d) le modalità di utilizzazione delle acque pubbliche, con
particolare riferimento alle derivazioni destinate ad uso potabile,
irriguo, industriale ed energetico.
3. La Regione assicura una gestione integrata di tutti gli usi
della risorsa idrica attraverso il piano regionale delle acque e
coordina l'esercizio delle funzioni dei comuni in materia.
Articolo 2 (Patrimonio idrico regionale)
1. I ghiacciai, i laghi, i corsi d'acqua, i canali, le acque
sotterranee, le sorgenti e le risorgive fanno parte del patrimonio
idrico regionale e sono tutelati per ottenere la qualità e la
quantità delle risorse idriche essenziali per la vita e lo sviluppo
regionale anche attraverso l'adozione e lo sviluppo di tecnologie
che accrescano l'efficienza, razionalizzino migliorando la gestione
del rifornimento idrico e consentano un maggiore sviluppo delle
energie rinnovabili secondo le finalità e gli obiettivi della
presente legge.
2. Fanno parte del demanio idrico regionale tutte le acque
pubbliche destinate al consumo umano e quelle utilizzate per scopi
irrigui.
3. L'Amministrazione regionale provvede in materia di
concessioni e di subconcessioni di acque pubbliche ai sensi degli
articolo 5, comma secondo, 7 e 8 dello Statuto speciale, in
conformità al piano generale di utilizzazione disposto dal Comitato
misto ai sensi dell'articolo 8, comma terzo, dello Statuto stesso,
al piano di bacino dei fiume Po e secondo le norme e le procedure
previste dal regio decreto 11 dicembre 1933, n. 1775 (Testo unico
delle disposizioni di legge sulle acque e impianti elettrici), dal
regio decreto 14 agosto 1920, n. 1285 (Regolamento per le
derivazioni e utilizzazioni di acque pubbliche), e dalle successive
disposizioni legislative e regolamentari in materia, nonché dalle
norme della presente legge.
Capo II Organizzazione del servizio idrico integrato
Articolo 3 (Delimitazione dell'ambito territoriale ottimale)
1. Il territorio regionale costituisce un unico ambito
territoriale ottimale che:
a) rappresenta il luogo di attuazione delle direttive e degli
indirizzi della pianificazione regionale per la tutela e la
gestione delle acque;
b) è funzionale alla rappresentazione della domanda di servizio
integrato delle popolazioni residenti e all'identificazione dei
comuni tenuti alle forme e ai modi di cooperazione di cui agli
articoli 4 e 5.
Articolo 4 (Esercizio delle funzioni di organizzazione del
servizio idrico integrato)
1. I Comuni ricadenti nell'ambito territoriale ottimale
esercitano in forma congiunta, nelle forme e nei modi indicati
dalla normativa regionale in materia di organizzazione degli enti
locali, le funzioni per l'organizzazione del servizio idrico
integrato al fine di garantire la gestione secondo criteri di
efficienza, di efficacia e di economicità.
2. Agli enti territoriali competono:
a) l'individuazione della domanda di servizi, cioè della qualità
e della quantità che devono essere garantite dai soggetti gestori a
garanzia delle esigenze locali e a salvaguardia degli interessi
degli utenti;
b) la predisposizione, sulla base dei criteri e degli indirizzi
fissati dalla Regione, del programma di attuazione riguardante le
infrastrutture e le altre opere necessarie per l'erogazione dei
servizi e del relativo piano finanziario;
c) la determinazione della tariffa e della destinazione dei
proventi tariffari, secondo i criteri indicati all'articolo 6;
d) la scelta delle modalità di gestione del servizio idrico
integrato nell'ambito delle forme previste dalla normativa in
materia di autonomia locale;
e) l'approvazione della convenzione con i soggetti gestori;
f) l'affidamento dei servizi ai soggetti gestori e
l'instaurazione dei rapporti relativi;
g) la salvaguardia delle gestioni esistenti secondo le modalità
di cui all'articolo 5;
h) il controllo tecnico-economico e gestionale sull'attività dei
gestori del servizio idrico integrato;
i) l'attuazione, nell'ambito delle direttive, degli indirizzi e
degli interventi previsti nella pianificazione regionale in materia
di usi delle risorse idriche, di tutela e di salvaguardia della
qualità, di risparmio, di rinnovo, di riutilizzo idrico e di uso
plurimo delle acque con conseguente recupero energetico;
l) la previsione dell'impiego di tecnologie che accrescano
l'efficienza e l'efficacia garantendo le qualità e le quantità
dell'acqua e che sviluppino l'utilizzazione delle energie
rinnovabili.
3. I Comuni, nelle more dell'approvazione della normativa in
materia di autonomie locali, definiscono nell'ambito del Consorzio
dei Comuni della Valle d'Aosta Bacino imbrifero montano della Dora
Baltea (BIM) gli indirizzi, le modalità e i criteri generali per
l'esercizio delle funzioni di cui al comma 2, sulla base degli
indirizzi stabiliti dalla Regione.
4. Le riunioni del BIM per l'applicazione di quanto previsto
dalla presente normativa sono promosse dall'assessore regionale
competente in materia di risorse idriche.
5. Le funzioni di segreteria tecnica per gli aspetti
disciplinati dalla presente normativa sono svolte dalla struttura
regionale competente in materia di risorse idriche.
6. Le decisioni sono assunte con una maggioranza dei due terzi
dei partecipanti e, in seconda votazione, con la maggioranza
assoluta dei partecipanti.
Articolo 5 (Gestione del servizio idrico integrato)
1. I comuni ricadenti nell'ambito territoriale ottimale,
singolarmente o in forma associata anche per aree territoriali,
possono provvedere alla gestione del servizio idrico integrato
anche con una pluralità di soggetti esperti in materia e di forme
nell'ambito di quelle previste dalla normativa vigente in materia,
al fine di salvaguardare il rispetto delle esigenze locali, nonché
le capacità gestionali degli organismi già operanti che rispondono
a criteri di efficienza, di efficacia e di economicità.
2. Al fine di cui al comma 1, i comuni individuano il soggetto
competente per il coordinamento del servizio idrico integrato e
adottano ogni misura per l'organizzazione e l'integrazione delle
funzioni fra la pluralità dei soggetti gestori.
Articolo 6 (Tariffa del servizio idrico integrato)
1. La tariffa costituisce il corrispettivo del servizio idrico
integrato ed è determinata sulla base dei criteri stabiliti dalla
Giunta regionale, con propria deliberazione, sentito il parere
delle commissioni consiliari permanenti competenti, entro dodici
mesi dalla data di entrata in vigore della presente legge.
2. La tariffa è determinata in modo da assicurare ai soggetti
gestori la copertura dei costi di investimento e di esercizio e
deve tenere conto della qualità della risorsa idrica e del servizio
erogato, delle opere e degli adeguamenti necessari finanziati
direttamente, dell'entità dei costi di gestione delle opere e
dell'adeguatezza della remunerazione del capitale investito.
3. Per gli usi domestici si prevede una tariffazione scalare che
comprenda una fascia sociale fino a centocinquanta litri per
abitante al giorno, con recupero sulle fasce successive. Per gli
usi produttivi possono essere previste forme di incentivazione
tariffaria a seguito di presentazione di piani di risparmio
idrico.
4. In sede di prima applicazione, gli enti gestori salvaguardati
e i concessionari in atto e mantenuti sono tenuti ad adeguarsi ai
criteri di determinazione della tariffa fissati entro un anno dalla
deliberazione di cui al comma 1, quanto meno per quella parte di
essa riguardante la copertura del servizio di gestione del servizio
idrico integrato.
5. Entro cinque anni dalla data di entrata in vigore della
presente legge, i soggetti di cui al comma 4 si adeguano ai criteri
di determinazione della tariffa di cui al presente articolo.
Articolo 7 (Convenzioni con i soggetti gestori del servizio
idrico integrato)
1. I rapporti con i soggetti gestori del servizio idrico
integrato sono regolati da apposita convenzione, stipulata sulla
base della convenzione tipo e del relativo disciplinare adottati
dal Consiglio regionale entro sei mesi dalla data di entrata in
vigore della presente legge.
2. Nella convenzione tipo, la Regione prevede, oltre ai
contenuti di cui all'articolo 11, comma 2, della l. 36/1994,
l'esercizio di poteri sostitutivi e gli interventi necessari
qualora siano arrecate gravi inadempienze o irregolarità e in ogni
altro caso in cui la gestione del servizio idrico integrato non
possa più essere proseguita.
Capo III Modalità di utilizzazione delle acque pubbliche
Articolo 8 (Presentazione delle domande di concessione e di
subconcessione)
1. Le domande di concessione e di subconcessione per
l'utilizzazione delle acque pubbliche nel territorio regionale sono
presentate alla struttura regionale competente in materia di
risorse idriche.
2. Le domande non corrispondenti alle direttive del piano
regionale vigente al momento della loro presentazione sono
restituite agli interessati con invito a modificare, entro novanta
giorni, gli schemi previsti di utilizzazione, al fine di renderli
conformi alle direttive di piano; in difetto, e scaduto il termine,
le domande si intendono rinunciate.
3. La struttura regionale competente in materia di risorse
idriche verifica altresì la completezza delle domande e la
conformità di esse e degli elaborati tecnici alle disposizioni di
legge, provvedendo, se del caso, all'assegnazione di un termine non
superiore a novanta giorni per la presentazione, a cura e spese del
richiedente, delle necessarie integrazioni; scaduto tale termine,
le domande si intendono rinunciate.
4. Il termine del procedimento relativo al rilascio delle
concessioni e delle subconcessioni è fissato in un anno dalla data
di presentazione della domanda nei modi indicati ai commi 1, 2 e
3.
5. I termini di cui all'articolo 7, commi nono, decimo e
tredicesimo, del r.d. 1775/1933 decorrono dalla pubblicazione
dell'avviso di cui allo stesso articolo 7, comma quarto, del r.d.
1775/1933 nel Bollettino ufficiale della Regione.
Articolo 9 (Priorità)
1. Nelle concessioni e subconcessioni, valutate adeguatamente
l'affidabilità economica del soggetto richiedente e le possibili
ricadute di rilevanza economica sulla collettività locale, fra più
concorrenti è preferita la domanda del Comune, della Comunità
montana o del consorzio di comuni interessati.
2. Per le derivazioni ad uso idroelettrico con potenze nominali
medie superiori a 2000 KW, fra più concorrenti è preferita la
domanda che prevede l'utilizzo nel territorio regionale del
settanta per cento almeno dell'energia prodotta, al fine di
incrementare lo sviluppo di attività produttive, per impieghi di
pubblica utilità o di rilevante interesse sociale.
Articolo 10 (Istruttoria delle domande)
1. L'istruttoria delle domande di concessione e di
subconcessione è condotta dalla struttura regionale competente in
materia di risorse idriche, che richiede e raccoglie tutti i pareri
obbligatori per l'approvazione delle domande ai sensi delle leggi
vigenti, provvede all'emissione delle ordinanze di ammissione ad
istruttoria, anche nel caso di concorrenza eccezionale prevista
dall'articolo 10 del r.d. 1775/1933, e procede alla visita dei
luoghi, alla quale sono invitati ad intervenire richiedenti ed
interessati.
2. Nel corso dell'istruttoria, il richiedente e coloro che, ai
sensi degli articoli 9 e 10 della legge regionale 6 settembre 1991,
n. 59 (Norme in materia di procedimento amministrativo, di diritto
di accesso ai documenti amministrativi e di autocertificazione),
hanno diritto a partecipare al procedimento possono prendere
cognizione degli sviluppi istruttori, acquisire copia degli atti e
dei pareri resi nonché presentare osservazioni in merito.
3. Il dirigente della struttura regionale competente in materia
di risorse idriche regola lo svolgimento della partecipazione e
dell'istruttoria, assicurando la trasmissione della documentazione
allegata alla domanda e degli atti istruttori, corredati di una
dettagliata relazione tecnica, redatta in seguito alla visita dei
luoghi, al Comitato di cui all'articolo 23.
Articolo 11 (Provvedimenti di concessione e di
subconcessione)
1. Compete al dirigente della struttura regionale competente in
materia di risorse idriche di decidere, con proprio provvedimento,
l'accoglimento o la reiezione delle domande di concessione e di
subconcessione per l'utilizzazione per qualsiasi scopo delle acque
pubbliche, acquisito il motivato parere del Comitato di cui
all'articolo 23, formulato sulla base della domanda, degli elementi
acquisiti con le osservazioni o le opposizioni, di quelli acquisiti
con l'istruttoria, nonché, ove necessario, di quello del Comitato
scientifico per l'ambiente, trasmessi a cura della struttura
regionale competente in materia di risorse idriche, previa
deliberazione della Giunta regionale per quanto concerne le grandi
derivazioni ad uso idroelettrico.
2. Il provvedimento di concessione o di subconcessione deve
tenere conto del minimo deflusso vitale costante da assicurare nei
corsi d'acqua.
3. Il Consiglio regionale, con propria deliberazione, stabilisce
le modalità di calcolo e di applicazione del minimo deflusso
vitale, assicurando criteri tecnici e di salvaguardia ambientale
tali da garantire il rispetto dell'equilibrio naturale dei corsi
d'acqua, dell'ambiente, nonché, per motivi igienico-sanitari,
criteri di salvaguardia dell'ittiofauna e antincendio, fatta salva
la valutazione dell'impatto ambientale, secondo le procedure della
legge regionale 4 marzo 1991, n. 6 (Disciplina della procedura di
valutazione dell'impatto ambientale), come modificata dalla legge
regionale 1° luglio 1994, n. 34.
4. Ai riconoscimenti degli antichi diritti di cui all'articolo 3
del r.d. 1775/1933 si procede con provvedimento del dirigente della
struttura regionale competente in materia di risorse idriche, anche
quando siano sorte opposizioni, previa deliberazione della Giunta
regionale per quanto concerne le grandi derivazioni.
Articolo 12 (Progetti soggetti alla valutazione di impatto
ambientale)
1. Le domande concernenti i progetti sottoposti alla valutazione
d'impatto ambientale ai sensi della legge regionale 6/1991 sono
presentate dal soggetto proponente, corredate della documentazione
necessaria per le istruttorie disciplinate dalla legge regionale
6/1991 e dalla legislazione in materia di acque, alla struttura
regionale competente in materia di risorse idriche. Tale struttura
richiede il relativo parere alla struttura regionale competente in
materia di tutela dell'ambiente.
2. Copia del rapporto di sintesi è depositato, a cura della
struttura regionale competente in materia di risorse idriche,
presso tutti i comuni territorialmente interessati i quali
provvedono agli adempimenti di cui all'articolo 13, comma 2, della
legge regionale 6/1991.
3. La struttura regionale competente in materia di tutela
dell'ambiente acquisisce il parere del Comitato scientifico per
l'ambiente secondo la procedura di cui all'articolo 15 della legge
regionale 6/1991 e lo trasmette alla struttura regionale competente
in materia di risorse idriche che provvede all'emissione
dell'ordinanza di ammissione ad istruttoria non prima di aver
ricevuto il parere stesso.
4. Se dal parere del Comitato scientifico per l'ambiente emerge
la necessità di provvedere a mutamenti nelle opere valutabili come
varianti sostanziali, la struttura regionale competente in materia
di risorse idriche provvede ai sensi dell'articolo 49 del r.d.
1775/1933, invitando il richiedente alle modificazioni
necessarie.
5. Quando le modifiche indicate nel parere siano configurabili
come varianti non sostanziali, l'istruttoria è in ogni caso
ampliata all'esame dei profili di compatibilità ambientale emersi
nel parere stesso.
Articolo 13 (Modificazione, revoca e decadenza delle concessioni
e delle subconcessioni)
1. La struttura regionale competente in materia di risorse
idriche concedente, con le modalità previste dalla presente legge,
ha facoltà di modificare successivamente, salvo adeguato indennizzo
o integrazione ove possibile dei quantitativi d'acqua, il
disciplinare o il provvedimento di concessione o di subconcessione
qualora esigenze di difesa del suolo o delle risorse naturali,
della tutela del paesaggio o comunque di pubblico generale
interesse lo richiedano, ferma restando la facoltà del
concessionario di rinunciare a norma di legge.
2. È sempre ammessa la revoca delle concessioni e delle
subconcessioni assentite dalla Regione per ragioni di pubblico
interesse contrastanti con il prosieguo delle utenze in atto, salvo
adeguato indennizzo, ove possibile, dei quantitativi d'acqua.
3. L'estinzione delle derivazioni per revoca o per decadenza nei
casi indicati dall'articolo 55 del r.d. 1775/1933 è dichiarata con
provvedimento del dirigente della struttura regionale competente in
materia di risorse idriche.
4. Le modalità di calcolo dell'adeguato indennizzo di cui ai
commi 1 e 2 sono definiti con apposito provvedimento del Consiglio
regionale da approvarsi entro un anno dall'entrata in vigore della
presente legge.
Articolo 14 (Trasmissibilità delle concessioni e delle
subconcessioni)
1. Le utenze aventi per oggetto piccole e grandi derivazioni non
possono essere cedute in tutto o in parte senza che gli interessati
abbiano ottenuto il nullaosta della struttura regionale competente
in materia di risorse idriche concedente, previa richiesta
motivata. I subingressi nelle domande di concessione o di
subconcessione sono privi di effetto se effettuati senza il
prescritto nullaosta della struttura stessa.
2. Il nullaosta della struttura regionale competente in materia
di risorse idriche è rilasciato con provvedimento del dirigente
della stessa, previo parere del Comitato di cui all'articolo 23,
entro sessanta giorni dal momento in cui è pervenuta la
domanda.
Articolo 15 (Subingresso della Regione nelle concessioni ad uso
irriguo, potabile o di bonifica)
1. Nelle grandi derivazioni ad uso irriguo, potabile o di
bonifica di cui all'articolo 27 del r.d. 1775/1933, in mancanza di
rinnovazione della concessione, come anche nei casi di decadenza,
rinuncia o revoca, gli impianti indicati al comma 2 passano in
proprietà, senza compenso, alla Regione.
2. Nelle piccole derivazioni, in mancanza di rinnovazione, la
Regione ha diritto di procedere secondo quanto disposto
dall'articolo 30 del r.d. 1775/1933.
Articolo 16 (Licenze di attingimento d'acqua)
1. La licenza di attingimento d'acqua di cui all'articolo 56 del
r.d. 1775/1933 si ottiene presentando domanda alla struttura
regionale competente in materia di risorse idriche, da pubblicare
nell'albo pretorio del Comune ove ha luogo l'attingimento,
corredata della relazione descrittiva dei lavori e dimostrativa
della salvaguardia dei diritti dei terzi. Sulla domanda decide, con
proprio provvedimento, il dirigente della struttura regionale
competente in materia di risorse idriche, entro sessanta giorni
dall'inizio del procedimento.
Articolo 17 (Utilizzazioni diverse ed ulteriori)
1. Le domande per l'utilizzazione diversa e per l'uso plurimo
con recupero energetico delle acque fluenti nei canali, negli
acquedotti e nei cavi consortili di cui all'articolo 27 della l.
36/1994 sono presentate alla struttura regionale competente in
materia di risorse idriche unitamente al progetto preliminare delle
opere da realizzare e ad una relazione dimostrativa della innocuità
per i diritti dei terzi.
2. L'utilizzazione diversa non deve comunque portare ad un
incremento della captazione d'acqua né ad un ampliamento del
periodo di captazione.
3. Sulla domanda, da pubblicare nell'albo pretorio dei comuni
interessati, si provvede, previa breve istruttoria, con
provvedimento del dirigente della struttura regionale competente in
materia di risorse idriche, nel termine e con le modalità indicati
dall'articolo 27, comma 1, della l. 36/1994.
Articolo 18 (Acque sotterranee)
1. Il proprietario di un fondo può esercitare liberamente la
facoltà di estrazione e di utilizzazione prevista dall'articolo 93
del r.d. 1775/1933, esclusivamente per gli usi domestici, di
abbeveraggio del bestiame e per l'innaffiamento di orti e giardini,
nonché di terreni agricoli con qualsiasi tipo di coltura
inservienti direttamente al proprietario e alla sua famiglia.
2. Salva la facoltà attribuita al proprietario, chi voglia
procedere alla ricerca di acque sotterranee o allo scavo di pozzi
nel fondo proprio o altrui, deve chiederne l'autorizzazione alla
struttura regionale competente in materia di risorse idriche
corredando la domanda del piano di massima dell'estrazione o
dell'utilizzazione che si intende eseguire.
3. Salvo il disposto del comma 2, chiunque intenda utilizzare
acque sotterranee deve altresì presentare domanda di concessione o
di subconcessione ai sensi degli articoli 8 e 11.
Articolo 19 (Provvedimenti di riconoscimento di utilizzo di
acque)
1. Chiunque abbia utilizzato acqua pubblica o divenuta pubblica
nel trentennio anteriore all'entrata in vigore della l. 36/1994 a
scopo irriguo o potabile con portata non superiore a 50 l/s o per
l'approvvigionamento di energia, alle abitazioni, rifugi, bivacchi,
nonché alpeggi, mayen e strutture similari, con potenza nominale
non superiore a 10 KW, senza averne richiesto il riconoscimento o
aver ottenuto regolare provvedimento di concessione o di
subconcessione, può chiedere il riconoscimento dell'uso
limitatamente al quantitativo d'acqua effettivamente utilizzato a
norma dell'articolo 11.
2. La domanda in carta libera, corredata delle informazioni
essenziali per l'individuazione e la caratterizzazione delle opere,
dev'essere presentata entro il termine perentorio di tre anni dalla
data di entrata in vigore della presente legge.
3. Per tutte le altre acque che hanno assunto natura pubblica a
seguito dell'entrata in vigore della l. 36/1994, al riconoscimento
dell'uso, limitatamente al quantitativo effettivamente utilizzato,
provvede l'assessore regionale competente in materia di risorse
idriche con proprio decreto, su conforme deliberazione della Giunta
regionale.
4. La domanda in carta libera, corredata, ove necessario, delle
informazioni essenziali per l'individuazione e la caratterizzazione
delle opere, dev'essere presentata alla struttura regionale
competente in materia di risorse idriche, entro un anno dalla data
di entrata in vigore della presente legge, solo da coloro che non
vi abbiano già provveduto ai sensi dell'articolo 34 della l.
36/1994.
5. La deliberazione della Giunta regionale deve essere
pubblicata nel Bollettino ufficiale della Regione e, per trenta
giorni consecutivi, nell'albo pretorio del Comune ove sono ubicate
le derivazioni o le captazioni per le eventuali osservazioni o
opposizioni sulle quali dev'essere acquisito il parere del Comitato
di cui all'articolo 23, entro novanta giorni dal ricevimento delle
osservazioni o opposizioni stesse.
6. Nei sessanta giorni successivi al parere di cui al comma 5
del Comitato, devono essere approvate dalla Giunta regionale, con
propria deliberazione, le determinazioni conclusive.
Articolo 20 (Utilizzazioni libere)
1. È consentito l'uso libero di acque superficiali e sotterranee
per la produzione e l'approvvigionamento di energia per abitazioni,
nonché per agriturismo, rifugi, bivacchi, alpeggi, mayen e
strutture similari, purché si tratti di utenze non eccedenti la
potenza nominale media annua di 20 KW previa segnalazione alla
struttura regionale competente in materia di risorse idriche.
2. È altresì consentito l'uso libero di acque superficiali e
sotterranee da destinare al consumo umano, previa la verifica delle
caratteristiche di qualità e l'adozione delle iniziative di
salvaguardia previste dalla normativa vigente in materia, nei
quantitativi ragionevolmente necessari per il soddisfacimento delle
esigenze di abitazioni sparse, nonché di alpeggi, strutture di
agriturismo, rifugi, bivacchi, mayen e strutture similari.
Articolo 21 (Canoni per le subconcessioni idroelettriche)
1. I canoni per le subconcessioni idroelettriche rilasciate
dalla Regione sono determinati ai sensi dell'articolo 9 dello
Statuto speciale.
2. L'energia elettrica prodotta da piccoli generatori fino a 30
KW è esentata dalla relativa imposta erariale sul consumo.
3. Per ciascuna domanda di subconcessione è dovuto un importo
forfetario, da stabilire ogni due anni con apposita deliberazione
della Giunta regionale, a rimborso delle spese sostenute
dall'Amministrazione regionale per l'istruttoria della stessa.
Capo IV Funzioni regionali
Articolo 22 (Piano regionale delle acque)
1. Il Consiglio regionale, con propria deliberazione, approva il
piano regionale delle acque, articolato, ai sensi delle rispettive
leggi di settore, in piano regionale di risanamento delle acque,
piano regolatore generale degli acquedotti e piano di utilizzo
delle acque, in armonia con le previsioni della pianificazione di
bacino del fiume Po, con le direttive del Comitato misto di cui
all'articolo 8, comma terzo, dello Statuto speciale e con il
concorso e la collaborazione di tutte le parti interessate all'uso
e alla tutela del patrimonio idrico regionale. Il piano regionale
fissa i criteri e le direttive generali finalizzati a
garantire:
a) la corretta e razionale utilizzazione delle risorse idriche,
anche ai fini della tutela ambientale;
b) la tutela e la salvaguardia della qualità delle acque a
qualsiasi uso destinate;
c) il rinnovo e il risparmio delle risorse idriche;
d) l'integrazione e la riorganizzazione delle strutture
necessarie all'erogazione dei servizi idrici;
e) l'ottimizzazione gestionale del servizio idrico
integrato.
2. Il Consiglio regionale può adottare misure di salvaguardia,
in attesa dell'approvazione del piano di cui al comma 1 e per un
periodo massimo di due anni, e approvare piani stralcio per
sottobacini o settori funzionali, purché essi costituiscano fasi
interrelate rispetto ai contenuti del comma 1.
3. L'assessore regionale competente in materia di risorse
idriche promuove annualmente una conferenza con i comuni, le
Comunità montane, gli assessori regionali competenti e il
coordinatore del Comitato di cui all'articolo 23, al fine di
esaminare lo stato di attuazione dell'organizzazione dei servizi
idrici e dei programmi di intervento per il corretto e razionale
uso della risorsa idrica in conformità con il piano regionale delle
acque.
4. Gli enti locali ricadenti nell'ambito territoriale ottimale
sono tenuti a fornire alla struttura regionale competente in
materia di risorse idriche tutti i dati necessari, o comunque
richiesti da quest'ultima, nell'ambito e in accordo con il sistema
informativo territoriale regionale.
Articolo 23 (Comitato regionale per l'uso delle risorse
idriche)
1. Il Comitato regionale per l'uso delle risorse idriche è
istituito presso la struttura regionale competente in materia di
risorse idriche ed è composto dai dirigenti, o loro delegati, delle
strutture regionali interessate nella tutela e gestione delle
risorse idriche.
2. Al Comitato compete:
a) l'elaborazione dei contenuti del piano di cui all'articolo
22;
b) il controllo sull'attuazione del piano, affidato a programmi
pluriennali di intervento nell'ambito territoriale ottimale redatti
dallo stesso Comitato;
c) la verifica e il coordinamento dell'attività connessa al
servizio idrico integrato;
d) l'attività consultiva in materia di risorse idriche;
e) la verifica della regolarità dell'istruttoria delle domande
di derivazione di acqua pubblica;
f) l'esame della domanda e delle caratteristiche relative in
rapporto al più razionale sfruttamento delle acque, agli interessi
pubblici connessi, alla natura e all'attendibilità delle
opposizioni od osservazioni formulate, tenuto conto dei pareri
espressi dalle amministrazioni competenti;
g) la scelta della domanda da preferire fra più domande
concorrenti, sulla base dei criteri di cui all'articolo 9 del r.d.
1775/1933 e delle priorità indicate all'articolo 10;
h) la formulazione del parere finale sull'accoglimento o la
reiezione della domanda e, ove questo sia favorevole, l'indicazione
degli elementi che devono essere inclusi nel disciplinare di
concessione o di subconcessione, in particolare a tutela del minimo
deflusso vitale costante da assicurare al fine delle esigenze di
salvaguardia della qualità e dell'equilibrio stagionale del corpo
idrico, delle opportunità di risparmio, riutilizzo e riciclo della
risorsa idrica;
i) la formulazione del parere sulla modificazione dei
provvedimenti e dei disciplinari di concessione e di
subconcessione, nonché sul subingresso nelle concessioni e nelle
subconcessioni di cui agli articoli 11 e 15.
3. Il Comitato è costituito con deliberazione della Giunta
regionale, su proposta dell'assessore regionale competente in
materia di risorse idriche, ed è coordinato dal dirigente della
struttura regionale competente in materia di risorse idriche, o suo
delegato, che provvede alla sua convocazione ogni qualvolta sia
necessario.
4. Il Comitato è legalmente riunito quando è presente la
maggioranza dei suoi componenti. Le decisioni sono adottate dalla
maggioranza dei presenti; in caso di parità prevale il voto del
coordinatore. Le funzioni di segretario del Comitato, senza diritto
di voto, sono svolte da un dipendente della struttura regionale
competente in materia di risorse idriche.
5. Il Comitato costituisce altresì organo di garanzia degli
interessi degli utenti ai sensi dell'articolo 21, comma 5, della l.
36/1994. A tal fine, definisce i programmi di attività e le
iniziative da porre in essere a garanzia dei predetti interessi per
il perseguimento degli obiettivi di efficienza, di efficacia e di
economicità del servizio idrico e coopera con il Comitato per la
vigilanza sull'uso delle risorse idriche di cui all'articolo 21
della l. 36/1994.
Articolo 24 (Finanziamento regionale di infrastrutture
idriche)
1. È sempre consentita la partecipazione finanziaria regionale
in favore degli enti locali per la realizzazione di infrastrutture
idriche di interesse collettivo dirette al miglioramento e al
potenziamento del servizio idrico integrato attraverso la
predisposizione di un programma pluriennale di intervento
nell'ambito territoriale ottimale.
2. Al fine di favorire la riorganizzazione dei servizi idrici su
scala intercomunale, la Regione privilegia nei propri programmi di
realizzazione di lavori pubblici gli interventi di costruzione e/o
sistemazione delle opere di captazione e delle reti di adduzione e
di distribuzione principale di acquedotti comprensoriali, di
collettori fognari di adduzione a impianti di depurazione biologici
a fanghi attivi delle acque reflue, di collettori fognari e
relativi impianti di trattamento dei reflui idrici intercomunali,
di costruzione e/o di ampliamento degli impianti di depurazione
biologici a fanghi attivi.
3. Il programma di attuazione riguardante le infrastrutture e le
altre opere necessarie per l'erogazione dei servizi, di cui
all'articolo 7, comma 1, lett. a), deve comprendere tutti gli
interventi di cui al comma 2, gli interventi di cui si richiede il
finanziamento e la realizzazione da parte della Regione ai sensi
della legge regionale 20 giugno 1996, n. 12 (Legge regionale in
materia di lavori pubblici), mentre gli altri interventi di
interesse prettamente locale o di manutenzione, anche
straordinaria, delle reti e dei manufatti sono elencati anche in
modo generale solo sotto l'aspetto finanziario e indicandone la
fonte di finanziamento.
4. Compete agli enti locali, secondo le modalità previste dalla
legge regionale 12/1996, la realizzazione degli interventi di
interesse locale o di manutenzione, anche straordinaria, delle reti
e dei manufatti connessi con il servizio idrico integrato.
Capo V Norme Transitorie
Articolo 25 (Abrogazioni)
1. La lett. i) del comma primo dell'articolo 1 della legge
regionale 7 dicembre 1979, n. 66 (Attribuzioni e competenze del
Consiglio regionale, del Presidente del Consiglio, della Giunta
regionale e del Presidente della Giunta), è abrogata.
2. L'allegato B alla deliberazione del Consiglio regionale n.
1193/X del 22 febbraio 1995 (Approvazione dei criteri provvisori di
valutazione per l'esame delle domande di concessione e
subconcessione di derivazione d'acqua) è abrogato.
Articolo 26 (Disposizioni transitorie)
1. Le domande di concessione, di subconcessione, di attingimento
e di utilizzazioni diverse, nonché le altre domande concernenti le
variazioni di provvedimenti anzidetti, presentate prima della data
di entrata in vigore della presente legge, continuano ad essere
istruite sulla base della disciplina vigente al momento della
presentazione della relativa domanda.
2. Finché non stabilito diversamente ai sensi dell'articolo 11,
comma 3, il valore del minimo deflusso vitale è determinato secondo
le modalità e i principi contenuti nella deliberazione del
Consiglio regionale n. 1193/X del 22 febbraio 1995.
Président La parole au rapporteur, Conseiller Borre.
Borre (UV) Questo disegno di legge nasce e si inserisce in un
quadro legislativo in evoluzione volto a dare risposta alle
esigenze di tutela del territorio e al razionale sfruttamento delle
risorse idriche mediante l'introduzione di importanti ed innovativi
principi generali, in particolare la pubblicità di tutte le acque
superficiali e sotterranee, l'utilizzazione delle risorse secondo
criteri di solidarietà, risparmio e riutilizzo, la priorità
dell'uso dell'acqua al consumo umano.
L'importanza e l'interesse della nostra Regione per le acque fa
parte della nostra storia e della nostra cultura; i "ru" che
percorrono ogni angolo del nostro territorio per irrigare prati e
campi sono una testimonianza che questa risorsa era ed è
indispensabile. Proprio da questa necessità può essere data
spiegazione del perché delle lotte per rivendicare i diritti e le
proprietà delle acque, "ru" compresi.
Poiché l'acqua non serve più solamente ad uso potabile ed
irriguo, ma anche come fonte di energia idroelettrica, è importante
che questa possibile risorsa venga sempre meglio utilizzata e
ridistribuita fra gli abitanti della nostra Regione. La Regione, i
comuni, i Valdostani sono proprietari delle acque della Valle
d'Aosta. Il disegno di legge n. 287, "Esercizio dei diritti e dei
poteri attribuiti alla Valle d'Aosta dagli articoli 7, 8, 9 e 10
dello Statuto speciale per l'utilizzazione delle acque pubbliche a
scopo idroelettrico", che stabilisce le competenze della Valle
d'Aosta in materia di acque, riporta quest'importante concetto: la
liberalizzazione del mercato configura una realtà nuova in gran
parte ancora da costruire e ristabilisce i diritti sanciti dallo
Statuto, le acque sul territorio sono della Regione.
Proprio in virtù di questa prerogativa la Regione Valle d'Aosta
deve proporsi come uno dei protagonisti del processo di
cambiamento, aperta al dialogo e al confronto con le altre realtà
istituzionali e imprenditoriali, compreso ovviamente l'ENEL, che
concorrono oggi alla definizione e domani al funzionamento del
nuovo sistema di utilizzo delle acque.
Con questo disegno di legge, che è applicativo della legge Galli
n. 36/94, si affronta giustamente solo in modo marginale il tema
dell'utilizzazione delle acque pubbliche per la produzione di
energia elettrica. La legge Galli disciplina infatti il governo
delle risorse idriche indirizzando la politica industriale del
settore verso il contenimento del possibile impatto ambientale
negativo conseguente alla realizzazione di servizi idrici,
l'attività economica del settore con la definizione di un nuovo
assetto gestionale e di una più adeguata politica tariffaria.
L'attenzione del primo ordine di problemi, quelli di rilevanza
ambientale, può essere riconosciuta nei primi articoli della
proposta di legge: al principio di solidarietà che deve ispirare le
scelte di utilizzo delle risorse; alla priorità dell'uso dell'acqua
per il consumo umano, gli altri usi essendo ammessi quando la
risorsa sia sufficiente e a condizione che non ledano le qualità
dell'acqua per il consumo umano; alla necessità di equilibrio fra
risorse reperibili e fabbisogni; all'attribuzione di un valore
economico alla risorsa naturale rinnovabile, ma scarsa; alla
pianificazione dell'utilizzo delle risorse affinché sia equamente
distribuita nei diversi ambiti territoriali.
Il secondo momento trova forma al capo II che stabilisce le
modalità e i criteri per l'organizzazione e la gestione del
servizio idrico integrato, costituito dai servizi di acquedotto,
fognature, depurazione acque reflue.
L'articolo 3 individua un unico ambito territoriale ottimale
regionale per poter rispondere alle domande delle popolazioni
locali in modo più razionale e per attuare gli obiettivi e gli
indirizzi fissati nella pianificazione regionale.
L'articolo 4 stabilisce che gli enti locali esercitano in forma
associata le funzioni per l'organizzazione del servizio
integrato.
Con questa proposta di legge si intende dare una concreta
risposta anche agli usi produttivi delle risorse idriche
soprattutto per quanto attiene all'uso plurimo delle acque irrigue
potabili anche per la produzione di energia elettrica. Il
riconoscimento del diritto di uso delle acque utilizzate per il
consumo umano e per l'agricoltura è facilitato dalla
semplificazione dell'istruttoria delle domande: articolo 16,
licenze di attingimento d'acqua; articolo 17, utilizzazioni diverse
ed ulteriori; articolo 18, acque sotterranee; articolo 19,
provvedimenti di riconoscimento di utilizzo delle acque.
È di grande rilievo l'utilizzazione libera delle acque
superficiali e sotterranee sia per il consumo umano sia per la
produzione e consumo di energia per abitazioni, agriturismo,
rifugi, bivacchi, alpeggi, "mayen" e strutture similari fino ad una
potenza nominale di 20 KW (articolo 20, utilizzazione libera). Per
questa produzione energetica è prevista l'esenzione della relativa
imposta erariale sul consumo (articolo 21, comma 2).
La bozza di legge prevede per l'adempimento da parte della
Regione delle proprie competenze la redazione di un piano regionale
delle acque (articolo 22), articolato come segue: piano di
risanamento delle acque, piano regolatore degli acquedotti, piano
di utilizzo delle acque. L'elaborazione del piano è affidata ad un
comitato di cui all'articolo 23 che è composto dai dirigenti delle
strutture regionali interessate alla gestione delle risorse
idriche.
Concludendo, con il provvedimento legislativo la Regione non si
limita a dare semplice applicazione alla legge n. 36/94, ma
affronta il riconoscimento degli usi pregressi, quindi non viene
meno al diritto acquisito e nello stesso tempo riconosce l'utilizzo
diverso delle acque irrigue potabili, permette cioè la possibilità
di produrre e consumare energia fino a 20 KW, utilizzando una delle
nostre risorse.
Questa proposta di legge, il disegno di legge n. 287, la
delibera per l'approvazione del piano energetico regionale in
applicazione dell'articolo 5 della legge n. 10/91 sono tutte
indirizzate al ripristino della totalità delle competenze
statutarie venute meno a seguito della nazionalizzazione del
settore elettrico.
Signor Presidente, Signor Assessore, credo però che sia
indispensabile, a seguito di queste iniziative, predisporre un
progetto che preveda la nascita di una struttura unica competente
ed efficace in grado di avviare quest'importante settore che
riguarda le nostre acque e il loro migliore utilizzo per le
esigenze della nostra Regione e della nostra gente. Quest'ultima
raccomandazione l'avete già sentita diverse volte.
Président La parole au rapporteur, Conseiller Piccolo.
Piccolo (FA) Solo per invitare la Presidenza a consegnare la
relazione che avevo predisposto e darla per letta.
Président La discussion générale est ouverte. La parole au
Conseiller Tibaldi.
Tibaldi (Ind) Questo disegno di legge si inserisce, come è stato
detto dal relatore Borre, nel quadro della cosiddetta legge Galli
del ?94 che introduce il principio della pubblicità delle acque e
soprattutto dell'utilizzazione secondo quei criteri di solidarietà,
risparmio e riutilizzo e della priorità dell'acqua al consumo
umano, da una parte, e dall'altra parte di applicazione di norme
statutarie che riconoscono determinati diritti della Regione
autonoma Valle d'Aosta in materia di utilizzo e gestione delle
acque.
Al di là di quest'applicazione di un principio statutario da una
parte e di una legge quadro nazionale dall'altra, questo disegno di
legge mi sembra però che vada prevalentemente nella direzione di
creare un'ulteriore mole burocratica peraltro abbastanza confusa
sul modello di altre leggi che già abbiamo visto stendere ed
approvare nel corso di questa legislatura. Soprattutto elenca una
serie di principi che peraltro sono mere affermazioni che così come
concepite e disegnate in questa legge rischiano di rimanere tali
solo sulla carta e nulla più. Mi spiego.
Il presupposto essenziale per l'entrata in funzione di questa
legge è quel piano regionale delle acque di cui si fa riferimento
all'articolo 22; piano regionale delle acque che dovrebbe essere
approvato dal Consiglio regionale ed articolato in piano regionale
di risanamento e in piano regolatore generale, piano che comunque
dovrebbe essere antecedente all'approvazione di questa legge. Fra
l'altro non si fa riferimento nella legge a termini per
l'estensione e l'approvazione di questo piano, quindi l'articolo 22
rimane una mera affermazione di principio.
Sempre nell'articolo 22 al comma 3 si fa riferimento
all'adozione di misure di salvaguardia in attesa dell'approvazione
del piano, ma cosa vuol dire questo? Salvaguardia e tutela di che
cosa? Quali misure si possono adottare a salvaguardia di un piano
che non c'è? Secondo me questi sono punti interrogativi ai quali
questa legge o il relatore o l'Assessore competente avrebbero
dovuto dare delle risposte più chiare, se vogliamo creare una
normativa in una materia così delicata ed importante come quella
della tutela e, soprattutto in questo caso, la gestione delle
acque.
Sempre in questa legge si fa riferimento agli enti territoriali,
anche qui in maniera abbastanza confusa. All'articolo 4 si parla di
comuni nel primo comma e si parla di enti territoriali in maniera
generica nel comma successivo. Quali sono questi enti territoriali?
Sono i comuni, anche le comunità montane, i consorzi di comuni,
rientra anche la Regione in quanto ente territoriale?
Nell'articolo 5 si parla di gestione di servizio idrico
integrato e si fa riferimento ad una pluralità di soggetti; anche
qui, come abbiamo già visto in altre leggi, in particolare nella
legge n. 12 sui lavori pubblici, c'è una proliferazione di soggetti
che hanno competenze e funzioni diverse, che devono interagire per
cercare di ottimizzare il discorso di gestione in questo caso della
risorsa acqua. Ma anche nell'articolo 5 mi sembra che ci sia una
sovrapposizione fra quelli che vengono chiamati pluralità di
soggetti esperti in materia e di forme nell'ambito di quelle
previste dalla normativa vigente in materia, cioè questi soggetti
esperti chi sono? Non sono i gestori di cui all'articolo 4
precedente, sono altri soggetti. Come interagiscono i gestori e gli
esperti in materia di tutela e gestione dell'acqua? E poi c'è
l'introduzione di un soggetto competente per il coordinamento,
quindi si capisce solo dall'istituzione di questa molteplicità di
figure come si complica e come rischia di vanificarsi un'efficace
gestione e salvaguardia della risorsa acqua.
Nell'articolo 9 si fa riferimento alle concessioni e
subconcessioni, però genericamente definite. Volevo sapere se nelle
priorità che qui sono stabilite, sulle quali poi mi soffermo un
attimo, concessioni e subconcessioni sono intese solo quelle a fine
idrico o anche quelle ad uso idroelettrico. Si dice in particolare
che nelle concessioni e subconcessioni, valutate adeguatamente
l'affidabilità economica del soggetto richiedente e le possibili
ricadute di rilevanza economica sulla collettività locale, fra più
concorrenti è preferita la domanda del comune, della comunità
montana o del consorzio di comuni interessati...
(interruzione di un Consigliere, fuori microfono)
... è stato superato? Va bene, purtroppo non possiedo
quest'emendamento...
Vedo dall'emendamento che è stata fatta una modificazione che
stabilisce delle priorità. Nella formulazione originaria si
prevedeva solo la preferenza per domande di enti locali tipo
comune, comunità montana, consorzio di comuni interessati, invece
nella nuova formulazione si introducono in coda a quest'elenco
anche enti di natura non pubblica, quindi enti privati. In
particolare si parla di cooperative di utilizzatori, consorzi e
società a partecipazione pubblica, consorzi di privati
utilizzatori, privati o altri privati.
Benché la legge Galli preveda questo regime di pubblicità delle
acque, non significa che la gestione debba essere per forza
pubblica. Secondo me in una disciplina di questo tipo non si può
privilegiare sempre e comunque solo il sistema pubblico o l'ente
pubblico come soggetto gestore; bisognerebbe cercare, a parità di
efficienza di un servizio collettivo, di mettere a confronto e
l'offerta pubblica e l'offerta privata. Mi pare tuttavia che anche
nell'articolo 9, così come è formulato, questa possibilità di
concorrenza fra l'offerta di un ente pubblico e l'offerta di un
ente privato non sia assolutamente stata presa in considerazione,
ma viene riprodotta una scala di priorità che non si discosta
assolutamente da quella che era l'originaria formulazione
dell'articolo 9.
Sempre in quel monumento burocratico che dicevo è previsto da
questa legge, c'è da notare anche la figura della struttura
competente in materia di servizio idrico e in particolare del suo
dirigente che diventa l'uomo chiave di tutta la procedura. Al
funzionario vengono assegnate competenze non indifferenti in quanto
regola lo svolgimento di tutta la procedura del rilascio di
concessione o subconcessione e soprattutto di verifica e di
controllo, una volta rilasciata la concessione, del modo in cui
viene utilizzata e gestita questa concessione. Compete al dirigente
di decidere con proprio provvedimento per l'accoglimento o per la
reiezione delle domande e poi competono al dirigente tutta una
serie di funzioni di notevole importanza. C'è da sottolineare
quest'accentramento di funzioni e di potere nella figura del
funzionario che diventa l'uomo chiave, il soggetto principe della
gestione del rilascio e della verifica e del controllo delle
concessioni in materia idrica.
In particolare, questo potere del funzionario si evidenzia in
maniera spropositata nell'articolo 13, dove si parla di
modificazione, revoca e decadenza delle concessioni e
subconcessioni. La struttura regionale competente, di conseguenza
il dirigente che presiede questa struttura, ha facoltà - così
recita l'articolo - di modificare, successivamente al rilascio
della concessione e senza obbligo di indennizzo, il disciplinare o
il provvedimento di concessione o subconcessione. Questo significa
che uno realizza una struttura di prelievo e di distribuzione
dell'acqua, dopo un certo numero di anni la struttura competente,
quindi il dirigente modifica la sostanza di questa concessione; per
esempio, può ridurre sensibilmente il prelievo d'acqua, creando non
pochi danni e non poche difficoltà a quelli che vengono definiti in
questa legge i soggetti gestori.
Ritengo che questo sia un potere non indifferente e che non sia
pertanto sufficientemente tutelata l'attività di gestione che viene
svolta da un soggetto che può subire dall'oggi al domani l'attività
di una struttura regionale che ha un notevolissimo potere in questa
materia. Tant'è che al comma 2 dell'articolo 13 si dice che è
sempre ammessa la revoca per ragioni di pubblico interesse, salvo
adeguato indennizzo. Anche qui: quale adeguato indennizzo? È il
testo della Commissione, a parte l'emendamento n. 9, mi pare che
l'articolo 23 non sia stato modificato.
Sull'articolo 24, "Finanziamento regionale di infrastrutture
idriche", vorrei sapere dall'Assessore come interagisce la politica
tariffaria di cui si parla negli articoli precedenti di questa
legge con quelle che sono le modalità di finanziamento concesse da
questa legge a favore degli enti locali per la realizzazione delle
infrastrutture idriche che sono previste nella medesima legge.
Sappiamo che le tariffe possono essere modificate a seconda di
quelli che sono i costi di economicità della gestione dell'acqua,
d'altro canto la Regione concede delle forme di finanziamento per
la realizzazione di queste infrastrutture idriche. Come interagisce
questa politica tariffaria, di cui agli articoli 9 e 10, con
quest'articolo 24 che prevede queste linee di finanziamento a
favore dei soggetti gestori?
Président La parole au Conseiller Viérin Marco.
Viérin M. (Aut) Per aggiungere qualcosa a quanto già richiesto
dal collega Tibaldi, precisamente in merito agli articoli 4 e 5 si
vorrebbe capire a viva voce da parte dell'Assessore, quando si
parla del servizio idrico integrato e si parla poi dell'ambito
territoriale ottimale, come viene poi definito quest'ambito
territoriale ottimale perché ci possono essere delle ottimizzazioni
per uso potabile che possono essere valide per un ente locale e non
per un altro. Vorremmo sapere chi definisce questo.
Altra cosa che chiederei all'Assessore, non riferita
espressamente agli articoli, è come si intende procedere per quelle
domande che proprio l'Assessorato ha richiesto a molti cittadini
valdostani in riferimento e in applicazione alla legge Galli.
Vorrei sapere se l'Assessore intende farle rifare in base
all'articolo 19 che rimanda il tutto all'articolo 11 o se invece
ritiene che le domande che proprio l'Assessorato aveva richiesto di
formulare in base alla legge Galli, siano idonee.
Invece in senso generale vorremmo chiedere perché proprio
l'articolo 22 fa riferimento ad un piano regionale delle acque, ma
poi il tutto non è collegato anche al futuro piano energetico che
dovrebbe arrivare in quest'aula anche se lo stesso non ha audito in
Commissione le categorie interessate, quindi non riesco a capire
come questo disegno di legge possa essere poi ben collegato al
piano energetico regionale. Mi sembra che qui proprio per la fretta
si sia fatto poco o pochissimo in cinque anni e adesso per la
fretta facciamo tutta una serie di scatole cinesi con la differenza
che le scatole cinesi possono essere inserite una nell'altra,
mentre queste non potranno essere compatibili fra loro.
Chiedo un'altra spiegazione, all'articolo 23 si demanda il tutto
di nuovo alla burocrazia, il collega Tibaldi ha usato il termine
"mole burocratica", concordo in pieno perché l'articolo 23 al di là
delle modifiche demanda il tutto ad un comitato di dirigenti,
quindi all'apparato, intendendo con il tutto il processo dalla
formazione della domanda all'autorizzazione. Non parlo di controllo
perché questo mi sembra più che corretto.
Vorrei chiedere, in sintesi, il discorso dell'articolo 23 in
merito a quello che ho detto poc'anzi, l'articolo 22, inerente al
collegamento fra piano energetico regionale e il piano delle acque
che qui si decanta, ma che ancora non si è fatto e il collegamento
in merito alle domande fatte da molti privati valdostani, su
richiesta dall'Assessore, per dichiarare le loro utilizzazioni di
acque pubbliche o già private.
Président La parole au Conseiller Chiarello.
Chiarello (RC) Dalla discussione di questo disegno di legge, su
cui sono abbastanza d'accordo anche dopo lunghe discussioni in
Commissione, sono anche d'accordo con l'emendamento presentato,
emerge che si sta lavorando come i gamberi. Avevamo approvato un
piano di criteri provvisori per le concessioni, prima ancora nel
1989 era stato scritto dalla Giunta che non potevano più venir date
concessioni in mancanza di un piano energetico regionale. Allora
non abbiamo fatto il piano energetico regionale ma, iniziando per
così dire dalla coda, abbiamo stabilito i criteri provvisori per le
subconcessioni. Adesso non c'è ancora il piano regionale e non c'è
neppure il piano delle acque perché anche questa legge sarebbe
fatta più a ragion veduta se ci fosse un piano regionale delle
acque. Questa legge oltretutto dovrebbe venire, in cascata, dopo il
piano energetico regionale perché, in base a quello che questa
Regione prevede che sia lo sviluppo energetico negli anni a
seguire, si può parlare anche di utilizzazione delle acque
pubbliche e sempre in funzione di un piano regionale delle acque.
Qui, in assenza del piano regionale delle acque, si fa questa
legge; è in arrivo il piano energetico che si richiama ad un piano
regionale delle acque che non ha ancora visto la luce quindi, in
tutti questi provvedimenti c'è scritto che si deve fare il piano
regionale delle acque e, secondo me, la prima cosa da fare sarà
quella che si farà per ultima.
Stesso discorso per quanto riguarda il piano energetico. Ho
letto delle critiche sul piano energetico perché parla di acque, di
utilizzazione di acque senza avere un piano delle acque nel quale
si individuino quelle che sono le acque utilizzabili.
Di per sé la legge è importante per la nostra Regione però,
doveva arrivare a seguito del piano regionale delle acque e del
piano energetico.
Président La parole au Conseiller Dujany.
Dujany (Aut) Molto brevemente, per porre una domanda
all'Assessore. È già stato ricordato che questo provvedimento
avrebbe dovuto far seguito all'approvazione del piano energetico
che doveva contenere i bisogni della nostra popolazione per
renderci autonomi in questo settore dell'energia. Siamo in assenza
di questo piano energetico, siamo in assenza di un piano regionale
delle acque però, nel contempo con questa legge andiamo ad abrogare
i criteri provvisori di valutazione dell'esame delle domande di
concessione e subconcessione di derivazione d'acqua. Allora cosa
succede in questo periodo di passaggio fra l'approvazione di questa
legge, che abolisce i criteri seppur provvisori che valevano fino
ad oggi, e il momento in cui dovesse sopravvenire lo strumento del
piano energetico? Mi sembra davvero inopportuno far luogo ad
un'abrogazione di criteri provvisori fintanto che non si arrivi a
determinare i criteri definitivi contenuti nel piano energetico
perché questa norma rischierebbe di creare, nella transitorietà ed
in assenza di criteri, un proliferare di domande che dovranno
necessariamente trovare accoglimento da parte dell'Amministrazione
in assenza di criteri che nell'interesse generale possano assolvere
all'interesse della Pubblica Amministrazione.
Quindi chiederei perlomeno all'Assessore che la normativa
transitoria venga totalmente rivista e che perlomeno l'abrogazione
dei criteri provvisori debba valere solo nel momento in cui si
abbia un piano energetico approvato.
Président On demande de suspendre la séance pour voir le
pourquoi la IIIème Commission n'a pas accepté des propositions qui
avaient été acceptées en IIème Commission.
Si dà atto che il Consigliere Lanièce, alle ore 12.18, lascia
l'aula consiliare.
Si dà atto che la seduta è sospesa dalle ore 12.18 alle ore
12.26.
Président On reprend les travaux du Conseil. L'Assesseur Lavoyer
avait annoncé des amendements. La parole à l'Assesseur aux travaux
publics, aux infrastructures et à l'aménagement du territoire,
Lavoyer.
Lavoyer (FA) Nella sospensione si sono chiariti gli equivoci
nella differenziazione dei vari testi delle Commissioni.
Il testo in esame è quello della III Commissione. L'emendamento
che presento come Giunta è un emendamento più di carattere formale
che sostanziale, nel senso che la legge nell'articolo 4 faceva
riferimento nella fase transitoria alla gestione
dell'organizzazione da parte del BIM; visto che è iscritta in
questo Consiglio anche la legge della riforma degli enti locali che
rivede le competenze del BIM stesso, con quest'emendamento togliamo
via solo le due parti in corsivo che tolgono il riferimento "...
nelle forme e nei modi indicati dalla normativa regionale in
materia di organizzazione degli enti locali,..." e diamo per
acquisito che la gestione, proprio per non creare altri carrozzoni,
venga fatta dal BIM. Non c'è più l'esigenza di creare questa fase
transitoria perché andiamo ad approvare la legge sugli enti
locali.
Président La parole à l'Assesseur à l'industrie, à l'artisanat
et à l'énergie, Mafrica.
Mafrica (GV-DS-PSE) Ad integrazione di quanto già detto
dall'Assessore Lavoyer, le Commissioni svolgono il loro lavoro
perché apportano modifiche ai testi presentati dalla Giunta, quindi
c'è da dire che il lavoro delle Commissioni è stato effettivo.
In una certa fase dei lavori, quando si è riunita la IV
Commissione, ed eravamo ancora al 20 marzo, erano stati presentati
degli emendamenti per ripristinare l'ordine che era quello già
previsto nell'allegato B della delibera regionale che stabiliva i
criteri per le subconcessioni. Successivamente la III Commissione,
per tener conto di quanto questo Consiglio aveva già approvato con
la legge con cui la Regione chiede di tornare nella competenza
propria in materia di subconcessioni, ha formulato un testo
coerente e compatibile con il testo precedentemente approvato.
Quindi l'ordine di priorità è quello dell'articolo 9: "Nelle
concessioni e subconcessioni, valutate adeguatamente l'affidabilità
economica del soggetto richiedente e le possibili ricadute di
rilevanza economica sulla collettività locale, fra più concorrenti
è preferita la domanda del Comune, della Comunità montana o del
consorzio di comuni interessati". Quindi non c'è più l'ordine che
era stato portato nella III Commissione.
Si dice successivamente: "Per le derivazioni ad uso
idroelettrico con potenze nominali medie superiori a 2000 KW, fra
più concorrenti è preferita la domanda che prevede l'utilizzo nel
territorio regionale del settanta per cento almeno dell'energia
prodotta, al fine di incrementare lo sviluppo di attività
produttive, per impieghi di pubblica utilità o di rilevante
interesse sociale".
Quindi il testo su cui si discute è il seguente e permane tutto
l'allegato A della delibera delle subconcessioni, la graduatoria
invece che era stata stabilita e che era stata presentata in IV
Commissione è sostituita da quest'ordine che privilegia in modo
particolare gli enti come comuni, comunità montane e consorzi di
comuni.
La logica del lavoro delle Commissioni ha portato ad uniformare
questo testo con quello che il Consiglio ha approvato nell'ultima
seduta.
Président La parole au Conseiller Viérin Marco.
Viérin M. (Aut) Alcune perplessità di metodo e di contenuto che
avevamo sollevato il sottoscritto e altri colleghi stanno venendo a
galla perché è vero quanto diceva l'Assessore in merito alle
Commissioni, l'allegato A e via dicendo, ma abbiamo visto che anche
nell'ambito della maggioranza queste cose non erano ben chiare come
non sono chiare a noi perché anche adesso all'ultimo minuto si fa
riferimento a degli allegati, al testo in cui mancava un pezzo
eccetera. Quindi chiediamo una sospensione per permettere alla
minoranza di ragionare sulle cose appena dette dall'Assessore.
Président On suspend la séance.
Si dà atto che la seduta è nuovamente sospesa dalle ore 12.32
alle ore 12.45.
Président On reprend les travaux du Conseil. La parole au
Conseiller Dujany qui présente des amendements.
Dujany (Aut) Dopo l'intervento dell'Assessore sono aumentate le
nostre preoccupazioni poiché, proprio con riferimento al contenuto
dell'articolo 9, mi pare che l'articolo 9, così com'è previsto in
assenza di piano energetico ed in assenza di piano regionale di
sfruttamento delle acque, fa sì che qualunque privato, che presenti
un'istanza non contestualmente a quella di una pubblica
amministrazione, dovrà veder riconosciuto il diritto alla
subconcessione.
Così com'è, la norma prevede che solo nell'ipotesi in cui
contestualmente sussistano, relativamente allo sfruttamento di
acque, due domande concorrenti, solo in quel caso si faccia luogo
alla preferenza della domanda del comune.
Mi pare che veramente questo sia un regalo assurdo tanto più
grave che a monte manca un'individuazione di un piano delle acque.
Se sapessimo quali sono le acque indispensabili per dare autonomia
al fabbisogno della nostra Valle, questa norma potrebbe anche
essere accettata, ma così com'è è di una pericolosità estrema.
Quindi l'emendamento va perlomeno nella direzione, per quel che
riguarda l'articolo 9 di prevedere un diritto di prelazione delle
pubbliche amministrazioni e non la semplice preferenza perché
questa, ripeto, richiede necessariamente due domande che provengano
rispettivamente dal privato e da una di queste pubbliche
amministrazioni. Il diritto di prelazione permette invece alle
pubbliche amministrazioni di essere preferite nella realtà al
privato tramite il meccanismo della notifica di questo diritto di
prelazione, della decorrenza di un certo termine e del mancato
sfruttamento da parte delle pubbliche amministrazioni di questo
diritto. Questo è il primo aspetto.
Per quel che riguarda invece il diritto transitorio, cioè
l'articolo 25, l'emendamento proposto va nella direzione di
lasciare in piedi quei criteri provvisori di valutazione per
l'esame di concessione e di subconcessione fintanto che non sarà
approvato il piano energetico. Altrimenti con quali criteri si va a
valutare queste domande in assenza di uno strumento generale?
Purtroppo ha ragione il Consigliere Chiarello, l'Assessore qui
ha ribaltato la proposta di questa legge che doveva essere
successiva rispetto ai temi fondamentali del piano energetico e del
piano di sfruttamento delle acque. Quindi così com'è questo testo
che, se successivo poteva avere una logica, presentato oggi appare
uno strumento estremamente pericoloso nell'interesse generale.
Président S'il n'y a pas d'autres conseillers qui demandent la
parole, je déclare close la discussion générale. La parole à
l'Assesseur à l'industrie, à l'artisanat et à l'énergie,
Mafrica.
Mafrica (GV-DS-PSE) Quanto all'approvazione del piano
energetico, il fatto che la sua approvazione sia successiva è solo
una questione di due giorni perché dipende dall'ordine con cui le
Commissioni hanno dato il via libera ai testi presentati. È stato
nella giornata di ieri da parte della Commissione competente...
Dujany (fuori microfono) ... che garanzia abbiamo che questo
venga approvato...
Mafrica (GV-DS-PSE) ... presentato dalla Commissione il piano
energetico. Rispetto alle preoccupazioni sollevate da Dujany, non è
vero che il privato può fare qualunque cosa perché le norme
esistenti prevedono già delle procedure molto rigide di valutazione
delle domande.
Comunque, i privati possono fare domanda solo fino a 3000 KW, da
3000 a 30000 KW di potenza sono solo gli enti locali o l'ENEL con
la normativa esistente, sopra ai 30000 solo l'ENEL. Per i privati
al 2° comma dell'articolo 9 si precisa con una soglia a 2000 KW che
l'utilizzo deve avvenire preferibilmente in Valle d'Aosta. Quindi
in sostanza il margine di operatività dei privati è ridotto a
quanto finora previsto dalle leggi n. 9 e n. 10 del ?91, quindi ad
un massimo di 3000 e per la Valle d'Aosta 2000 perché sopra i 2000
mettiamo già delle condizioni. I comuni hanno la preferenza però,
leggendo attentamente l'articolo 9, si vede che prima si valuta
oltre l'affidabilità del soggetto anche la ricaduta sulla
collettività locale.
Quindi credo che le preoccupazioni non abbiano il rilievo
sottolineato tant'è vero che dal ?95 ad oggi sono stati concessi
meno di 3000 KW in una trentina di subconcessioni, cioè il totale
di tutte le subconcessioni autorizzate da questo Consiglio
regionale da quando esiste la deliberazione per i criteri non
raggiunge i 3000 KW di potenza, il che può significare - per dare
un ordine di grandezza - 15 milioni di KW rispetto all'oltre 1
miliardo che è la potenzialità residua ancora disponibile nella
nostra Regione. Questo per dire che le ragioni che hanno portato
alla stesura proposta dalla III Commissione sono quelle di una
coerenza nel disegno complessivo che la Regione porta avanti e per
questo motivo gli emendamenti non possono essere accolti.
Président La parole à l'Assesseur aux travaux publics, aux
infrastructures et à l'aménagement du territoire, Lavoyer.
Lavoyer (FA) Sulle osservazioni di carattere generale fatte dai
Consiglieri Viérin Marco, Tibaldi e Dujany, in merito alla
burocratizzazione della legge ed alla complicazione delle norme, mi
pare che sia abbastanza contraddittoria la posizione tenuta da
coloro che sono intervenuti perché da una parte ci si accusa di
burocratizzare e dall'altra ci si accusa addirittura da parte del
Consigliere Dujany di abrogare dei criteri. Non mi risulta che la
legge abroghi i criteri, la legge semplifica: la seconda parte
della legge si prefigge l'obiettivo di semplificare tutte le
procedure amministrative per il rilascio della concessione e delle
subconcessioni.
Sugli altri aspetti la scelta di individuare un unico ambito
ottimale a livello regionale mi sembra che vada proprio nella
direzione di fare una scelta ottimale dal punto di vista
dell'individuazione proprio perché la Valle deve avere come
patrimonio idrico un'impostazione dell'esame di una problematica
complessiva.
Il fatto poi di individuare nel BIM l'ente che dovrebbe gestire
l'ambito ottimale, questo va proprio nella direzione di non creare
ulteriori carrozzoni, ma di utilizzare una struttura che già
esiste, in piena sintonia con le esigenze espresse dagli enti
locali e dai comuni in questo caso.
Quindi mi pare che questo provvedimento, oltre a dare attuazione
a quello che prevede la legge n. 36, vada nella direzione non di
burocratizzare, ma di semplificare le procedure burocratiche.
Président On passe à l'examen de la loi. Article 1er, la parole
au Conseiller Tibaldi.
Tibaldi (Ind) Prima un'osservazione di forma, di metodo, nel
senso che, sulla base degli interventi che sono stati fatti, mi
pare di capire che gli equivoci non sono addebitabili
all'opposizione, ma proprio a quell'iter amministrativo che si è
creato fra gli assessorati e le commissioni per la fretta di venire
in aula e proporre un provvedimento di questa portata con
pochissimo tempo a disposizione e con le idee confuse da parte
dello stesso Assessore che mi pare, in sede di replica alle
osservazioni che sono state fatte in questa sede sia dal
sottoscritto che da altri colleghi, non abbia dato nessuna risposta
esauriente almeno per quanto mi concerne. Mi sembra che tutta una
serie di considerazioni, puntualizzazioni, domande, quesiti che
sono stati posti all'Assessore non abbiano ricevuto risposta alcuna
se non una sommaria presentazione di un emendamento che ci è stato
consegnato questa mattina in seguito ad una sospensione richiesta
dalla Giunta e di un emendamento che è stato spiegato alla rinfusa
e che, secondo l'Assessore, conterrebbe quella modificazione
sostanziale e quell'armonia fra gli equivoci che si sono creati
nella precedente discussione.
Non ho avuto alcuna risposta in merito alle cose che avevo
chiesto. In parte erano equivocate dal fatto che non abbiamo
nemmeno avuto la disponibilità degli atti per poterli esaminare in
maniera concreta, d'altro canto lo stesso Assessore non ha dato
motivazioni sostanziali o convincenti che stanno alla base di
questo provvedimento. Il piano idrico di cui all'articolo 22 è
solamente citato come affermazione di principio, non se ne parla in
maniera più dettagliata, soprattutto non se ne fissa una tempistica
per la realizzazione, per la discussione e l'approvazione in sede
di Consiglio visto che la competenza viene riconosciuta a
quest'Assemblea.
Parimenti, anche per quanto riguarda l'articolo 9, non ritengo
assolutamente che quella formulazione che è stata proposta dalla
III Commissione sia così diversa da quanto era previsto nella
formulazione originaria. Dissento totalmente da quanto è stato
detto dal Consigliere Dujany, quella priorità e quella preferenza
nei confronti della gestione degli enti pubblici viene comunque
mantenuta, è la stessa priorità e preferenza che venne già sancita
dal Consiglio regionale nella seduta del 22 febbraio 1995 quando
vennero stabiliti quei criteri per il rilascio delle subconcessioni
a fronte dei quali feci una considerazione completamente diversa,
ritenendo piuttosto valida ed efficace anche per la Valle d'Aosta
la normativa piuttosto contenuta nel T.U. sulle acque.
Mi pare fra l'altro che una recente sentenza del Tribunale
superiore delle acque pubbliche abbia vanificato anche l'efficacia
di quei criteri che oggi vengono ripresi dall'allegato B e vengono
trasferiti all'articolo 9 perché questa sentenza del dicembre dello
scorso anno riconosce la validità dei criteri del T.U. piuttosto
che la validità dei criteri stabiliti dal Consiglio regionale.
La sostanza è che si vuole ripercorrere quella via fortemente
burocratica, burocratizzante di quelle che sono le procedure, con
una concentrazione di funzioni, di competenze e di responsabilità,
che possono modificare dall'oggi al domani, come abbiamo visto
nell'articolato, situazioni esistenti, in capo ad un soggetto che è
il responsabile di una struttura che diventa l'uomo chiave di una
situazione, di una gestione di un sistema idrico integrato che
avrebbe dovuto essere sviluppato sulla base di un piano che è un
presupposto essenziale per questa legge, ma un piano che non
esiste, è solo citato all'articolo 22 e sulla base di un equilibrio
di poteri che dovrebbero essere più contemperati fra le parti e non
demandati in maniera assoluta ed aprioristica ad un solo
soggetto.
Vi è poi un'altra serie di risposte che non sono assolutamente
pervenute che riguardano ad esempio il rapporto fra politica
tariffaria che deve essere applicata nei confronti dell'utenza e
finanziamenti che sono erogati dall'Ente regionale a favore di
coloro che realizzano le infrastrutture idriche; anche qui una
clamorosa assenza di risposta.
Mi pare quindi che oggi il Consiglio sia chiamato a valutare un
provvedimento che dovrebbe essere anzitutto consequenziale a quel
presupposto di piano che manca e che è di un'importanza tale, ma a
fronte del quale l'Assessore ci lascia senza risposte e senza
nemmeno motivazioni valide che possano suffragare la forza di
quest'atto che ci viene proposto in chiusura di legislatura.
Presidente Si vota l'articolo 1:
Presenti e votanti: 26
Favorevoli: 20
Contrari: 6
Presidente Si vota l'articolo 2:
Presenti e votanti: 26
Favorevoli: 20
Contrari: 6
Presidente Si vota l'articolo 3:
Presenti e votanti: 26
Favorevoli: 20
Contrari: 6
Presidente All'articolo 4 ci sono gli emendamenti proposti
dall'Assessore di cui do lettura:
Emendamenti Vengono cancellate le parti di frase dell'articolo 4
che rinviano alla normativa in materia di enti locali nei commi 1 e
3.
Articolo 4
Il comma 1 è così sostituito:
"1. I Comuni ricadenti nell'ambito territoriale ottimale
esercitano in forma congiunta le funzioni per l'organizzazione del
servizio idrico integrato al fine di garantire la gestione secondo
criteri di efficienza, di efficacia e di economicità."
Il comma 3 è così sostituito:
"3. I Comuni definiscono nell'ambito del Consorzio dei Comuni
della Valle d'Aosta Bacino imbrifero montano della Dora Baltea
(BIM) gli indirizzi, le modalità e i criteri generali per
l'esercizio delle funzioni di cui al comma 2, sulla base degli
indirizzi stabiliti dalla Regione."
Presidente Ha chiesto la parola il Consigliere Viérin Marco.
Viérin M. (Aut) Per rilevare come ci sia confusione anche in
questi ultimi emendamenti. L'emendamento al comma 1 dell'articolo 4
dice che i comuni ricadenti nell'ambito ottimale esercitano in
forma congiunta le funzioni per l'organizzazione del servizio
idrico integrato al fine di garantire la gestione secondo criteri
di efficienza, di efficacia e di economicità. L'Assessore mi dice
che l'ambito territoriale ottimale è la Valle d'Aosta, a questo
punto quando in una comunità montana, in una vallata abbiamo un
comune che non è interessato e dice di no, vorrei sapere come si
dirime la questione. Qui continuiamo a dire delle cose che poi
creano confusione perché l'ambito ottimale è un unico ambito e poi
si dice che i comuni in accordo eccetera; sappiamo bene che avremo
delle situazioni sulle quali non si potrà procedere perché ci
saranno comuni che hanno appena finito di fare l'acquedotto o altre
cose, ed è chiaro che qui sorge conflittualità di interessi che non
vanno sicuramente verso un discorso generale di un eventuale piano
regionale energetico.
L'Assessore mi parla del BIM e poi aggiunge che verrà approvata
la nuova legge sull'ordinamento degli enti locali che è iscritta
all'ordine del giorno di questo Consiglio; questo non mi pare, non
ho visto niente di questo genere.
Quindi se l'Assessore mi vuole fare la battuta che ha detto
poc'anzi l'Assessore Mafrica sul piano energetico che arriverà al
prossimo Consiglio dopo essere stato approvato in Commissione,
chiaramente il Consiglio non conta niente perché si sa già che lo
approverà, la Commissione di coordinamento non conta niente perché
si sa già che lo approverà, non ci resta che prendere atto che
questo Consiglio non serve più a niente, andiamo a casa, facciamo
risparmiare dei soldi alla collettività ed aspettiamo che quattro o
sei persone della Giunta decidano cosa fare della Valle
d'Aosta.
Presidente Pongo in votazione l'articolo 4 nel testo così
emendato:
Articolo 4 (Esercizio delle funzioni di organizzazione del
servizio idrico integrato)
1. I Comuni ricadenti nell'ambito territoriale ottimale
esercitano in forma congiunta le funzioni per l'organizzazione del
servizio idrico integrato al fine di garantire la gestione secondo
criteri di efficienza, di efficacia e di economicità.
2. Agli enti territoriali competono:
a) l'individuazione della domanda di servizi, cioè della qualità
e della quantità che devono essere garantite dai soggetti gestori a
garanzia delle esigenze locali e a salvaguardia degli interessi
degli utenti;
b) la predisposizione, sulla base dei criteri e degli indirizzi
fissati dalla Regione, del programma di attuazione riguardante le
infrastrutture e le altre opere necessarie per l'erogazione dei
servizi e del relativo piano finanziario;
c) la determinazione della tariffa e della destinazione dei
proventi tariffari, secondo i criteri indicati all'articolo 6;
d) la scelta delle modalità di gestione del servizio idrico
integrato nell'ambito delle forme previste dalla normativa in
materia di autonomia locale;
e) l'approvazione della convenzione con i soggetti gestori;
f) l'affidamento dei servizi ai soggetti gestori e
l'instaurazione dei rapporti relativi;
g) la salvaguardia delle gestioni esistenti secondo le modalità
di cui all'articolo 5;
h) il controllo tecnico-economico e gestionale sull'attività dei
gestori del servizio idrico integrato;
i) l'attuazione, nell'ambito delle direttive, degli indirizzi e
degli interventi previsti nella pianificazione regionale in materia
di usi delle risorse idriche, di tutela e di salvaguardia della
qualità, di risparmio, di rinnovo, di riutilizzo idrico e di uso
plurimo delle acque con conseguente recupero energetico;
l) la previsione dell'impiego di tecnologie che accrescano
l'efficienza e l'efficacia garantendo le qualità e le quantità
dell'acqua e che sviluppino l'utilizzazione delle energie
rinnovabili.
3. I Comuni definiscono nell'ambito del Consorzio dei Comuni
della Valle d'Aosta Bacino imbrifero montano della Dora Baltea
(BIM) gli indirizzi, le modalità e i criteri generali per
l'esercizio delle funzioni di cui al comma 2, sulla base degli
indirizzi stabiliti dalla Regione.
4. Le riunioni del BIM per l'applicazione di quanto previsto
dalla presente normativa sono promosse dall'assessore regionale
competente in materia di risorse idriche.
5. Le funzioni di segreteria tecnica per gli aspetti
disciplinati dalla presente normativa sono svolte dalla struttura
regionale competente in materia di risorse idriche.
6. Le decisioni sono assunte con una maggioranza dei due terzi
dei partecipanti e, in seconda votazione, con la maggioranza
assoluta dei partecipanti.
Presenti: 26
Votanti: 25
Favorevoli: 19
Contrari: 6
Astenuti: 1 (Chiarello)
Presidente Si vota l'articolo 5:
Presenti: 26
Votanti: 25
Favorevoli: 19
Contrari: 6
Astenuti: 1 (Chiarello)
Presidente Si vota l'articolo 6:
Presenti: 26
Votanti: 25
Favorevoli: 19
Contrari: 6
Astenuti: 1 (Chiarello)
Presidente Si vota l'articolo 7:
Presenti: 26
Votanti: 25
Favorevoli: 19
Contrari: 6
Astenuti: 1 (Chiarello)
Presidente Si vota l'articolo 8:
Presenti: 26
Votanti: 25
Favorevoli: 19
Contrari: 6
Astenuti: 1 (Chiarello)
Président A l'article 9 il y a l'amendement présenté par le
Conseiller Dujany dont je donne la lecture:
Emendamento Articolo 9, punto 1 modifica
"è previsto il diritto di prelazione del Comune, della Comunità
Montana o del Consorzio di Comuni interessati da esercitarsi entro
90 giorni dalla notifica dell'atto".
Punto 2 abrogato.
Président Je dois demander au Conseiller Dujany de préciser son
amendement; si j'ai bien compris les mots "è previsto il diritto di
prelazione" iraient remplacer "è preferita la domanda del
Comune".
Dujany (Aut) Sì, sostituisce quella parte. Volevo intervenire
per rispondere all'Assessore perché le parole dell'Assessore mi
lasciano esterrefatto perché o non ha in mente i minimi principi di
diritto amministrativo che vertono in materia oppure ci vuole
prendere un po' in giro perché dice che l'articolo 9, così come è
proposto nel testo, tutela già ampiamente la posizione della
Pubblica Amministrazione, per l'Assessore Mafrica...
(ilarità dell'Assemblea)
... per i criteri che indica. Ora l'Assessore ci dice che è già
prevista a monte una valutazione intorno all'affidabilità economica
del soggetto richiedente e del criterio delle possibili ricadute di
rilevanza economica sulla collettività locale per cui questi
presupposti sono di per sé già strumento di tutela per la Pubblica
Amministrazione.
Questa è una grande presa in giro. Intorno all'affidabilità
economica del soggetto significa unicamente valutazione della
capacità di reddito, punto e basta, nessun altro tipo di
valutazione è possibile fare.
Per quel che riguarda le possibili ricadute di rilevanza
economica della collettività, è noto che nel diritto amministrativo
occorre avere a monte dei criteri che predeterminano esattamente le
ricadute di rilevanza economica sulla collettività. In assenza di
questi criteri, evidentemente aboliti in base proprio all'articolo
25 che l'Assessore con tanta pervicacia vuole abolire, il cittadino
non sarebbe messo in condizioni preliminarmente alla domanda di
conoscere questi criteri che l'Assessore ha in testa. Per questa
semplice ragione, qualunque richiesta del privato dovrebbe essere
soddisfatta.
Quindi la risposta dell'Assessore è totalmente non rispondente
ai principi generali del diritto amministrativo e, siccome sono
perfettamente cosciente che questi minimi presupposti li conosca
perfettamente, mi sento un po' preso in giro e sono costretto a
riproporre gli emendamenti.
Presidente Ha chiesto la parola il Consigliere Chiarello.
Chiarello (RC) Probabilmente mi è sfuggito in Commissione questo
cambiamento che c'è stato fra testo della II Commissione e il testo
della III Commissione. Al paragrafo 2 è scritto: "Per le
derivazioni ad uso idroelettrico con potenze nominali medie
superiori a 2000 KW, le concessioni e le subconcessioni sono
rilasciate ad enti pubblici valdostani, consorzi e società a
maggioranza di capitale pubblico, con sede legale operativa nella
regione. Le domande presentate da altri soggetti sono assentite..."
- era scritto - "... con vincolo di utilizzo nel territorio
regionale del 70 percento almeno dell'energia prodotta,..."; poi
nel testo della III Commissione non è più presente quel vincolo del
70 percento. Sono contro questa modifica.
Président On vote l'amendement proposé par Monsieur Dujany à
l'article 9:
Présents: 28
Votants: 7
Favorables: 6
Contraires: 1
Abstenus: 21 (Agnesod, Bavastro, Bionaz, Borre, Florio, Lavoyer,
Louvin, Mafrica, Mostacchi, Perrin C., Perrin G.C., Perron,
Piccolo, Riccarand, Rini, Squarzino, Stévenin, Vallet, Vicquéry,
Viérin D., Voyat)
Le Conseil n'approuve pas.
Président On vote l'article 9 tel qu'il a été proposé par le
nouveau texte de la IIIème Commission:
Présents: 28
Votants et favorables: 21
Contraires: 7
Président On vote l'article 10:
Présents: 28
Votants et favorables: 21
Contraires: 7
Président On vote l'article 11:
Présents: 28
Votants et favorables: 21
Contraires: 7
Président On vote l'article 12:
Présents: 28
Votants et favorables: 21
Contraires: 7
Président On vote l'article 13:
Présents: 28
Votants et favorables: 21
Contraires: 7
Président On vote l'article 14:
Présents: 28
Votants et favorables: 21
Contraires: 7
Président On vote l'article 15:
Présents: 28
Votants et favorables: 21
Contraires: 7
Président On vote l'article 16:
Présents: 28
Votants et favorables: 21
Contraires: 7
Président On vote l'article 17:
Présents: 28
Votants et favorables: 21
Contraires: 7
Président On vote l'article 18:
Présents: 28
Votants et favorables: 21
Contraires: 7
Président On vote l'article 19:
Présents: 28
Votants et favorables: 21
Contraires: 7
Président On vote l'article 20:
Présents: 28
Votants et favorables: 21
Contraires: 7
Président On vote l'article 21:
Présents: 28
Votants et favorables: 21
Contraires: 7
Président On vote l'article 22:
Présents: 28
Votants et favorables: 21
Contraires: 7
Président On vote l'article 23:
Présents: 28
Votants et favorables: 21
Contraires: 7
Président On vote l'article 24:
Présents: 28
Votants et favorables: 21
Contraires: 7
Président A l'article 25 il y a un amendement proposé par le
Conseiller Dujany, dont je donne la lecture:
Emendamento Articolo 25 comma 2
modificare:
"sarà abrogato al momento dell'approvazione del piano energetico
regionale".
On vote l'amendement:
Présents: 27
Votants: 7
Favorables: 6
Contraires: 1
Abstenus: 20 (Agnesod, Bavastro, Bionaz, Borre, Lavoyer, Louvin,
Mafrica, Mostacchi, Perrin C., Perrin G.C., Perron, Piccolo,
Riccarand, Rini, Squarzino S., Stévenin, Vallet, Vicquéry, Viérin
D., Voyat)
Le Conseil n'approuve pas.
Président On vote l'article 25 tel qu'il a été proposé dans le
texte:
Présents: 27
Votants et favorables: 21
Contraires: 6
Président On vote l'article 26:
Présents: 27
Votants et favorables: 21
Contraires: 6
Président La parole au Conseiller Chiarello.
Chiarello (RC) Volevo dichiarare la mia astensione perché
ritengo che quello che ho detto sull'articolo 9 sia fondamentale
per questa legge. Infatti, si parla all'inizio di possibili
ricadute economiche sulla nostra Regione, ma poi non si tiene
conto, quando si chiede che almeno il 70 percento venga utilizzata
dalla nostra Regione, è inutile che discutiamo di acquisire l'ENEL
per i fabbisogni della nostra Regione se permettiamo anche al
privato che fa una centrale elettrica di venderla e di fare i suoi
interessi. Quali sono le ricadute in questa Regione? Le ricadute
saranno il bacino che si vedranno gli abitanti di quella Regione.
Quali sono le ricadute economiche per gli abitanti della Valle
d'Aosta?
Président La parole au Conseiller Viérin Marco.
Viérin M. (Aut) La nostra posizione è chiara dopo i voti che
abbiamo espresso sull'articolato.
Condivido pienamente anche le ultime considerazioni del collega
Chiarello, ribadisco però quello che ho detto poc'anzi proprio sul
fatto che qui anche gli Assessori hanno riconosciuto che si doveva
fare la strada inversa, non quella iniziata oggi: dopo 5 anni si
inizia dalla fine, ma nel frattempo non si è dato inizio, cioè non
si è fatto niente per il piano regionale delle acque e si è in
procinto di mandare avanti, senza audizioni e senza un confronto
serio, il piano energetico. Anche l'Assessore ha detto che il piano
energetico arriverà considerando la sua approvazione come dato di
fatto però, facendo queste dichiarazioni, ha riconosciuto in
pratica che si è fatto il cammino inverso e quindi anche le
considerazioni di Chiarello sono molto più precise e molto più
concrete proprio per questo ragionamento, perché il piano regionale
energetico doveva affrontare il problema di qual è il ritorno per i
Valdostani e qual è la via migliore per affrontare il tema
dell'energia.
E poi c'è ancora il discorso della burocrazia; l'Assessore
Lavoyer ha subito messo le mani avanti dicendo che non è vero, che
non è un discorso che burocratizzerà ancora di più queste cose
però, non ha risposto a nessuna delle mie domande. Ho chiesto
rispetto a coloro che hanno già fatto le domande in base alla legge
Galli e che non hanno avuto ancora risposta dalla Regione per
sapere se quelle domande sono valide oppure no perché non si
capisce bene. Sarà un discorso interpretativo perché
l'autorizzazione non è ancora arrivata. Su questo problema,
sollevato anche dal collega Linty tramite un'interpellanza o una
mozione, non si è detto niente; i due Assessori si sono trincerati
dietro il silenzio, non hanno voluto sbilanciarsi oppure non sanno
cosa dire, io propendo più per la seconda ipotesi perché anche loro
non sanno fino in fondo quale sarà la portata di questo disegno di
legge. Questa è la realtà purtroppo per i Valdostani.
Assessore Lavoyer, lei ha detto che non è vero che questa legge
burocratizza; le stesse cose le aveva dette anche quando fu
approvata la legge n. 12, adesso sono arrivate 36 pagine di
emendamenti in Commissione per modificare la legge n. 12. Lei disse
che non c'era nessun problema, che non burocratizzavamo niente, che
c'erano 45 miliardi di lavori fermi all'Assessorato dei lavori
pubblici, ma guarda caso, purtroppo per i nostri amministratori e
per i cittadini le cose sono andate in modo del tutto diverso.
Per queste considerazioni e per la considerazione soprattutto
che abbiamo avuto cinque anni di fronte a noi durante i quali
questo Consiglio varie volte ha sollecitato l'intervento della
Giunta affinché si portasse il piano regionale delle acque e il
piano energetico regionale, visto che nessuno di questi due piani è
arrivato in Consiglio per cui si parte in maniera inversa e in
maniera confusa, per queste ragioni non possiamo che votare contro
a questo modo di procedere.
Président On vote la loi dans son ensemble:
Présents: 28
Votants: 27
Favorables: 21
Contraires: 6
Abstenus: 1 (Chiarello)
Le Conseil approuve.
Président Le Conseil est convoqué aujourd'hui à 16 heures.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK