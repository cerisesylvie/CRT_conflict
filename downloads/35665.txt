Consiglio Regionale della Valle d'Aosta - Oggetto del Consiglio n. 132 del 25 settembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 132 del 25 settembre 2013 - Resoconto
OGGETTO N. 132/XIV - Interpellanza: "Situazione gestionale
del piano degli interventi delle politiche del lavoro".
Presidente -
Ha chiesto la parola per l'illustrazione il
Consigliere Gerandin, ne ha la facoltà.
Gerandin (UVP)
- Merci Présidente.
L'interpellanza nasce da quello che è...da come è nato, ecco, il
piano delle politiche del lavoro, a cui, nella mia qualità allora
di Presidente del CELVA, ho partecipato. Un piano da tutti definito
molto valido, che poteva dare delle effettive risposte a quello che
era il problema delle politiche del lavoro e che, ahimè, a più di
un anno di distanza, si può definire il libro dei sogni, ecco, ma
non sarebbe neanche giusto definirlo il libro dei sogni, perché in
questi sogni ci sono delle imprese, società che hanno creduto e
sono state smentite...ecco, sono state veramente smentite perché,
torno a dire, loro veramente hanno creato e hanno investito in
questo piano delle politiche del lavoro.
Prima di illustrare i contenuti, volevo semplicemente scusarmi,
perché erroneamente...io su questo tema ho fatto un'interrogazione
la volta precedente ed erroneamente avevo detto a chi
all'interrogazione aveva risposto, l'Assessore Baccega...era
l'Assessore Marquis, me ne scuso, avevo citato l'Assessore Baccega
perché poi alla fine probabilmente c'è una parte che potrebbe anche
riguardarlo: quella riferita a quella che è la reale situazione
economica di bilancio, di rispetto del patto di stabilità in cui si
trova l'Amministrazione regionale. Del patto di stabilità e della
reale situazione economica penso che non sono il primo e non sarò
l'ultimo che vi chiederò conto, perché forse è giunto il vero
momento di dire la verità su quelle che sono le risorse disponibili
spendibili per la Regione, e non un altro sogno: quello del
bilancio regionale.
Torno ai contenuti dell'interpellanza e, riferito al fatto che
l'altra volta avevo chiesto alcune informazioni e giustamente
l'Assessore mi aveva dato una serie di dati, però devo dire che, a
seguito di quei dati, nulla si è mosso. Ora, tutto è fermo, non
sono state date risposte alle ditte, alle imprese, alle
cooperative, al mondo del lavoro, ai dipendenti, ma ho voluto
ancora citare alcuni punti che l'altra volta non avevo toccato, ma
erano quelli riferiti a cosa è successo del famoso "bando del fondo
sociale", alle borse di lavoro, all'accreditamento delle
cooperative. Io questo non l'ho chiesto nella domanda, spero che
l'Assessore abbia la bontà di rispondermi anche su questa parte,
che era l'introduzione all'interpellanza. Il resto è molto chiaro,
noi vogliamo capire:
"che cosa sta alla base del completo
fallimento del piano delle politiche del lavoro..."
, che - e lo
ribadisco ancora -, è stato definito ottimo in fase di approvazione
e
"come ci si muoverà per dare risposte alle domande pervenute,
alle legittime attese di imprese, ditte, cooperative, lavoratori
che avevano intravisto un'importante possibilità di trasformare il
lavoro da tempo determinato in tempo indeterminato"
. Ecco, non
aggiungo altro e avrò ancora qualcosa sicuramente da dire nella
replica, ma prima sono molto curioso e spero che le risposte
vadano...siano delle risposte vere, concrete, reali e che non
citino solo una trafila di dati, che poi abbiamo visto l'altra
volta si sono dimostrati del tutto, diciamo, inattuabili.
Grazie.
Presidente
- La parola all'Assessore Marquis per la
risposta.
Marquis (SA)
- Grazie. Farei una piccola premessa di
carattere generale sui contenuti del piano delle politiche del
lavoro prima di rispondere puntualmente alle domande. Questo piano
di carattere triennale, che è stato approvato nel mese di giugno
2012, rappresenta lo strumento regionale di programmazione delle
politiche per il lavoro ed agisce in stretta complementarietà con
altri strumenti programmatori, collegati sia alle politiche
nazionali e di settore che alle politiche a finalità strutturali,
in particolare quelle cofinanziate dal FSE. Per la sua attuazione
pertanto ci si avvale, oltre che delle risorse finanziarie proprie
del bilancio regionale, dei finanziamenti derivanti in primis dal
programma sull'occupazione cofinanziato dal FSE, oltre che da
appositi fondi nazionali messi a disposizione dallo Stato per il
finanziamento di specifiche politiche di rilievo nazionale:
l'apprendistato, il diritto-dovere di istruzione e formazione,
eccetera. Gli incentivi all'assunzione, che sono la ragione per cui
è stata predisposta l'interpellanza -, pur rappresentando un
importante strumento di sostegno alle politiche dell'occupazione,
non esauriscono il quadro delle politiche del lavoro previste dal
piano triennale. All'interno del piano sono previste vere e proprie
linee di azione e derubricarlo a semplice beneficio di incentivi
per le assunzioni mi sembra riduttivo. Ci tengo a segnalare che ci
sono diverse attività svolte dagli uffici preposti che sono
importanti come misure a sostegno del mondo del lavoro, anche se
poi non si concretizzano con degli aiuti sotto il profilo
economico. Direi che grossa importanza in quest'ambito rivestono
tutte le iniziative finalizzate all'orientamento che sono svolte
nei centri per l'impiego e che sono finanziate da questo piano,
unitamente a tutta la parte di certificazione delle competenze, al
sostegno alle imprese colpite dalla crisi, al supporto alla
creazione di nuove imprese, per il cui finanziamento ci sono dei
fondi nel piano di politiche che sono già stati investiti nel
2012-2013.
Per quanto concerne la procedura di accreditamento alle
cooperative di tipo B e tipo C, siamo in dirittura d'arrivo, a
breve verrà presentata la proposta alla Giunta regionale;
l'attività di sostegno alle fasce deboli e tutta l'attività dei LUS
sono anch'esse attività che stanno dando delle soddisfazioni sul
territorio, in termini di aiuti agli enti territoriali nell'ambito
di lavori e di attività che diversamente oggi sarebbero difficili
da attuare, e specularmente quest'anno dà lavoro a 110 persone,
persone colpite da difficoltà di inclusione sociale e che quindi
non avrebbero numerose alternative occupazionali. Per quanto
attiene alla formazione per gli occupati, la formazione permanente
fa parte del piano delle politiche del lavoro, così come le
iniziative a favore della mobilità professionale, internazionale ed
interregionale, le attività dei giovani, l'apprendistato, buoni
formativi, tirocini. Sui tirocini, come ho detto stamattina in
risposta all'interrogazione sui centri per l'impiego, sarà
predisposta a breve una deliberazione che recepirà le linee guida
di attuazione previste dalla Conferenza Stato-Regioni, così come
anche il piano giovani è un'altra iniziativa che rientra in
quest'ambito. Come vedete, quindi, c'è una serie di iniziative
organiche di aiuto e sostegno del mondo del lavoro; non possiamo
nascondere, tuttavia, che il momento è particolarmente difficile
dal punto di vista finanziario e quindi ci sono delle attività che
hanno subito un rallentamento sotto il profilo gestionale.
Quanto alle domande che sono pervenute - e più in particolare mi
riferisco alla questione degli incentivi per il lavoro -, ad oggi
sono 350, a fronte di circa 80 domande pervenute nel 2012; questo
sta a dimostrare che questo tipo di iniziativa ha ritratto un
interesse notevole ed inaspettato rispetto all'esperienza dell'anno
passato. Tuttavia, i pesanti vincoli che derivano dal rispetto del
patto di stabilità hanno costretto la Regione ad un forte
ridimensionamento delle risorse complessivamente destinate alla
spesa per il triennio 2013-2015, con delle inevitabili
ripercussioni su moltissimi capitoli destinati ad alimentare le
varie forme di agevolazione previste dalla legislazione regionale
nei diversi settori di intervento.
Quanto alle risorse disponibili per questo tipo di incentivo,
sul bilancio 2013 ammontano ad oggi a 926 mila euro, che sono
insufficienti per dare copertura alle domande presentate. Per far
fronte a questa situazione di difficoltà, siamo in attesa delle
verifiche contabili sulla rendicontazione del piano FSE, per capire
se possiamo inserire quest'iniziativa all'interno del piano e
quindi avere il finanziamento sul FSE 2007-2013. Nel caso di
impossibilità, qualora non se ne verificassero le condizioni, in
sede di definizione del prossimo bilancio, peraltro imminente,
dovranno valutarsi le possibili opzioni per far fronte a questa
situazione e per onorare quest'impegno. Quando parlo di difficoltà,
non sono solo delle difficoltà di carattere economico, ma sono
anche delle difficoltà di carattere gestionale del Dipartimento del
lavoro, perché ci si trova a gestire tutta la pianificazione
europea con tutti i limiti e le difficoltà che ci sono da superare
per la farraginosità delle pratiche che si devono gestire. Per
rafforzare l'area tematica delle politiche del lavoro, stanti la
situazione economico-sociale, le difficoltà e l'esigenza di fornire
tempestive risorse, è in corso di attuazione una riorganizzazione
funzionale del dipartimento, che ha previsto la costituzione di
un'apposita struttura a ciò dedicata. Questa riorganizzazione non
prevede l'aumento del numero delle dirigenze, in quanto viene
proposta la compensazione, l'unificazione delle due strutture del
Dipartimento attività produttive, di talché la struttura Politiche
della formazione, a decorrere dal 7 ottobre prossimo venturo, si
occuperà in via esclusiva della gestione delle problematiche del
FSE 2007-2013, che è in fase di chiusura, e della progettazione e
gestione della nuova programmazione FSE 2014-2020, essendo in una
fase intermedia tra i due esercizi. Come è noto, la gestione dei
fondi comunitari è disciplina assai complessa e richiede grande
attenzione procedurale per non incappare nel disimpegno automatico
in occasione dei vari momenti di verifica che vengono prefissati
dall'Autorità europea. Ad oggi, tutte le Regioni italiane e anche i
vari Stati dell'Unione europea hanno delle grosse difficoltà nella
gestione delle pratiche FSE e quindi notevole attenzione veniva
rivolta a quel tipo di attività appunto per non incorrere nella
perdita di finanziamenti.
Quanto all'introduzione di nuovi criteri, credo che, per il
prossimo futuro, per i prossimi esercizi, saranno necessarie delle
valutazioni prima all'interno del neo-costituito, neo-rinnovato
Consiglio delle politiche del lavoro e poi nelle varie commissioni
consiliari per arrivare poi in quest'Assemblea e valutare
l'introduzione di nuovi criteri, perché oggi è abbastanza ampia la
facoltà di accesso a questo strumento quindi bisognerebbe porre
delle condizioni alla fruizione. In ultimo poi credo che non sia da
sottovalutare l'emanazione di nuova legislazione di carattere
nazionale; bisogna infatti cercare di evitare la sovrapposizione di
agevolazioni laddove già sono previste dalla legge statale e faccio
riferimento ai contributi per l'assunzione di giovani lavoratori,
che sono stati determinati e disciplinati dal decreto-legge varato
quest'estate, dove è previsto un finanziamento fino a 650 euro al
mese per 18 mesi per i nuovi contratti di assunzione per i giovani
da 18 a 29 anni e 650 euro al mese per i giovani a cui si vanno a
stabilizzare i contratti, ma questo per 12 mesi. In conclusione,
credo che ci sia da fare una revisione complessiva di questa norma.
Grazie.
Presidente
- Grazie. Ha chiesto la parola il Consigliere
Gerandin per la replica, ne ha la facoltà.
Gerandin (UVP)
- Merci Président.
Beh, io ringrazio l'Assessore per avermi illustrato un po' tutti
quelli che erano i contenuti e le iniziative in merito al piano
delle politiche del lavoro. Devo dirle, ecco, se i miei dubbi erano
riferiti ai LUS, le avrei chiesto dei LUS, se erano le politiche
giovanili, le avrei chiesto delle politiche giovanili, le mi ha
fato una panoramica completa. Io le ho fatte delle domande molto
precise, rispetto alle quali finalmente, forse per la prima volta,
ha detto la verità, o comunque quanto meno, rispetto all'altra
volta, è stato molto più esauriente, nel senso che ci ha detto che
le domande, per quello che riguarda il discorso degli incentivi,
sono 350 a fronte di 80 domande che c'erano lo scorso anno. Questo
significa che forse, probabilmente, la situazione in Valle d'Aosta
è peggiorata, è diventata un'esigenza quella di avere questi
incentivi per assumere e passare da tempo determinato a tempo
indeterminato, per cui io sono veramente preoccupato, ecco, che, a
fronte di 350 domande in una realtà come la Valle d'Aosta, si dica
che le risorse disponibili sono 926 mila euro per risolvere un
problema legato all'occupazione e alla trasformazione. Dico di più:
ecco perché forse lei finalmente per la prima volta, o comunque chi
ha gestito questo discorso delle politiche sociali...abbiamo detto
chiaramente a chi ha fatto domanda che le risorse non ci sono,
perché chi ha fatto domanda a febbraio-marzo non ha ancora ricevuto
neanche una comunicazione in merito, non gli è stato detto nulla in
merito, neanche una comunicazione dicendo che c'erano questi tipi
di difficoltà, neanche un impegno o... Per fortuna, ho recepito
nella sua illustrazione che, se le risorse non ci saranno, verranno
eventualmente, diciamo, recuperate nel prossimo bilancio, però
veramente siamo in una situazione che...io dico difficile, o
comunque poco comprensibile, o poco leggibile, o poco
chiara...ecco, questo è chiaro. Io le faccio degli esempi molto
pratici: noi abbiamo delle cooperative che avevano del personale
preso in tirocinio, nessuna risposta è stata data, questo personale
è stato rimandato a casa; allora, questo non è un sistema di
comportarsi, bisognava dirlo prima se c'erano questi tipi di
difficoltà! Bisognava essere chiari prima su queste cose!
Per quello che riguarda i bandi, dov'è finita tutta
l'organizzazione che è stata messa in piedi? Che fine farà
quest'organizzazione? Ad oggi sappiamo che è stato cambiato il
Coordinatore delle politiche del lavoro, non sappiamo ancora quali
saranno, diciamo, le future riorganizzazioni che lei in questo
Consiglio ci ha manifestato.
Le borse di lavoro sono legate alle fasce deboli, quei soggetti
non occupabili, quelli per i quali sono stati previsti dei percorsi
di avvicinamento. Noi adesso sappiamo che per il 2013 ce n'è cinque
già autorizzati e otto che sono in dirittura d'arrivo, ma non avete
dato nessuna risposta per il 2014. Si potrebbero interrompere dei
percorsi di avvicinamento e di reinserimento perché questi sono
soggetti che devono essere gestiti alla giornata, dove necessita
una pianificazione a lungo termine.
Sull'accreditamento delle cooperative qua io vi leggo un breve
passaggio di quello che avete scritto:
"si intende inoltre
attivare la specificazione del sistema finalizzato
all'accompagnamento del percorso di accreditamento delle
cooperative già attive nel territorio regionale; con la messa a
regime del sistema di accreditamento, gli interventi di inserimento
socio-lavorativo di persone in situazione di particolare svantaggio
potranno essere realizzati esclusivamente da cooperative di tipo
B"
. Risolveva anche il problema della figura del responsabile
sociale, è una cosa che le organizzazioni sindacali hanno voluto
inserire nel piano delle politiche del lavoro e che non avete
ancora neanche minimamente toccato e su questo era prevista per il
responsabile sociale l'erogazione sino al 100% del rimborso. Io
dico solo questo: bisogna essere più corretti, concreti e reali,
ecco, questo è quanto voglio sottolineare, perché ancora una volta
veramente chi ne paga sono quelle categorie che hanno dei disagi,
sono in situazioni precarie, quello che è il precariato. I numeri
che ci ha dato sono numeri che, scusate tanto, dovrebbero farvi
fare probabilmente...e sarebbe bene che lei venisse magari una
volta in commissione ad illustrarci qual è la vera, reale
situazione occupazionale in Valle d'Aosta. Grazie.
Si dà atto che dalle ore 19,24 riassume la presidenza il
Presidente Emily Rini.
Rini (Président)
- Point 44 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK