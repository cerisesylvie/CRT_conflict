Consiglio Regionale della Valle d'Aosta - Oggetto del Consiglio n. 3283 del 7 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3283 del 7 marzo 2018 - Resoconto
OGGETTO N. 3283/XIV - Interrogazione: "Indicazioni fornite
per conciliare il rispetto della legge in materia di prevenzione
vaccinale con i diritti costituzionali dell'individuo".
Grosjean (Président) -
Point n° 15 à l'ordre du jour. La
parole à l'Assesseur Bertschy pour la réponse.
Bertschy (UVP) -
Nell'interrogazione, vista la legge n.
119/2007 recante disposizioni urgenti in materia di prevenzione
vaccinale, si chiede al Governo "quanti siano i casi di bambini non
vaccinati secondo quanto previsto dalla legge". Alla data del 26
febbraio 2018 sono 1.495 su 17.063 bambini soggetti (che
corrispondono quindi all'8,9 percento); 510 bambini hanno una
situazione vaccinale in corso di regolarizzazione e 1.149 sono
stati vaccinati e regolarizzati dal 7 giugno al 26 febbraio. I dati
sulla vaccinazione sono chiaramente in forte aumento, anche perché
l'applicazione del dispositivo è partito da allora. Sull'antipolio
siamo al 93,66 percento, sull'antidifterica al 93,56 percento,
sull'antitetanica al 94 percento, sull'antiepatite B al 92,93
percento, sull'antipertossica al 93,56 percento e sul morbillo
siamo al 90,33 percento: questi sono i dati attuali.
Seconda domanda: "quali indicazioni sono state date per
accordare il rispetto della legge con i diritti costituzionali
dell'individuo". Le azioni intraprese in questi mesi sono state e
continuano ad essere improntate al recupero dei soggetti minori non
vaccinati, secondo quanto previsto dal DL n. 73 del 7 giugno 2017,
convertito con modificazioni nella legge n. 119 del 31 luglio 2017,
e delle relative circolari attuative emanate dal Ministero della
salute con il parere favorevole da parte del Garante per la
protezione dei dati personali.
Le indicazioni fornite sinora a livello regionale sono state
rispettose sia dell'obbligo imposto dalla normativa suddetta, sia
dei diritti costituzionali dell'individuo, e mirate a semplificare
gli adempimenti delle famiglie, avendo come obiettivo il graduale e
continuo miglioramento delle coperture vaccinali, coscienti che una
normativa di tale portata avrebbe creato importanti ma non
insormontabili problemi di applicazione. Ne è la prova che sinora
nessun minore è stato allontanato dall'accesso ai servizi
scolastici ed educativi.
Sulla legittimità costituzionale di tali norme si è già espressa
la Corte costituzionale con sentenza n. 5/2018 del 18 gennaio 2018,
in coerenza con l'articolo 32 della Costituzione. La Corte
costituzionale ritiene che la decisione del legislatore nazionale è
volta a tutelare la salute individuale e collettiva e fondata sul
dovere di solidarietà nel prevenire e limitare la diffusione di
alcune malattie. Soltanto la più ampia vaccinazione dei bambini
costituisce misura idonea e proporzionata a garantire la salute di
altri bambini e che solo la vaccinazione permette di proteggere,
proprio grazie al raggiungimento dell'obiettivo dell'immunità di
gregge, la salute delle fasce più deboli: coloro che, per
particolari ragioni di ordine sanitario, non possono vaccinarsi.
Porre ostacoli di qualunque genere alla vaccinazione, la cui
appropriatezza sia riconosciuta dalla più accreditata scienza
medico-legale dalle autorità pubbliche, legislative e
amministrative a ciò deputate, può risolversi in un pregiudizio per
il singolo individuo non vaccinato, ma soprattutto vulnera
immediatamente l'interesse collettivo, perché rischia di ledere
irreparabilmente la salute di altri soggetti deboli. La sentenza
poi dice altre cose.
In applicazione della recente circolare congiunta del Ministero
della salute, del Ministero dell'istruzione, dell'università e
della ricerca del 27 febbraio 2018 recante "Indicazioni operative
per l'applicazione dell'articolo 18-ter del decreto legge 16
ottobre 2017, n. 148, convertito, con modificazioni, dalla legge 4
dicembre 2017, n. 172, e per l'attuazione dell'articolo 3 del
decreto legge 7 giugno 2017, n. 73, convertito con modificazioni
dalla legge 31 luglio 2017, n. 119, per gli anni
scolastici-calendari annuali 2017/2018 e 2018/2019", le indicazioni
fornite con la circolare regionale sono improntate ai concetti
soprarichiamati di rispetto della
privacy
e di
semplificazione. Infatti la procedura che sarà adottata per lo
scambio di flussi tra le scuole o i servizi educativi per
l'infanzia e l'azienda per l'anno scolastico in corso prevede che i
primi inviano all'azienda l'elenco degli iscritti compilando
l'allegato approvato dal Garante della
privacy
, solo di
coloro che non abbiano ancora prodotto nessuna attestazione di
conformità vaccinale rilasciata dall'azienda (sempre che ce ne
siano) da un indirizzo PEC dedicato. L'ASL risponderà entro il 10
marzo 2018 sulla PEC inviando l'elenco e completandolo con
l'eventuale indicazione di non conformità vaccinale del minore.
Questa procedura consentirà, per chi non è ancora in regola,
ulteriori venti giorni dal 10 marzo 2018, pertanto le
regolarizzazioni potranno pervenire entro fine marzo 2018.
Président -
La parole au collègue Roscio pour la
réplique.
Roscio (ALPE) -
Grazie Assessore per la risposta, magari
dopo le chiederemo di farci avere una sintesi di tutti i dati,
perché sono numerosi e non so se siamo riusciti a segnarceli tutti
in maniera corretta.
Una prima osservazione, una prima perplessità: il tema che noi
abbiamo posto non era tanto sugli aspetti sanitari introdotti dalla
legge Lorenzin (n. 119/2017) che ha introdotto ed esteso
l'obbligatorietà dei vaccini; noi volevamo piuttosto chiedere
delucidazioni sugli ostacoli applicativi - quello che lei ha
richiamato - i quali, sebbene non siano insormontabili perché nulla
è insormontabile, comportano comunque serie difficoltà. Forse anche
l'intento originario della legge era buono, ma vi sono ancora oggi
molti dubbi sulle modalità applicative, sull'
iter
, e anche
sulle disposizioni successive. È quasi una sorta di dilemma: ci
chiediamo se il fine giustifica i mezzi, se per arrivare agli
obiettivi della legge è tutto lecito, perché diversi aspetti
rimangono un po'
borderline.
Ci sono ancora diversi dubbi
sul rispetto dei diritti garantiti dalla Costituzione: i diritti
della persona, i diritti all'istruzione, quelli dell'uguaglianza
del trattamento di fronte alla Repubblica, perché, dal nostro punto
di vista, tutto quello che ha a che fare con la sfera personale è
molto delicato, va trattato con estrema cautela, soprattutto da
parte di chi ha ruoli importanti decisionali. Su questo ci è
arrivata anche una segnalazione: all'atto dell'iscrizione
on
line
nelle scuole, veniva richiesto alle famiglie di comunicare
se era stato dato corso agli obblighi vaccinali. Ci sembra una cosa
alquanto lesiva di certi diritti delle persone. Una cosa simile era
già successa l'anno scorso con la questione delle
adaptation
e abbiamo visto cosa è successo in seguito.
Lei ha ricordato che le scadenze sono imminenti (ecco perché
abbiamo ritenuto opportuno parlarne), si parla del 10 marzo, e ci
ha detto che la circolare proroga i termini, per cui probabilmente
si andrà ancora oltre. Forse è questa la cosa importante: si andrà
talmente oltre che si arriverà in dirittura d'arrivo dell'anno
scolastico. Proprio in vista di queste scadenze, lei ha richiamato
alcune circolari emanate a diversi livelli, sia nazionale che
regionale, in cui si demandano però alle scuole - in particolare ai
dirigenti scolastici - le incombenze su cui noi esprimiamo dei
dubbi. Non abbiamo la certezza granitica che questi possano
assumere gli obblighi e le incombenze che vengono loro demandate. A
noi risulta che i dirigenti possano comunicare esclusivamente gli
elenchi degli iscritti, non altre notizie. Non possono comunicare a
nessuno l'elenco di soggetti che non sono in regola, figurarsi
altre notizie che riguardano la salute! I dati sensibili vanno
trattati con cautela. Non ci sembra che questo problema sia stato
risolto.
Un'altra questione sulla quale la Valle d'Aosta ha fatto scelte
importanti riguarda le istituzioni scolastiche, i servizi dedicati
all'infanzia, in particolar modo quelli in cui la fascia di età va
dagli zero ai sei anni, che ormai si possono ritenere in maniera
pacifica equiparabili alla scuola dell'obbligo perché sono servizi
essenziali. Le norme prevedono, per chi non è in regola, che si
arrivi alla sospensione, all'allontanamento dalla frequenza. A
nostro parere questo potrebbe generare dei contenziosi e riteniamo
inaccettabile proseguire in questa direzione. Fino ad oggi non si è
mai verificato (meno male!) e vorremmo che non si verificasse in
nessun caso. Ci sembra che il termine per l'ultima trasmissione sia
il 30 aprile, il che vuol dire che siamo a un mese dalla chiusura
di gran parte delle scuole, e comunque in dirittura di arrivo di
tutto l'anno scolastico, che già di per sé ha tantissime incombenze
sia per il personale, che per gli studenti e le famiglie, per cui
forse aggiungere altre problematiche in un momento del genere non è
opportuno, tanto meno avere lo spettro dell'allontanamento e delle
sanzioni. Per gli
under
sedici anni, in caso di inadempienza
è prevista una sanzione che può arrivare fino a 500 euro, metodo
che noi riteniamo inaccettabile, perché mina l'uguaglianza e
l'imparzialità del trattamento delle persone da parte
dell'Amministrazione. La Repubblica non può trattare diversamente i
cittadini. Sembra quasi che chi può pagare è a posto e può
proseguire e, chi no, deve sottostare. Non è usare lo stesso
trattamento nei confronti di tutti. Tutto questo senza che ci siano
questioni di urgenza, perché non ci risulta che ci siano epidemie
giustificanti atti coercitivi come le sanzioni. In altri Paesi
europei altri metodi sono stati seguiti e hanno raggiunto risultati
migliori.
Dal nostro punto di vista, non ci sono le premesse per non
continuare oltre e chiederemo, visto il poco tempo a disposizione,
un impegno ben preciso. Presenteremo una risoluzione per avere un
po' più di tempo per discutere sulla questione. Grazie e mi scusi,
Presidente, se sono stato lungo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK