Consiglio Regionale della Valle d'Aosta - Oggetto del Consiglio n. 2078 del 23 novembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2078 del 23 novembre 2011 - Resoconto
OGGETTO N. 2078/XIII - Interpellanza: "Attivazione del
protocollo d'intesa tra l'Assessorato dell'istruzione e l'USL per
le attività di formazione ed educazione alla salute nelle
scuole".
Interpellanza
Ricordata la deliberazione della Giunta regionale n. 3520 del
30 settembre 2002 con la quale è stato costituito il "Gruppo
Interistituzionale Salute" (G.I.S.) per la definizione delle linee
guida ed il coordinamento delle attività di educazione alla salute
in ambito scolastico;
Richiamata la deliberazione della Giunta regionale n. 1528
del 1º luglio 2011 con la quale è stato approvato "il protocollo
d'intesa tra l'Assessorato istruzione e cultura della Regione
autonoma Valle d'Aosta - Dipartimento Sovrintendenza agli studi - e
l'Azienda USL della Valle d'Aosta relativo alle attività di
promozione ed educazione alla salute nelle scuole, per gli anni
scolastici 2011-2012, 2012-2013 e 2013-2014" e che "per il tramite
della Sovrintendenza agli studi" sarà assicurata "la presenza di un
"Referente per l'Educazione alla salute e la promozione di stili di
vita sani", che curi il coordinamento progettuale ed organizzativo
con le scuole e i referenti dell'Azienda USL";
Considerato che con deliberazione della Giunta regionale n.
1818 del 5 agosto 2011 è stata approvata la prosecuzione
dell'iniziativa "A scuola di salute passo dopo passo" per l'anno
scolastico 2011-2012 per il contenimento dell'obesità
infantile;
Visto che con deliberazione della Giunta regionale n. 2523
del 4 novembre 2011 è stata avviata la procedura comparativa per il
conferimento di un incarico per l'organizzazione e la gestione di
progetti nell'ambito dell'educazione alla salute;
il sottoscritto Consigliere regionale
Interpella
l'Assessore regionale competente per sapere:
1) perché il progetto "A scuola di salute passo dopo passo"
non rientra all'interno del protocollo d'intesa richiamato nelle
premesse;
2) le ragioni del conferimento di un incarico professionale
per la gestione e l'organizzazione dei progetti con le scuole
quando questo compito è già stato assicurato dal referente previsto
dal protocollo d'intesa;
3) se è intenzione della Giunta prevedere al termine
dell'anno scolastico 2011-2012 un report riassuntivo e valutativo
delle attività svolte nell'ambito del protocollo d'intesa da
presentare in una specifica seduta della Commissione consiliare
competente.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
Ci sono due fenomeni, a parer mio gravi, fra gli altri, che
vediamo aumentare nella nostra società: i comportamenti a rischio
fra i giovani (il bullismo, l'abuso di alcol, il consumo di droga,
gli incidenti stradali, i disturbi alimentari, il tabagismo, le
nuove dipendenze, promiscuità sessuale) e l'estrema fragilità della
coesione familiare, dovuta, con una semplificazione, all'aumento
delle conflittualità fra uomo e donna, sfociante nella violenza
domestica e nell'aumento di separazioni e divorzi...ma questo tema
il Consiglio più tardi avrà modo di approfondirlo meglio.
Per quanto riguarda i comportamenti a rischio fra i giovani, il
Partito Democratico si riconosce appieno nella piattaforma
La
salute in tutte le politiche
: ciò significa che la salute è la
più grande ricchezza, sia per gli individui che per la società. In
questo scenario siamo favorevoli a tutte quelle iniziative sulla
salute mirate non solo al benessere delle persone ed alla
promozione in quanto tale della salute, ma anche ad interventi di
prevenzione nei luoghi di vita, di lavoro e di studio. Tutto ciò
per chiarire che siamo favorevoli a tutte quelle iniziative messe
in campo dalla e nella scuola in questa direzione. Perché la
scuola? La scuola per noi rappresenta un microcosmo ideale in cui
maturano convinzioni, opinioni, conoscenze, atteggiamenti ed
abitudini che determineranno in gran parte l'evoluzione
dell'individuo maturo, il suo ruolo e il suo contributo al vivere
sociale. La scuola come investimento, direi, e non solo come costo
quotidiano. Così come la cultura...qui apro una parentesi: sono
d'accordo con l'Assessore Laurent Viérin quando, nel presentare la
mostra a San Lorenzo, ha detto che anche in questi momenti di crisi
economica non possiamo abbandonare come Regione - io aggiungo come
istituzioni - gli interventi nel campo culturale...ma torniamo alla
scuola ed alla collaborazione fra mondo sanitario e mondo
dell'educazione e della formazione. Questa collaborazione
rappresenta un elemento fondamentale per lo sviluppo di azioni che
permettano di governare processi altrimenti travolti da pressioni
commerciali miranti a favorire il consumo di sigarette, alcolici,
bevande zuccherine, cibi e bevande ipercaloriche, attraverso
messaggi mediatici, spesso contraddittori, che suggeriscono anche
modelli di bellezza ispirati a magrezze eccessive. Avendo presente
che la promozione della salute non si occupa solo del cambiamento
del comportamento, ma anche di intervenire su fattori politici,
sociali ed organizzativi, è indubbio come un'educazione alla salute
svolta nella scuola risulti efficace nel ridurre la prevalenza di
comportamenti rischiosi per la salute dei giovani.
Da anni, nella nostra Regione, sono messe in campo attività ed
iniziative di promozione del benessere organizzate dall'USL, dalle
istituzioni scolastiche e comunali, da associazioni di
volontariato; interventi, a volte, caratterizzati da frammentarietà
e disomogeneità operative e non sempre è stata possibile la loro
valutazione e la loro riproducibilità. La necessità di prevedere un
livello di coordinamento interistituzionale coerente e compatibile
è stata raccolta, per tempo e con un'ottima intuizione, nella
deliberazione della Giunta regionale n. 3520/2002 con la
costituzione, presso la Sovrintendenza agli studi, di un gruppo
tecnico, citato nelle premesse dell'interpellanza, con il compito
di definire linee guida e criteri di riferimento nel campo della
prevenzione del disagio e della promozione ed educazione della
salute nelle scuole. Forse, Assessore, la deliberazione, più volte
richiamata in diversi atti amministrativi dovrebbe essere
aggiornata nella sua composizione: alcuni rappresentanti sono già
in pensione o svolgono da tempo un altro incarico.
Quest'anno, con la deliberazione n. 1528 del 1º luglio 2011,
recependo un suggerimento del gruppo, la Giunta regionale ha
approvato un protocollo d'intesa - che a me sembra molto importante
- tra Assessorato istruzione e cultura e l'Azienda USL per
rafforzare il coordinamento degli interventi nel campo della
promozione della salute e degli stili di vita e per migliorare la
qualità degli interventi e l'uso ottimale delle risorse. La
deliberazione citata fa riferimento alla strategia europea ed al
documento
Guadagnare salute
, che indica una priorità proprio
negli investimenti coordinati. Giustamente il protocollo citato
all'articolo 2, assicura la presenza di un "Referente per
l'educazione alla salute ed alla promozione di stili di vita sani",
con il compito di curare il coordinamento progettuale ed
organizzativo con le scuole ed i referenti dell'USL.
Tutto ciò premesso, veniamo alle domande perché non ho capito
appieno il filo logico che lega le varie deliberazioni in questa
materia. Primo: perché la prosecuzione del progetto
A scuola di
salute passo dopo passo
, non è stata ricondotta all'interno
delle aree tematiche definite dal protocollo d'intesa successivo al
progetto iniziale
A scuola di salute passo dopo passo
, e
quindi "ad un quadro organizzativo e metodologico unitario di
opportunità, condizione necessaria per una progettazione
condivisa", come esplicitato all'articolo 1 comma 5 del protocollo
stesso; quali le ragioni del conferimento di un incarico
professionale, con la deliberazione citata nelle premesse
dell'interpellanza, per la gestione e l'organizzazione dei progetti
con le scuole, quando questo compito dovrebbe essere svolto dal
referente previsto dal protocollo e non capisco come questo esperto
possa, significatamene, incidere con un incarico di 11 mesi, però
con un compenso lordo complessivo di 3.000 euro per una
collaborazione tecnica per l'organizzazione e la gestione di
progetti regionali e delle istituzioni scolastiche autonome
nell'ambito dell'educazione alla salute del gruppo
interistituzionale salute (GIS). Il GIS non è colui che ha proposto
quel protocollo che dovrebbe essere coordinato da uno specifico
referente? Non riesco a seguire la metodologia adottata per
ricondurre - come dicono i documenti - ad unitarietà le linee e i
progetti volti all'educazione alla salute. Infine, la richiesta di
essere partecipi anche noi, come Consiglio, referenti politici
diretti, nella conoscenza dei risultati progressivi ottenuti con
queste iniziative, il protocollo parla di report, di valutazioni
rispetto a tutti i progetti messi in campo. Dicevo all'inizio:
anche la politica deve fare la sua parte, e questo è possibile solo
con la conoscenza, ma con la conoscenza dei processi valutativi
delle azioni messe in campo, quindi gradiremmo essere anche noi
portati a conoscenza delle valutazioni che il coordinamento,
attuato mediante il protocollo, viene determinato di volta in volta
ad ogni report di anno scolastico in anno scolastico. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
La risposta è stata concertata con l'Assessore Laurent Viérin,
perché in questo settore e su questo argomento i due Assessorati
stanno portando avanti in modo coordinato tutta una serie di
iniziative sulla prevenzione, a cui teniamo particolarmente, per
tutte le attività che stiamo mettendo in campo. Pertanto il fatto
che risponda io ha una valenza sanitaria maggiore nell'ottica della
prevenzione, quindi alcuni dati che riguardano aspetti legati
all'Assessorato verranno naturalmente segnalati da me.
Come premessa posso fare due specificazioni: quando nella
deliberazione n. 1528/2011, con la quale è stato approvato il
protocollo d'intesa fra l'Assessorato all'istruzione della Regione
Valle d'Aosta ed il dipartimento studi dell'USL relativo
all'attività di promozione ed educazione della salute per il
periodo 2011-2014, si cita che per il tramite della Sovrintendenza
agli studi sarà assicurata la presenza di un referente per
l'educazione alla salute e la promozione di stili di vita sani che
curi il coordinamento progettuale ed organizzativo con le scuole ed
i referenti dell'USL, ci si riferisce ad uno dei docenti distaccati
che, nell'ambito del personale docente utilizzato a sostegno
dell'autonomia, è anche referente per i progetti nazionali e
regionali di educazione alla salute in ambito scolastico. L'impegno
di 3.000 euro deliberato annualmente per la prosecuzione
dell'iniziativa
A scuola di salute passo dopo passo
riguarda
solo la somma necessaria all'acquisto ed alla produzione di ausili
video, completamento di kit di guide didattiche, composto da sette
volumi. Per quanto riguarda il finanziamento del progetto che
ammonta a circa 50.000 euro provvede l'Azienda USL con fondi dello
Stato, che sono stati messi a disposizione dall'Assessorato,
relativi al finanziamento previsto per l'attuazione dei piani di
prevenzione.
Per quanto riguarda il progetto
A scuola di salute passo dopo
passo
, perché
"non rientra nel protocollo d'intesa"
: il
protocollo d'intesa ha una valenza generale e non riferita ai
singoli progetti di educazione alla salute realizzati dall'Azienda
USL in ambito scolastico. Il protocollo vuole rafforzare l'azione
del GIS citato prima quale nucleo di riferimento regionale
rappresentativo delle istituzioni scolastiche e socio-sanitarie per
la pianificazione partecipata di interventi di educazione alla
salute e prevenzione, basati sullo sviluppo di competenze
trasversali nelle relazioni fra educazione e salute. Il protocollo
vuole definire modalità comuni scuola-sanità per l'acquisizione di
conoscenze e competenze sulla pianificazione, di percorsi didattici
di educazione alla salute e prevenzione, che adottino metodologie
tese a promuovere nei giovani lo sviluppo di competenze
trasversali, di
life skills
nei progetti decisionali sulla
salute e sugli stili di vita sani. Il protocollo vuole far sì che i
vari attori del sistema scuola-sanità acquisiscano conoscenze e
competenze utili a definire modalità di collaborazione
interistituzionale tra il sistema scolastico ed il sistema
socio-sanitario, ai fini della pianificazione regionale degli
interventi di prevenzione e promozione alla salute e di stili di
vita sani nelle scuole. Il progetto
A scuola di salute passo
dopo passo
è il primo, ma non il solo, dei progetti con i quali
si sperimentano le modalità di collaborazione auspicate con il
protocollo; altri progetti per l'anno scolastico 2011-2012 sono
Affy Fiuta pericoli
che riguardano gli incidenti domestici,
Alla conquista del pass per la città del sole
che riguarda
il tabagismo,
A scuola di salute passo dopo passo
per la
parte che riguarda l'approfondimento dei disturbi del comportamento
alimentare ed educazione alla sessualità.
Per quanto riguarda il conferimento dell'incarico necessario,
poiché il referente per l'educazione alla salute di cui al
protocollo è in pensione da settembre 2011 ed a tale pensionamento
non è seguito un distacco di una nuova unità di personale docente
in quanto l'
appel à candidature
, rivolto a tutti i docenti,
è andato deserto, considerata pertanto la numerosità e la
complessità dei progetti in corso ed accertata l'impossibilità
oggettiva di utilizzare le risorse umane disponibili per tutto
quanto previsto, è stato deciso di conferire un incarico
professionale esterno per non compromettere il proseguimento di
tutte le attività.
Sul terzo punto:
"se è intenzione della Giunta prevedere al
termine dell'anno scolastico...un report riassuntivo e
valutativo
", c'è da dire che è disponibile un primo report per
i progetti realizzati con le modalità previste dal protocollo,
anche se non è ancora stato formalizzato, relativi all'anno
scolastico 2010/2011, che saranno oggetto di una conferenza stampa
programmata proprio oggi, alle 14,30, presso l'Assessorato, ed era
già prevista da alcune settimane, allargata ai dirigenti scolastici
ed ai referenti dell'educazione alla salute di ogni ordine e grado.
I dati totali e parziali sono comunque sempre disponibili negli
uffici di supporto all'autonomia scolastica della Sovrintendenza
agli studi e del Servizio dipendenze patologiche e salute mentale e
possono essere richiesti ogni qualvolta si intenda avere un
aggiornamento. Con questo abbiamo ancora in sospeso una seduta
della V Commissione, dove il collega Laurent Viérin ed il
sottoscritto dovevano relazionare su tutta una serie di progetti,
quindi coglieremo l'occasione per relazionare sui risultati di
questo protocollo in ambito scolastico.
Sicuramente si può coordinare ancora meglio, però credo che già
con questo protocollo si cerchi di dare un'organizzazione ancora
più organica in questo settore importante. L'organizzazione più
organica viene dal fatto che vengono sempre più richiesti
interventi in ambito scolastico, quindi tale organizzazione
consente di non incidere troppo sull'attività quotidiana delle
istituzioni scolastiche. Grazie.
Presidente
- La parola al Consigliere Segretario
Rigo.
Rigo (PD)
- Non sono troppo soddisfatto, nel senso che
sono d'accordo con quanto afferma l'Assessore che la prevenzione
non è un tema di oggi, ma un tema caro all'attenzione
dell'Amministrazione regionale da tempo, l'ho detto all'inizio. Le
iniziative che vengono fatte sono numerose, ma noi teniamo in
particolare al coordinamento fra la salute e la scuola - in questo
senso l'Assessore alla sanità ha parlato anche per conto
dell'Assessore all'istruzione - e quindi mi sembra di aver capito
che siete consci di questa necessità di un coordinamento delle
energie umane e finanziarie rispetto a questo tema.
Il protocollo credo debba avere questa valenza: di
coordinamento, se non di tutte le iniziative, almeno del
coordinamento della valutazione sulle iniziative in essere, cioè il
coordinamento del protocollo dovrebbe avere alla sua attenzione
tutte quelle iniziative che hanno questo oggetto ben specifico e
che vengono compiute nella scuola. Il protocollo deve fare anche
cultura all'interno della sanità e della scuola, cosa che
nell'attività di coordinamento complessiva non c'è, perché la
stampa non dice le cose giuste, ma non c'è l'Assessore questa
volta: mi riferisco alla presentazione del progetto
...passo
dopo passo
, che dalla presentazione della stampa sembra una
cosa una tantum messa lì, senza un filo logico rispetto
all'attività complessiva che stanno facendo l'Azienda ed i due
Assessorati, cioè ognuno parla per sé stesso! Questo non va bene
nel campo della prevenzione, specialmente questo tipo di
prevenzione perché tutti dovrebbero parlare all'interno di un
percorso, quello giustissimo del coordinamento in atto. Ogni
singolo progetto viene presentato a sé ognuno vede la fattibilità
del suo progetto e vuole mettere mediaticamente in mostra solo il
suo progetto; proprio per questo il protocollo deve fare cultura!
Deve fare cultura perché questo è un argomento molto delicato al
quale tengo molto, perché i soldi che spendiamo oggi, se li
spendiamo bene, domani ci renderanno al pari di un investimento
sicuro: si moltiplicheranno per tre come se avessimo messo quei
soldi in banca. L'interpellanza aveva anche questo obiettivo: fare
cultura, perché gli stessi referenti dei progetti si devono sentire
responsabili di un treno con più carrozze con una direzione
unica.
Per quanto riguarda invece la documentazione e la conferenza
stampa, la mia sollecitazione è questa: il protocollo dice che ci
saranno dei report finali; ebbene, questa documentazione non è
segreta, mettiamola a disposizione dei Consiglieri, senza che su
questo debba essere necessariamente aperto un dibattito in
Consiglio. Anche noi dobbiamo "fare cultura" in questo campo,
dobbiamo capire come vengono spesi questi soldi e che questi soldi
non sono improduttivi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK