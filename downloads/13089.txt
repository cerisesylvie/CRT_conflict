Consiglio Regionale della Valle d'Aosta - Oggetto del Consiglio n. 4045 del 16 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4045 del 16 dicembre 1992 - Resoconto
OGGETTO N. 4045/IX Mancanza di manifestazioni per la Giornata
mondiale per la lotta contro l'AIDS.
(Interrogazione)
PresidenteDo lettura dell'interrogazione presentata dai
Consiglieri Beneforti e Trione ed iscritta al punto 4 dell'ordine
del giorno.
Interrogazione Premesso che da parte dell'Organizzazione
Mondiale della Sanità è stata indetta per il 1° dicembre la
Giornata Mondiale per la lotta contro l'AIDS;
a conoscenza delle numerose manifestazioni organizzate per
l'occasione in tutto il territorio nazionale a cui hanno aderito le
massime personalità dello Stato;
i sottoscritti consiglieri regionali
interrogano
l'Assessore competente per conoscere i motivi per i quali nella
nostra regione non è stata presa alcuna iniziativa, nonostante che
la Valle d'Aosta non sia immune da tale malattia.
Presidente
Ha chiesto la parola l'Assessore alla
sanità ed assistenza sociale, Cout; ne ha facoltà.
Cout (PCI-PDS)
Non abbiamo avviato iniziative per
celebrare la Giornata di lotta contro l'AIDS perché, per nostra
fortuna, al momento il problema dell'AIDS è solo relativamente
grave in Valle d'Aosta e poi perché l'organizzazione di eventuali
convegni su tale argomento, come abbiamo già detto in altre
occasioni, lascia un po' il tempo che trova, mentre forse è più
utile realizzare qualcosa di più concreto.
L'Assessorato sta infatti intervenendo su due livelli, in primo
luogo riorganizzando tutti i servizi preposti a combattere le
tossicodipendenze e ad attenuare i disagi sociali, anche il SERT,
l'apposito servizio istituito presso l'USL. Ricordo che si sta
costituendo un apposito gruppo di lavoro che dovrebbe studiare ed
integrare gli attuali servizi.
Sempre a livello di Assessorato è stato poi costituito un altro
gruppo di lavoro, che possiamo chiamare "di integrazione
pubblico-privato", che per il momento ha preparato una mappa dei
possibili interventi nella nostra Regione, ma che nel corso di
riunioni già in programma per dicembre e per gennaio approfondirà
le varie ipotesi di intervento sulle tossicodipendenze, esaminerà i
problemi connessi all'inserimento dei tossicodipendenti nelle
comunità e quelli relativi all'AIDS ed all'HIV, anche per cercare
di raccordare il tutto alla prevenzione ed alla dimissione dopo la
cura.
Penso che questo lavoro possa concludersi nell'arco di un mese,
dopo di che ne illustreremo l'esito nel corso di un'apposita
giornata di lavori, durante la quale sentiremo anche i pareri di
esperti esterni all'Assessorato sulle eventuali proposte.
Per quanto riguarda in modo specifico la cura dell'AIDS stiamo
studiando un'apposita convenzione con un centro di accoglienza, che
tra l'altro è già in piedi ed ha in cura alcuni casi, ma è nostra
intenzione attuare concretamente degli interventi integrati per
combattere l'AIDS e collegare tutta questa problematica a quella
più generale della lotta contro le tossicodipendenze ed i disagi
sociali.
Poiché tutta questa serie di interventi non era ancora pronta e
quindi non poteva essere illustrata durante la Giornata Mondiale
per la lotta contro l'AIDS, cui hanno fatto riferimento i
consiglieri Beneforti e Trione, provvederemo ad illustrarla fra
circa un mese quando esporremo le nostre proposte ed i dati di cui
disponiamo.
Presidente
Ha chiesto la parola il Consigliere
Beneforti; ne ha facoltà.
Beneforti (DC)
Non sono affatto soddisfatto della
risposta dell'Assessore e dico anche il perché.
Il 1° dicembre è stata celebrata in tutto il mondo la Giornata
Mondiale contro l'AIDS. In tale occasione si è mobilitata tutta
l'Italia, ma, stranamente, non la Valle d'Aosta, come ci è stato
candidamente confermato dall'Assessore alla sanità, il quale ha
detto che queste cose lasciano il tempo che trovano...
(...Interruzione dell'Assessore Cout...)
Non mi venga a dire di no, perché quanto ha detto è registrato e
quella frase me l'ero anche scritta. Ecco, di fronte ad
un'affermazione di questo genere, io dovrei solo sedermi e non dire
più nulla, perché non c'è più sordo di chi non vuol sentire.
In Italia sono state avviate numerose iniziative di informazione
e di solidarietà con le persone affette da AIDS. A sottolineare
l'importanza di tale giornata è sceso addirittura in campo il
Presidente della Repubblica, Oscar Luigi Scalfaro.
Invece, la Valle d'Aosta non ha emanato alcun comunicato, non ha
sentito il dovere di confrontarsi sulle attività di prevenzione, di
aumentare le conoscenze sull'infezione, di promuovere una più
intensa azione di solidarietà nei confronti degli ammalati e delle
loro famiglie e non ha neppure sentito il dovere di rimuovere le
cause che determinano il rifiuto, la discriminazione, l'isolamento,
l'abbandono di quanti sono stati o sono colpiti dal terribile virus
dell'AIDS. Benché il loro numero sia sempre crescente anche nella
nostra Regione, qui non si è neppure sentito il dovere di emettere
un comunicato stampa per esprimere il parere dell'Amministrazione
regionale.
Mi auguro che almeno nelle scuole quelli che sono impegnati
nell'attuazione del Progetto Arianna, che concerne la prevenzione
dalla droga e dall'alcolismo, facciano qualche riferimento
all'AIDS. Richiamo in proposito l'attenzione dell'Assessore alla
pubblica istruzione, per evitare che si resti scoperti anche in
questo settore, come è già accaduto in quello della sanità.
Mentre stigmatizzo il comportamento della Giunta ed in
particolare quello dell'Assessore alla sanità, sento di dover
esprimere un sentito ringraziamento al mondo del lavoro ed un
riconoscimento al mondo sindacale, che si è posto il problema ed ha
affrontato il fenomeno dell'AIDS oltreché sul piano sanitario anche
su quello sociale nei luoghi di lavoro.
Non mi si venga a dire che sono stati costituiti dei gruppi di
lavoro, che si è fatto questo e quest'altro, che si vedrà questo e
quell'altro, che entro un mese o due mesi si porterà questo o
quell'altro...
E' da giugno che sento dire: "Entro un mese o entro due mesi
porteremo...", ma non si è mai portato niente e non si è mai fatto
niente.
La proposta sulla nuova pianta organica dell'USL, ad esempio,
non ha ancora visto la luce, eppure ci era stato detto che sarebbe
stata presentata entro la fine del mese. Ci si sarebbe dovuti
confrontare sulla realizzazione di un nuovo ospedale e sulla
ristrutturazione del vecchio, ma il progetto di fattibilità di un
nuovo ospedale regionale, benché sia in possesso dell'Assessore dal
30 settembre scorso, non è ancora stato portato all'attenzione del
Consiglio.
Come si fa a credere che fra un mese saranno portate
all'attenzione del Consiglio le varie iniziative da prendere e si
svolgerà un'apposita giornata di discussione sul lavoro dei gruppi
che intanto si vanno costituendo? Caro Assessore alla sanità, tutto
ciò non è credibile e questa politica del rinvio non è degna di
un'Amministrazione regionale della Valle d'Aosta.
Visto il disinteresse dell'Assessorato, sento di esprimere il
mio compiacimento ed il mio apprezzamento per l'opera svolta,
nonostante il menefreghismo che lo circonda, dal nostro unico
centro di riferimento regionale per la cura dell'AIDS che è situato
presso l'Unità Operativa ospedaliera di malattie infettive, e dalla
dott.ssa Tassara che ne è la responsabile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK