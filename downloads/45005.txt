Consiglio Regionale della Valle d'Aosta - Oggetto del Consiglio n. 1828 del 22 settembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
CACCIA E PESCA
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1828 del 22 settembre 2022 - Resoconto
OGGETTO N. 1828/XVI - Interpellanza: "Avvio delle procedure
per accedere ai fondi PNRR dedicati allo sviluppo dei settori
agroalimentare, pesca e acquacoltura, silvicoltura, floricoltura e
vivaismo".
Bertin (Presidente) -
Punto n. 41. Per l'illustrazione,
il consigliere Planaz ne ha facoltà.
Planaz (LEGA VDA) -
Come in tutti i settori, la parola
"Piano Nazionale Ripresa e Resilienza, PNRR" si sente evocare
abbastanza da tutti gli organi di stampa, da progetti, non progetti
e quant'altro, poi quando entriamo nel merito dei vari argomenti,
diviene di difficile applicazione.
Il 30 aprile 2021 l'Italia ha presentato alla Commissione
Europea il Piano nazionale di ripresa e resilienza, il Piano
intende rilanciare il Paese dopo la crisi pandemica, stimolare la
transizione ecologica digitale, favorire un cambiamento strutturale
dell'economia, a partire dal contrasto delle disuguaglianze di
genere, territoriale e generazionale.
Il Piano si compone in sei missioni e sedici componenti, che si
articolano intorno a tre assi strategici condivisi a livello
europeo: digitalizzazione, innovazione, transizione ecologica,
inclusione sociale, penso che siano le parole che sentiamo ripetere
soventemente.
Il Piano deve inoltre rispettare il principio di non arrecare
danno significativo, è normale.
Per quanto riguarda gli interventi relativi, in questo caso, al
mondo dell'agricoltura, il Ministero delle Politiche agricole è
titolare delle seguenti misure... e tra le misure quella citata dal
Segretario Jordan, che va a intervenire su una di quelle più
importanti, al di là delle altre sei, che non vorrei che si
dimenticassero, perché soprattutto in un periodo di crisi idrica,
energetica e quant'altro, ci sarebbero anche delle misure per
rendersi autosufficienti per quello che riguarda parchi agrisolari,
agrosistema irriguo...
Soffermiamoci su quanto scritto sui contratti di filiera, poi lo
valuteremo e ci potremo confrontare; per quanto riguarda la nostra
Regione, al di là di tutta una serie di prodotti di ottima qualità,
a mio avviso vi è la difficoltà di arrivare al consumatore, anche
fuori regione, per i costi altissimi, causati sia dalla logistica,
perché abbiamo delle piccole quantità di prodotti e dobbiamo
distribuirli in altre attività che rispecchiano le nostre, perché
andiamo ad esempio in rivendite o quant'altro che hanno bisogno di
una visibilità, ci vuole il tempo per spiegare il costo superiore,
al di là della quantità, ma anche dei costi di produzione e tutto
del nostro prodotto, e l'occhio mi cade su questa misura: visto che
sono misure importanti e non possono essere eseguite da un gruppo
di aziende o quant'altro, ma servirebbero delle forme più
associative, più robuste che possono avere dei progetti più
importanti e avere, allo stesso modo, delle risorse più importanti
per creare delle nuove filiere e inserire i nostri prodotti nel
mercato a dei costi per cui anche chi li rivende sia agevolato.
Per questo i miei quesiti: se siano state avviate le procedure
per accedere ai fondi del PNRR per quanto attiene il settore
agricolo e, in caso non fossero state avviate le procedure, se
l'Amministrazione ha intenzione... o ha qualcosa in vista per
accedere a questi fondi; conosciamo tutti la difficoltà che si ha
per ideare i progetti e quant'altro, ma almeno capire se c'è
qualche possibilità o provarci almeno.
Presidente -
Risponde l'assessore Sapinet.
Sapinet (UV) -
Secondo quanto previsto, il Decreto
ministeriale pubblicato nella Gazzetta Ufficiale serie generale 192
del 18 agosto 2022, che fornisce le direttive necessarie all'avvio
della misura "Sviluppo dei settori agroalimentari, pesca,
acquacoltura, silvicoltura, floricoltura e vivaismo", non ammette
le regioni amministrative come soggetti beneficiari delle
agevolazioni, in quanto rivolto principalmente alle imprese e agli
organismi di ricerca.
Questa caratteristica del PNRR, stabilita a livello nazionale
dai partiti che sostenevano il Governo, non facilita certamente le
Regioni e gli enti locali, che spesso si vedono spettatori di bandi
che, soprattutto in Regioni le cui le imprese e le organizzazioni
beneficiarie dei bandi, consorzi irrigui, singoli e privati, non
hanno una struttura organizzativa o una capacità economica tale,
questo non è dovuto a una carenza organizzativa ma semplicemente a
volte ad una dimensione territoriale, quindi da poter in poco tempo
progettare e partecipare alle complesse procedure; caso un po' noto
è quello dei Consorzi di miglioramento fondiario, che i diversi
bandi sul Piano irriguo nazionale non favoriscono di certo, quindi
parliamo di bandi nazionali e non di PNRR.
Diversi di questi però si stanno organizzando, anche con
sinergie tra consorzi. In tale direzione il supporto
dell'Amministrazione, in questa fase nel completare i percorsi di
mappatura e validazione dei dati relativa ai comprensori irrigui,
il cosiddetto SIGRIAN, di cui abbiamo già più volte parlato, in
modo da permettere ai consorzi di miglioramento fondiario di
procedere.
Qui abbiamo degli esempi che sicuramente conoscerà come i
consorzi di Saint-Pierre e Cumiod-Montovert, li abbiamo già citati,
che sono riusciti a reperire risorse importanti.
Un percorso di affiancamento e supporto ai consorzi - l'abbiamo
detto tante volte, e pian piano la situazione sta migliorando - che
non è riferito solo ad aiutarli nel complesso mondo dei bandi
nazionali, ora in parte confluiti nel PNRR, in concorrenza con i
grandi consorzi di bonifica della Pianura Padana e delle grandi
Regioni agricole, ma anche su altre tematiche, come quella ben nota
sul discorso della responsabilità dei Presidenti, delle spese di
gestione, delle infrastrutture.
In tal senso è necessario aumentare la presenza dei nostri
consorzi in ANBI manutenzione, "Associazione nazionale delle
bonifiche, dell'irrigazione e dei miglioramenti fondiari", in modo
da avere una presenza più strutturata e più forte, da qui poi è
nata l'esperienza del Comune di Saint-Pierre e che stiamo seguendo
anche da vicino, pur non avendo possibilità come Regione di
accederci direttamente, ma siamo al fianco dei consorzi proprio per
cercare di creare delle condizioni anche di liquidità, in modo che
questi possano partire con le progettazioni preliminari e una rete
strutturata che vada dagli uffici regionali agli uffici
comprensoriali, ne abbiamo alcuni esempi, e alle realtà
territoriali.
Come abbiamo già potuto far presente in numerose occasioni, e
non solo qui, invece tutti i ragionamenti sul piano dei bacini
idrici e irrigui, ma anche se pensiamo ai bacini per il
rinnovamento, devono essere fatti su una regia regionale con il
coinvolgimento di tutti gli attori.
Tornando al bando oggetto dell'interpellanza, i bandi potenziali
relativi al settore agricolo delle risorse naturali e
silvo-culturali, il Dipartimento Risorse Naturali, Corpo Forestale
e Dipartimento Agricoltura pone l'attenzione alta sui bandi che
stanno uscendo - ad oggi non ne sono usciti ma stanno uscendo - al
fine di creare la struttura e di poter vedere là dove possiamo
essere individuati o come potenziali beneficiari o comunque come
supporto di coloro che saranno coinvolti.
Essendoci tra l'altro attivati con un monitoraggio costante dei
bandi emanati dai principali Ministeri, in stretta collaborazione
con la struttura semplificazione e supporto procedimentale e
progettuale per l'attuazione del PNRR in ambito regionale, per
quanto di competenza, si conferma assolutamente l'intenzione di
accedere a tali risorse, qualora le Regioni dovessero essere tra i
beneficiari dei tali, e l'intenzione di supportare gli enti che
saranno coinvolti.
Tra le prossime modifiche al PNRR annunciate si auspica proprio
in tal senso un maggior coinvolgimento diretto delle
Amministrazioni locali e una più attenta distribuzione delle
risorse, anche in un'ottica che sia sempre più con una visione
territoriale.
Presidente -
Per la replica, consigliere Planaz.
Planaz (LEGA VDA) -
Mi fa piacere che almeno su questo
argomento ci si muova assieme in un'unica direzione, perché, come
lei ha sottolineato all'inizio della discussione, le imprese hanno
difficoltà a formare progetti, non hanno le caratteristiche per
affrontare da sole queste misure, per mettere in piedi dei progetti
per poi poter reperire a questi fondi.
È per questo che, a mio avviso, una cabina di regia regionale
che faccia così da "bacino" di tutte le associazioni, di tutte le
piccole aziende, per poterle agevolare, se è possibile, perché poi
non è mica detto che si partecipi ai bandi e si riesca ad avere le
risorse; però come è giusto per i bacini, per quanto riguarda il
reparto idrico, io prima non l'ho tanto citato, ho citato solo le
cinque-sei misure, però sono cose che dovremmo coinvolgere tutti
assieme, perché poi tanto alla fine  ne usufruiamo tutti
dell'acqua - per uso umano, agricolo e industriale - e se evitiamo
gli sprechi e andiamo a creare delle strutture per evitare gli
sprechi e quant'altro, secondo me poi ne va a beneficio di
tutti.
È per questo che avere una cabina di regia che intervenga su
questi progetti, secondo me, è proprio necessario, poi mica è
sicuro che quando si aderisce a dei progetti, soprattutto di
quest'entità e di queste difficoltà, perché sto seguendo e vedo un
po' com'è l'andamento anche a livello fuori della nostra Regione,
non è che sia sempre semplice aderire a questi fondi... però fare
il possibile per dare più risposte possibile, per dare delle
risposte al territorio con fondi che in questo momento sono a
disposizione per rilanciare tutta un'intera filiera.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK