Consiglio Regionale della Valle d'Aosta - Oggetto del Consiglio n. 13 del 13 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 13 del 13 gennaio 1981 - Resoconto
OGGETTO N. 13/81 - ELEZIONE DEI RAPPRESENTANTI DELLA REGIONE
VALLE D'AOSTA IN SENO AGLI ORGANI DELL'ISTITUTO ZOOPROFILATTICO
SPERIMENTALE DEL PIEMONTE, LIGURIA E VALLE D'AOSTA. (Approvazione
di ordine del giorno)
Presidente
- È stato distribuito un o.d.g. presentato
dall'Assessore alla Sanità ed Assistenza Sociale Rollandin, del
quale do lettura:
ORDINE DEL GIORNO
Formulazione di un voto per l'esame da parte della
Commissione Sanità del Senato del disegno di legge n. 1197
concernente: "Norme per l'approvazione delle direttive CEE n.
77/391 del 17 maggio 1977, n. 78/52 del 13 dicembre 1977, n. 79/110
del 24 gennaio 1979 e norme per l'accelerazione della bonifica
sanitaria degli allevamenti dalla tubercolosi e dalla
brucellosi".
IL CONSIGLIO REGIONALE DELLA VALLE D'AOSTA
CONSIDERATO che il 27 novembre 1980 la XIV Commissione
permanente della Camera dei Deputati (Igiene e Sanità) ha
approvato, in sede legislativa, il disegno di legge recante: "Norme
per l'approvazione delle direttive CEE n. 77/391 del 17/5/77, n.
78/52 del 13 dicembre 1977, n. 79/110 del 24/11/1979 e norme per
l'accelerazione della bonifica sanitaria degli allevamenti dalla
tubercolosi e dalla brucellosi".
TENUTO CONTO che tale disegno di legge, inviato al Senato con
il numero 1197 è tuttora giacente presso la Commissione Sanità di
quel ramo del Parlamento.
PRESO ATTO che il disegno di legge prevede di elevare
l'indennizzo, per l'abbattimento dei capi bovini infetti, dalle
attuali £. 220.000 e £. 110.000; rispettivamente per gli
allevamenti con meno di 10 capi di bestiame e per quelli con un
numero maggiore, a £. 360.000 e a £. 240.000.
RILEVATO che è quindi evidente il vantaggio economico
derivante agli allevatori valdostani dall'approvazione definitiva
del progetto di legge di cui si tratta.
FORMULA VOTI AFFINCHÈ
1) venga subito approvata la proposta di legge 1197;
2) la decorrenza delle nuove misure di indennizzo a favore
degli allevatori venga fissato al 1/1/1980 come proposto dalla
Direzione Generale dei Servizi Veterinari.
Presidente
- L'Assessore si riserva di illustrare
l'argomento.
La Presidenza, a sua volta, illustrerà il tipo di scheda che ha
predisposto per facilitare la votazione. Intanto darei la parola
all'Assessore alla Sanità ed Assistenza sociale Rollandin, che ha
presentato l'o.d.g., e che eventualmente è invitato, se lo ritiene,
a fare le proposte circa la votazione, che dovrà essere
segreta.
La parola all'Assessore Rollandin.
Rollandin
(UV)
- L'oggetto 'Elezione dei
rappresentanti della Regione in seno agli organi dell'Istituto
Zooprofilattico', come è detto nella breve premessa, riguarda un
adempimento che noi avevamo già compiuto poco tempo addietro, in
quanto avevamo già nominato in data 25/10/1979, i nostri
rappresentanti. Però, in relazione al fatto che siamo legati alla
Regione Piemonte e alla Regione Liguria, in questo Consorzio per
l'Istituto Zooprofilattico, e che c'è stato il rinnovo dei Consigli
regionali nelle Regioni Liguria e Piemonte, dobbiamo nominare di
nuovo i nostri rappresentanti. Nella relazione sono elencati i
nominativi di coloro che erano stati eletti; noi proporremo che
vengano riconfermati quelli che erano già stati nominati in
quell'occasione.
Per quanto riguarda invece l'o.d.g., che in parte è attinente a
questo oggetto, per quanto concerne le analisi che vengono fatte
agli Istituti Zooprofilattici, penso che, molto succintamente, sia
illustrato quali ne siano lo scopo e la finalità.
Si vuole cioè sollecitare, da parte del Senato, l'approvazione
dello schema di legge n. 1197, che permetterebbe alla Regione di
avvalersi delle somme che da anni perdiamo perché non è stato
ancora approvato questo disegno di legge, che ci permette di avere
i finanziamenti CEE, che aspettano soltanto di avere l'approvazione
di questo disegno di legge da parte del Senato, in modo da poter
ridistribuire alle Regioni, in base ai piani di risanamento tali
fondi.
Le cifre che sono indicate nel documento non sono indifferenti,
e tutti comprendono che, in base alle richieste che sono state
fatte dagli allevatori, se questo disegno di legge venisse
approvato in tempi brevi, e soprattutto se venisse accettata la
proposta che era stata fatta dalla Direzione Generale degli Affari
Veterinari, di prevedere la decorrenza delle nuove misure di
indennizzo dall'1/1/80, che già comporta comunque una perdita secca
non indifferente per le Regioni, ma che sanerebbe in parte
l'aggravio finanziario sostenuto dalle Regioni per venire incontro
alla differenza tra il valore in vita e il valore che si ha al
momento dell'eliminazione degli animali infetti, tutti comprendono,
dicevo, che noi avremmo la possibilità di intervenire e di andare
incontro alle esigenze degli allevatori.
Quelle sono le proposte fatte, e quindi, senza modificare
quell'intervento, che comunque, come si vede dalla relazione, è già
inferiore a quello che noi prevediamo (indennizzi di lire 400.000,
contro la previsione massima di lire 360.000), noi potremmo già
venire incontro a quella differenza rispetto al piano che abbiamo
presentato, che prevedeva come fondo massimo, 110.000 lire che con
questo passerebbero a 360.000. Quindi avremmo l'integrazione anche
per il 1980 del fondo regionale che noi abbiamo già messo a
disposizione.
Penso che il Consiglio vorrà votare questo o.d.g., che non è
altro che un sollecito perché non venga perso altro tempo, e venga
finalmente risolto questo problema, che ha portato tanti disguidi
per i nostri allevatori.
Presidente
- Colleghi Consiglieri, è aperta la
discussione sia sull'o.d.g. che, sia pure al limite, la Presidenza
considera accettabile durante la trattazione di questo oggetto, sia
sulle proposte.
In attesa che qualcuno chieda la parola faccio presente che, per
facilitare la votazione, dovendosi nominare quattro rappresentanti
nel Consiglio di Amministrazione, un membro effettivo e un membro
supplente del Collegio dei Sindaci, e un membro del Comitato
Tecnico Scientifico, la Presidenza ha predisposto una scheda (se il
Consiglio sarà d'accordo) unica, in modo da evitare le tre
votazioni e farne una sola. Come prescrive l'art. 7 della legge, i
Consiglieri, pur nominando quattro rappresentanti nel Consiglio di
Amministrazione, hanno diritto a tre voti, in modo che un quarto,
espressione della minoranza, possa comunque essere eletto.
Ha chiesto di parlare il Consigliere Viberti, ne ha facoltà.
Viberti
(DPROL)
- Devo dire che non ho alcuna
difficoltà a votare questo o.d.g., che consiste praticamente, da
quel che ho capito, in un sollecito nei confronti del Parlamento
del nostro Stato.
Vorrei sapere dall'Assessore se sono stati presi dei contatti
con altre Regioni, al fine di fare delle pressioni un pochino più
pesanti nei confronti del Parlamento, in quanto credo che non sia
soltanto la nostra Regione a dover usufruire delle provvidenze
previste dalla legge che dovrebbe essere approvata.
Nessuna difficoltà, dicevo, a votare quest'o.d.g.; sarebbe però
interessante, oltre a sapere che facciamo una pressione nei
confronti dello Stato, sapere che cosa intende fare
l'Amministrazione regionale nei confronti di questa questione, in
quanto siamo a conoscenza del fatto che ci sono delle divergenze di
opinioni all'interno della stessa maggioranza rispetto ai metodi da
seguire per la soluzione del problema del risanamento del
bestiame.
Non più tardi di due giorni fa, abbiamo persino, in televisione,
assistito agli strascichi di una polemica che è cominciata durante
una riunione dell'Associazione Allevatori.
Per quello che riguarda le nomine nell'Istituto Zooprofilattico
Sperimentale del Piemonte, non abbiamo nessuna difficoltà a
riconfermare le persone che erano state a suo tempo elette.
Ripeto, vorrei avere dei chiarimenti dall'Assessore rispetto
alla linea che questa maggioranza intende prendere in Consiglio, e
vorrei sentire da coloro che hanno espresso delle opinioni diverse
a che punto sono arrivati, diciamo così, nel confronto all'interno
della maggioranza.
Presidente
- Vi sono altri che chiedono la parola? Ha
chiesto di parlare il Consigliere Tonino, ne ha facoltà.
Tonino (PCI)
- Io sono stato in parte preceduto
dall'intervento del compagno Viberti.
Prima di tutto devo dire che votiamo l'o.d.g., che ci sembra
particolarmente opportuno e necessario.
Quello che volevamo invece chiedere all'Assessore è, in sintesi,
qual è l'atteggiamento della Regione rispetto all'insieme delle
richieste che sono state fatte dalle organizzazioni sindacali degli
agricoltori. Se è possibile cioè riassumerci queste richieste, e
qual è l'atteggiamento che intende tenere la Giunta Regionale.
In particolare, perché non possiamo, oggi, aumentare il
contributo dalle 400.000 alle 500.000 lire, o a qualcosa in più, in
modo da arrivare ad un cifra più congrua. Io non ho assistito alla
trasmissione televisiva in cui un Assessore di questa Giunta,
l'Assessore Chabod, ha detto che i soldi ci sono, basta cercarli;
mi pare dicesse che si spendono forse troppi soldi per il settore
del turismo; comunque i soldi ci sono per aumentare anche questo
contributo agli agricoltori.
Dunque, la prima questione era perché il contributo non può
essere aumentato fin da ora; e la seconda questione che mi
interessava era se è possibile, e in che modo, un abbattimento che
sia graduato nel tempo.
Presidente
- Vi sono altri che intendono prendere la
parola in sede di questa discussione generale?
Risponde l'Assessore alla Sanità ed Assistenza Sociale
Rollandin, ne ha facoltà.
Rollandin
(UV)
- L'unica cosa che mi fa piacere è
che anche alcuni Consiglieri che non si erano mai interessati non
dico di risanamento, ma di agricoltura, e che invece conoscono
tutto sulle funivie, si interessino del problema; quindi a qualcosa
è servito, se non altro.
Per quanto riguarda il discorso di che cosa fa la Giunta, e qual
è la presa di posizione, l'o.d.g. è la risposta esplicita a quello
che può essere un dialogo che può essere portato avanti anche con
toni che possono leggermente essere divergenti. Il che non toglie
niente alla posizione della Giunta rispetto al problema, che è
stato affrontato, penso, e questo è stato unanimemente
riconosciuto, in modo serio.
Sul modo con cui la questione deve essere portata avanti, va
detto questo: esiste una legge regionale che riprende dei concetti
che sono validi a livello nazionale e internazionale su quelli che
sono i tempi e le modalità di esecuzione; noi intendiamo, facendone
capire i motivi all'allevatore - e a questo scopo è servita questa
riunione, cioè a far capire che non è per andare contro gli
interessi della zootecnica che si prendono queste misure, ma tutto
al contrario, è prendendo queste misure che si difendono gli
interessi della zootecnia, e quindi quello è un dato altrettanto
assodato - noi intendiamo, dicevo, attenerci a questi concetti e
andare incontro agli interessi degli agricoltori chiedendo questo
intervento finanziario che è mancato finora.
Ed è mancato proprio perché le forze presenti in Parlamento non
hanno portato avanti con la dovuta celerità quello che era un
provvedimento sollecitato più volte da parte della Direzione
Generale degli Affari Veterinari, la mancata approvazione del quale
comportava una perdita secca di vari miliardi, di cui naturalmente
una parte per la nostra Regione.
Le richieste che sono state fatte riguardano l'aumento
dell'indennizzo per l'abbattimento, che io ho già detto è il più
alto tra tutte le Regioni - questo è indiscusso - in altre Regioni
è fermo a 110.000 lire: lascio immaginare che cosa succederebbe qui
se ci fosse la stessa presa di posizione. Il passaggio da 400 a 500
mila lire, dicevo, sarà possibile se noi avremo la copertura
finanziaria che ci sarebbe con questo sistema. Quindi, se ci sarà
il rifinanziamento, noi, con questa maggiore entrata, potremo
prendere in considerazione questa richiesta; per ora avevamo
stabilito 400.000 lire non per una scelta, così, casuale, ma perché
avevamo fatto i conti rispetto a quello che avevamo e che potevamo
dare, in quanto l'altro problema sollevato è quello di un pagamento
celere. Per pagare in tempi il più possibile brevi, bisogna avere i
soldi, e quindi non potevamo fare, ripeto, dei miracoli.
Mi sembra che la posizione della Giunta, al di là di quelle che
potevano essere le assicurazioni che 'I soldi ci sono' - magari
c'era l'intendimento di dire che i soldi ci sono in quanto sono in
arrivo, e con questo metodo noi abbiamo detto come devono arrivare,
sia una posizione abbastanza esplicita, in quanto è scritto che
cosa intende fare la Giunta a questo proposito.
Per quanto riguarda gli altri intendimenti e le altre richieste,
va detto che i controlli, che devono essere fatti a livello
tecnico, sono fatti in tutte le Regioni in questo modo,e non sono
cambiati. Questo è stato detto anche nella riunione
dell'Associazione Allevatori; ma non è quello il problema, è,
semmai di attivare quelle forme di cooperazione che permettano di
ottenere il massimo nel momento della vendita, oltre che di
eliminare quelle speculazioni che sono state delle storture, che
senz'altro non vanno a incrinare quella che è una presa di
posizione netta, una presa di posizione giusta, che è stata,
ripeto, unanimemente riconosciuta corretta. Che ci siano dei
problemi gravi in questo momento è altrettanto vero, però sul
problema che stiamo dibattendo, lo ripeto, la Giunta è concorde per
affrontarlo in questo modo.
Per quanto riguarda la sollecitazione delle altre Regioni, nella
prossima convocazione del Consiglio Sanitario la questione verrà
portata all'o.d.g., ed è già stata rivolta richiesta in tal senso
alla Direzione Generale.
Presidente
- Vi sono altri che intendono prendere la
parola? Ci sono dichiarazioni di voto?
Sul sistema di votazione, ci sono obiezioni perché la votazione
avvenga al posto? Il Consiglio è unanime perché la votazione
avvenga al posto.
Ci sono dichiarazioni di voto sull'o.d.g..
Ha chiesto di parlare il Consigliere Viberti, ne ha facoltà.
Viberti
(DPROL)
- C'è una cosa che ho dimenticato:
la Valle d'Aosta ha un rappresentante anche al Senato; sarà poco,
ma mi auguro che venga messo al corrente dell'o.d.g. votato perché
si adoperi affinché vi siano non solo le pressioni della nostra
Regione e di quelle regioni che eventualmente vorranno aderire
nella riunione di cui ha parlato l'Assessore, ma anch'egli si
faccia parte diligente al fine di sollecitare l'approvazione di
detto disegno di legge.
Presidente
- Prima di mettere in votazione l'o.d.g.,
faccio presente che la Presidenza si fa carico di inviare questo
o.d.g. ai Presidenti della Camera e del Senato, alle competenti
Commissioni e ai parlamentari valdostani.
Metto in approvazione l'o.d.g..
Esito della votazione:
Presenti, votanti e favorevoli: 31
Il Consiglio approva all'unanimità.
Presidente
- Per quanto riguarda la votazione segreta,
visto che non ci sono obiezioni e si vota al posto, viene
distribuita la scheda.
Proclamo l'esito della votazione concernente la nomina dei
Consiglieri d'Amministrazione, Sindaci e Tecnico esperto per
l'Istituto Zooprofilattico Sperimentale del Piemonte, Liguria,
Valle d'Aosta:
Consiglieri presenti e votanti 31; schede valide 31.
Per il Consiglio di Amministrazione hanno riportato
voti:
Roullet: 25
Moussanet: 25
Caveri: 19
Margaroli: 13
Per il Collegio dei Sindaci hanno riportato voti:
Vagneur: 27
Cantatore: 4
Per esperto in seno al Comitato Tecnico Scientifico:
Thumiger: 30 voti.
Presidente
- Sono eletti quali membri del Consiglio di
Amministrazione i Signori: Roullet Umberto; Moussanet Luciano;
Caveri Alessandro e Margaroli Dario.
Quale Sindaco effettivo il Signor Vagneur Livio.
Quale Sindaco supplente il Signor Cantatore Roberto.
Quale rappresentante presso il Comitato Tecnico Scientifico il
Signor Thumiger Enrico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK