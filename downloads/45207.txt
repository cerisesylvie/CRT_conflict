Consiglio Regionale della Valle d'Aosta - Oggetto del Consiglio n. 2006 del 3 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2006 del 3 novembre 2022 - Resoconto
OGGETTO N. 2006/XVI - Interpellanza: "Modificazione della
l.r. 3/2013 in materia di politiche abitative".
Bertin (Presidente) -
Punto n. 42. Illustra il
consigliere Baccega, ne ha facoltà.
Baccega (FI) -
Credo che con quest'interpellanza
chiudiamo il percorso legato ad atti ispettivi legati all'edilizia
residenziale pubblica, perché alla fine avremo tutti gli strumenti
e i dati necessari per intervenire in modo significativo
nell'ambito di una revisione della legge 3/2013, però richiamando
un po' le problematiche già più volte evidenziate in questo
Consiglio regionale, soprattutto quelle riguardanti gli aspetti
sociali che derivano da una gestione dell'edilizia residenziale
pubblica un po' approssimativa che è sfociata nella protesta della
primavera scorsa dove un'associazione - e ribadisco non
un'associazione politica o fomentata dalla politica, bensì
un'associazione più vicina alla sinistra e al mondo dei 5 Stelle
piuttosto che al centrodestra - è venuta a evidenziare i disagi che
vivono le famiglie che abitano al quartiere Cogne di Aosta, ma non
solo, le proteste - vi assicuro - si vanno ad allargare.
Il Quartiere Dora ha una serie di problematiche, le abbiamo
riscontrate, nella zona di Viale Europa, anche, ci sono dei forti
disagi, ma anche nei Comuni, soprattutto nei Comuni della Bassa
Valle, parlo di Verrès, di Pont-Saint-Martin, di una Bassa Valle
ormai devastata dalla mancanza di lavoro, da una povertà crescente
e da un disagio sociale ormai conclamato.
Io invito chi di dovere a fare una riflessione e a sentire
psicologi, quei pochi assistenti sociali che sono rimasti sul
territorio, i responsabili delle strutture di recupero.
A questo aggiungo il fatto che nel momento in cui si doveva
avere un quadro preciso sulla situazione di povertà, di disagio, di
difficoltà non solo degli abitanti delle case popolari, ma anche di
una fascia di popolazione che fino a un anno fa poteva ancora
barcamenarsi e sopravvivere anche al di fuori dell'edilizia
residenziale pubblica, ora non ce la fa più.
Ecco che era necessario avere a disposizione un Piano della
povertà, come fotografia di una povertà crescente che nella
certamente ricca Valle d'Aosta doveva essere strumento per fare una
pianificazione più corretta per sostenere queste famiglie. Non
parlo di inflazione, non parlo di aumenti dei costi, non faccio
"Pipponi" di questo tipo, delle bollette, li conoscete già.
Continuiamo noi, con le nostre attività ispettive, a rimarcare
lo stato di difficoltà delle famiglie ed ecco che con i tre o
quattro quesiti che poniamo, riusciamo ad arricchire le
informazioni che servono per arrivare a una seria valutazione sia
sul Piano della povertà che andrà a essere lavorato nei prossimi
mesi - si parla che arrivi a marzo del 2023 - ma anche su
un'eventuale modifica della legge quadro sulla casa, la legge
3/2013.
Noi crediamo che dal 2013 a oggi, e soprattutto dal 2020 a oggi,
le cose sono cambiate, notevolmente cambiate, ed ecco che laddove
si parla di pianificazione regionale, bisogna intervenire, per
esempio nell'articolo 2 comma 1 che dice: "Gli indirizzi e i
criteri programmatici, finalizzati alla realizzazione delle
politiche abitative regionali, sono definiti in apposito Piano
triennale", il Piano triennale 2020-2022. Siamo già oltre, bisogna
intervenire, perché quel Piano triennale non è più aggiornato, quel
Piano triennale dev'essere aggiornato anno per anno, non aspettare
la fine del triennio per poter intervenire.
Anche l'articolo 5 dice che il finanziamento del Piano
triennale, fondo regionale per le politiche abitative, deriva dal
5% dei canoni riscossi nell'anno precedente dagli enti proprietari
e dai gestori degli alloggi. Anche questo va modificato, non è più
attuale, è tutto da cambiare.
Pesa enormemente l'assenza di un piano della delibera per il
contributo locazione, ma ne ho parlato prima.
Quindi a completamento di un'indagine conoscitiva, che è
fondamentale per avere il quadro preciso della situazione di come
affrontare il disagio abitativo ma non solo, che si sta vivendo in
questa Regione, noi chiediamo: "Quanti inquilini hanno avuto la
fascia del canone di locazione massima a titolo sanzionatorio - che
è un aspetto - per non aver presentato per tempo la documentazione
di reddito necessaria alla quantificazione del canone di
locazione". Visto che non hanno presentato la documentazione e
qualora la presentino anche non per tempo, sono quelli che
dovrebbero valutare di andare sul mercato privato.
"Quanti inquilini rientrano nella fascia massima di applicazione
del canone determinato da redditi elevati", quindi sopra la soglia
indicata dall'ERP e pagano il canone massimo e soprattutto questi
dovrebbero in qualche modo avere uno spiraglio di tipo diverso,
quindi andando sul mercato privato.
"Quanti di questi inquilini di cui ai punti precedenti risultano
morosi e per quanti di questi si sono attivate le procedure di
recupero stragiudiziale della morosità" e "Quanti di questi hanno
avuto procedimenti legali per il recupero del credito".
Infine, "Quando si intende apportare la più volte richiamata
modifica della legge 3", ma questo l'avevo preparato qualche giorno
prima delle notizie che sono poi apparse sui giornali degli
avvicendamenti alla Giunta, o possibili avvicendamenti all'interno
della Giunta, quindi non sapendo, Assessore, come andavano le
cose.
Io credo che su questo tema abbiamo lavorato parecchio, ormai
sono passati due anni, bisogna adesso prendere coscienza delle
diverse criticità e credo che si debbano fare delle azioni
importanti, prima di tutto andando nella direzione di modificare la
legge 3.
Io credo che questa criticità possa essere affrontata
soprattutto dando le risorse necessarie a un Assessorato, che è
quello dei servizi sociali, dove nell'ambito dell'edilizia
residenziale pubblica manca ancora un dirigente da oltre un anno e
dove manca il personale che si deve occupare di queste cose.
Il braccio operativo, che è l'ARER, si occupa solo ed
esclusivamente di recuperare le informazioni e agisce secondo le
norme, ma da questo punto di vista è importante che ci sia anche
all'interno dell'Assessorato la giusta attenzione.
Abbiamo evidenziato la settimana scorsa la forte carenza di
assistenti sociali sul territorio, ribadiamo ancora che ne abbiamo
almeno dieci che vivono in Assessorato e lavorano in Assessorato,
ma in Assessorato fanno attività amministrativa, non fanno il loro
mestiere, e quindi su questo bisogna che si intervenga quanto
prima.
Chiediamo quindi di migliorare questa legge, che è sicuramente
superata.
Aspetto le sue risposte, Assessore.
Presidente -
Risponde l'assessore Barmasse.
Barmasse (UV) -
La prima domanda era relativa a quanti
inquilini ERP hanno avuto l'applicazione della fascia di canone di
locazione massima a titolo sanzionatorio: con riferimento
all'ultimo canone emesso relativo al mese di settembre 2022, il
numero complessivo di inquilini di ERP collocati in fascia massima
a titolo sanzionatorio - per mancata redazione dell'attestazione
Isee, ovvero per redazione dell'attestazione Isee non conforme alla
situazione anagrafica del nucleo, questo ai sensi dell'articolo 37
comma 3 della legge regionale 3/2013 - è pari a 22, di cui 7 per
scelta consapevole.
A tali nuclei se ne aggiungono due a cui viene applicato il
canone massimo a titolo sanzionatorio per titolarità di diritti
ricompresi nella fattispecie di cui all'articolo 39 comma 1 lettera
A e B della legge regionale 3/2013 ai sensi dell'articolo 42 comma
6 della medesima legge.
La seconda domanda è: "Quanti inquilini rientrano nella fascia
massima di applicazione del canone determinato da redditi elevati".
Sempre con riferimento all'ultimo canone emesso, relativo al mese
di settembre 2022, il numero complessivo di inquilini di ERP,
collocati in fascia massima denominata fascia G, per valore Isee e
numero di componenti il nucleo, ai sensi della DGR n. 1794 del 23
dicembre 2016, è pari a 82 come di seguito suddivisi: 31 nuclei
composti da un componente, 36 nuclei composti da due componenti, 9
nuclei composti da tre componenti, 5 nuclei composti da quattro
componenti e 1 nucleo composto da sei componenti.
La domanda n. 3: "Quanti di questi inquilini, di cui al punto 1
e 2, risultano a oggi morosi e a quanti di questi sono state
attivate le procedure di gestione stragiudiziale della morosità e
quanti di questi hanno avuto procedimenti illegali per il recupero
del credito". Con riferimento ai 24 nuclei di cui al precedente
punto 1, risultano morosi 12 nuclei, come di seguito meglio
specificato: 1 nucleo già decaduto in attesa di sgombero forzoso; 3
nuclei già decaduti con sgombero forzoso eseguito a fine settembre;
2 nuclei già decaduti con rilascio fissato per il 31/12/2022; 3
nuclei con avvio della procedura di decadenza e messa in mora; 3
nuclei per i quali non sono state ancora avviate procedure di
decadenza, numero di bollette insolute rispettivamente pari a 5, 6
e 7.
Con riferimento agli 82 nuclei di cui al precedente punto 2,
risultano morosi cinque nuclei, come di seguito meglio specificato:
un nucleo con avvio della procedura di decadenza e messa in mora, 4
nuclei per i quali non sono ancora state avviate procedure di
decadenza, il numero di bollette insolute è pari a cinque. A oggi
per nessuno di tali nuclei è già stato avviato un procedimento
legale per il recupero delle somme dovute.
Per la domanda n. 4: "Quando intenda apportare le già più volte
richiamate modifiche alla legge regionale n. 3", così come lei mi
ha risparmiato le varie premesse sull'aumento del "Caro energia" e
tutte queste che sono le problematiche purtroppo di questi tempi
legate alla crisi energetica e alla guerra in Ucraina, io le
risparmio ovviamente le premesse sulle difficoltà che ci sono a
livello del Dipartimento delle politiche sociali in termini di
personale, quello che le posso dire è che non sono in condizioni in
questo momento di prendere un preciso impegno su quando rivedere
questa legge; condivido che è una legge che va rivista, non posso
dire che sia una cattiva legge, è una legge che va aggiornata,
questo sì, perché ovviamente dal 2013 a oggi le cose sono cambiate
e quindi ci si rende anche conto di cosa va modificato, ci sono
alcuni punti che vanno rivisti.
Avevamo parlato in via privata io e lei anche di questa legge,
sicuramente mi aveva dato dei consigli utili sul fatto di aprire un
tavolo con il Comune di Aosta e altre Associazioni proprio per
addivenire a riformulare una legge che dev'essere più adeguata alle
attuali necessità. Queste sono delle suggestioni che io ho colto e
vediamo se riusciremo a mettere mano a questa legge, penso che il
Governo riuscirà comunque a dare una risposta.
Presidente -
Per replica, consigliere Baccega.
Baccega (FI) -
In realtà, dal punto di vista dei primi
tre quesiti, a parte gli inquilini che rientrano nella fascia
massima di applicazione del canone determinato da redditi elevati,
che sono 82, sono tanti, per il resto mi sembra nella norma che i
numeri non sono così esasperanti.
Sono lieto che si condivida il percorso che dice che la legge va
superata, lo abbiamo riscontrato in numerosi atti ispettivi, lo
abbiamo evidenziato in numerosi atti ispettivi, e abbiamo dato
contezza, anche nelle chiacchiere che abbiamo fatto a livello
personale, che sicuramente nel 2013 quella legge aveva una sua
validità, era una legge quadro sulla casa, perché in quella legge
ci sono anche i mutui, ci sono tutta una serie di percorsi che
vanno dall'edilizia residenziale pubblica al privato, ma vanno
anche a parlare di emergenza abitativa che è più ad appannaggio dei
Comuni, soprattutto del Comune di Aosta.
Quindi in quest'ottica diciamo che sono lieto che venga anche da
parte sua la consapevolezza che bisogna lavorare su questa
legge.
Credo che anche i colleghi della Lega, nel loro percorso di
attività ispettive, abbiano dato ampie suggestioni sugli interventi
che si devono fare per rendere attuale quella legge e renderla più
efficace e più efficiente, anche per dare poi all'ARER gli
strumenti operativi per essere meno impositiva ma seguendo delle
norme che non sono così stringenti ma che vanno nella direzione di
dire: "Ok, queste sono le norme, applichiamole senza vessare troppo
le famiglie".
Ringrazio per la risposta e l'auspicio è che, se sarà lei,
ragioneremo ancora su questo tema e cercheremo di formare quel
tavolo che si è tanto auspicato, altrimenti se ci sarà uno dei 18
di maggioranza, dovrà in qualche modo prendere atto che su questo
tema bisogna assolutamente intervenire, altrimenti in qualche modo
ci faremo sentire.
Presidente -
Consigliere Manfrin.
Manfrin (LEGA VDA) -
Solo per chiedere una sospensione
per il gruppo Lega.
La seduta è sospesa dalle ore 16:03 alle ore 17:26.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK