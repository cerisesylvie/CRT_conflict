Consiglio Regionale della Valle d'Aosta - Oggetto del Consiglio n. 3235 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3235 del 8 febbraio 2024 - Resoconto
OGGETTO N. 3235/XVI - Interpellanza: "Programmazione relativa
all'organizzazione di eventi, attività e campagne promozionali per
la prossima stagione turistica estiva e invernale".
Bertin (Presidente) -
Ritorniamo ora alle interpellanze,
punto nel quale ci siamo interrotti ieri sera. Punto n. 46. Ha
chiesto la parola il consigliere Aggravi, ne ha facoltà.
Aggravi (RV) -
Nelle premesse dell'interpellanza abbiamo
citato, ad esempio, una delle dichiarazioni che sono state fatte
dal Presidente degli albergatori: dico una perché in questi giorni
c'è stata una seconda uscita stampa abbastanza simile che riguarda
il periodo che si sta vivendo: quello più legato al carnevale.
Nella premessa si parlava del Ponte dell'Immacolata, o comunque
delle festività natalizie e lo cito proprio perché dà una
continuità rispetto a quelle dichiarazioni parlando sostanzialmente
di un buon bilancio per il turismo valdostano.
Abbiamo anche voluto citare alcune iniziative che erano state
presentate sia dal sottoscritto che dal collega Brunod ma anche da
anche gruppi relativamente alla più generale revisione del piano di
marketing
regionale, se n'era anche parlato, se non erro,
durante il bilancio proprio con l'Assessore su un ordine del giorno
e anche un altro tema che abbiamo seguito, ovvero quello della
creazione dell'Osservatorio del turismo. Non sono cose messe a
caso, ma sono cose consequenziali o, meglio, preventive rispetto
poi al tenore di domande che poniamo all'Assessore, ovvero fare
promozione, quindi definire un piano che ci dice come agire e quali
siano i clienti di riferimento, analizzare i dati proprio per
andare non soltanto a targettizzare l'offerta ma anche conoscere
come quest'offerta si sviluppa e soprattutto come si può andare a
migliorare anno per anno, perché comunque la programmazione è
efficiente ovviamente se tiene anche conto dell'andamento del
mercato e non soltanto.
Considerato che siamo ancora nel pieno dell'attuale stagione
invernale, però sappiamo che la programmazione soprattutto in
ambito turistico non si può fare il giorno per il domani ma bisogna
avere una più lunga visione, soprattutto spesso si dice un anno per
l'altro, quindi abbiamo voluto porre due grandi domande per capire
quale sia lo stato dell'arte delle cose e in particolare quali
siano le iniziative programmate o che si intendono organizzare in
vista della prossima stagione turistica estiva, nonché quella
invernale sia riguardanti eventi di rilievo, ovvero anche attività
e campagne promozionali che possono essere collegati a questi
eventi oppure anche alla promozione del prodotto Valle d'Aosta...
anche se sia intenzione promuovere momenti o meccanismi di
coordinamento con gli Enti locali a maggior vocazione turistica per
fare strategia comune in materia di promozione del prodotto o dei
prodotti Valle d'Aosta. È un'annosa questione, sappiamo che ci sono
delle realtà che sono abbastanza carrozzate e che hanno un
brand
un po' a sé stante, io vengo da una di queste realtà e
quindi comprendere se effettivamente... al netto di quella che può
essere la potenzialità di ogni singolo brand, però che ci sia una
strategia comune o almeno che ci possa essere anche un
coordinamento parlando di eventi di rilievo. Sappiamo che è
un'annosa questione che si ripete e forse fa anche parte della
ripetitività delle cose, sappiamo che spesso c'è il rischio anche
di concomitanza, anche se negli ultimi tempi si è fatto anche
qualcosa di più. Appunto capire ad oggi qual è lo stato dell'arte
di queste due grandi macro categorie, che poi, in realtà, fanno
parte di un'unica domanda.
Presidente -
Risponde l'assessore Grosjacques.
Grosjacques (UV) -
Ringrazio i colleghi Aggravi e Brunod
così questo mi dà l'opportunità anche di fare un po' il punto sulle
attività che l'Assessorato fa e che comunque sono già a conoscenza
per il fatto che sono in qualche modo predisposti attraverso delle
delibere di Giunta. Tenuto conto dei dati sull'andamento dei
movimenti turistici verso la Valle d'Aosta, che nelle ultime due
stagioni, per fortuna, hanno registrato sia in termini di presenze
che di arrivi dei risultati molto positivi, come abbiamo già avuto
occasione di dire, le ultime stagioni, sia l'invernale che
l'estiva, hanno recuperato posizioni sia rispetto al decennio
antecedente la pandemia che anche con riferimento all'ultima
stagione, questo sia in termini di presenze che in termini di
arrivi, con riferimento in particolare per l'inverno per quello che
riguarda la clientela estera, che si sta nuovamente attestando sui
numeri
ante
pandemia.
Come dicevo, verificato l'andamento dei movimenti turistici
della prossimità relativa dei diversi Paesi di provenienza e delle
informazioni disponibili sulle caratteristiche prevalenti della
domanda turistica nazionale e internazionali, sono stati
individuati mercati turistici di riferimento per il triennio 2023
che sono il nostro Paese, l'Italia, la Francia, il Belgio, i Paesi
Bassi, la Svizzera, Germania, Regno Unito e Scandinavia. In questi
mercati l'immagine e l'offerta turistica regionale sono veicolati,
tra l'altro, tramite il supporto di agenzie di comunicazioni
locali, che, grazie a una conoscenza approfondita del mercato in
cui operano, possono condurre con efficacia attività di
sensibilizzazione degli operatori dell'informazione e
dell'intermediazione turistica. Queste attività, a cui fa spesso
seguito l'organizzazione di soggiorni conoscitivi in Valle d'Aosta,
hanno l'obiettivo di favorire l'interesse e la conoscenza
dell'offerta turistica della Regione tra coloro che per motivi
professionali possono diffondere la notorietà della Valle d'Aosta
come destinazione turistica di rilevanza internazionale, facilitare
e incentivare l'acquisto di soggiorni e di esperienze turistiche
nella nostra regione. Per raggiungere questi obiettivi, la Giunta
regionale, con propria deliberazione n. 480 dell'agosto 2023, ha
approvato il ricorso ad agenzie di comunicazione in loco, con
riferimento ai Paesi che le ho citato, che la struttura Sviluppo
dell'offerta
marketing
e promozione turistica ha selezionato
e contrattualizzato per un periodo di tre anni.
Per quanto riguarda le iniziative pubblicitarie, sono state
fatte tutta una serie di attività, cito le ultime: con
deliberazione del 15 dicembre 2023 la Giunta regionale ha approvato
la realizzazione di azioni di comunicazione pubblicitaria a
sostegno degli eventi di valorizzazione dell'artigianato di
tradizione, quindi la Foire de Saint-Ours e la Foire d'Été 2024 e
nella seduta del 29 gennaio 2024 è stata approvata la delibera che
riguarda la pianificazione di iniziative pubblicitarie da attuare
in Italia e all'estero nel 2024. La pianificazione includerà sia la
prossima stagione turistica estiva, sia quella invernale e
ripartirà le risorse tra iniziative di pubblicità da condurre in
Italia, all'estero e in Regioni italiane ed estere di prossimità.
Anche nel pianificare le iniziative pubblicitarie sono stati
selezionati gli stessi Paesi di cui l'Assessorato promuove
l'offerta turistica regionale con l'ausilio di agenzie di
comunicazione, in modo da non disperdere le risorse e rafforzare
l'efficacia complessiva della comunicazione creando sinergie tra i
diversi strumenti di comunicazione attivati.
Per quanto riguarda l'iniziativa promozionale di comunicazione,
è stato rinnovato tra gli altri l'accordo con la Federazione
Italiana Sport Invernali per comunicare l'immagine turistica della
Valle d'Aosta tramite l'immagine pubblicitaria e i mezzi di
comunicazione di atleti valdostani di spicco tesserati FISI: la
Brignone, Pellegrino, De Fabiani, ai quali abbiamo aggiunto
nell'ultima stagione, per i brillanti risultati che ha ottenuto, la
biatleta Samuela Comola, fino ad ottobre 2025 compreso, contratto
che è stato arricchito, rispetto all'edizione precedente,
dall'apposizione sulla spalla dell'abbigliamento tecnico indossato
dai quattro atleti, tuta da gara esclusa che è di diretta
pertinenza della FISI, del marchio "Cuore" con la scritta "Valle
d'Aosta-Vallée d'Aoste". È stato inoltre sottoscritto, per attuare
progetti promo-pubblicitari nel corso della stagione sportiva
2023-2024 con la società Pallacanestro Varese di Cagliari Calcio,
un accordo con la Federazione italiana sport, biliardo e bowling
che prevede l'organizzazione a Saint-Vincent dei "Campionati
italiani 2024 di biliardo" in tutte le categorie e del 44esimo
Premio di Goriziana 2024 dal 16 novembre al 1° dicembre 2024,
mentre, relativamente alla partecipazione a fiere,
workshop
in Italia e all'estero per il 2024, alcune iniziative che non sto a
citare - eventualmente le fornirò il dettaglio che è inserito nella
risposta - erano già state approvate con deliberazione del 7 agosto
2023. A questo proposito, così entro nel merito anche della seconda
domanda, confermo che è intenzione non soltanto mia, ma del Governo
promuovere un confronto costante con il territorio, con la Chambre
valdôtaine e con tutti i Dipartimenti dell'Amministrazione
regionale che si occupano di promozione dei prodotti agricoli, dei
prodotti dell'artigianato e dei siti culturali affinché vengano
attuate delle reali sinergie tra le parti in termini di promozione
turistica; a questo proposito è stato conferito un incarico da
parte degli Assessorati competenti a La Chambre Valdôtaine per uno
studio che porti all'individuazione del metodo migliore per
proporre congiuntamente a livello internazionale il sistema e la
Valle d'Aosta nel suo complesso.
Voglio segnalare a questo proposito che un incontro di lavoro
dedicato alla partecipazione coordinata a eventi fieristici nel
2024 ha avuto luogo il 18 gennaio scorso e ha registrato un'ampia
adesione di operatori turistici, esattamente nella direzione che
lei suggeriva, consorzi turistici e istituzioni che operano a vario
titolo e a vario livello per la promozione del territorio
regionale. L'incontro aveva in particolare lo scopo di valutare gli
effettivi risultati derivanti dalla partecipazione ad alcuni
saloni, fiere e
workshop
nel corso del 2023 e decidere con
tutti i portatori di interesse, quindi tra gli altri e in
particolare anche i Comuni a maggior vocazione turistica che erano
rappresentati dai rispettivi consorzi, quindi CSC da un lato e
Consorzio turistico dall'altro, eventuali altre partecipazioni alle
quali presentarsi congiuntamente, con l'obiettivo di presentare
un'offerta turistica unitaria della nostra Regione e lavorare anche
su nuovi mercati, oggi non presidiati, che però registrano arrivi e
presenze in costante aumento e sui quali, fino ad oggi, sono state
fatte iniziative solo da parte di alcune località. Questo in larga
massima è quello che oggi stiamo facendo in collaborazione e devo
dire che ha registrato un ottimo consenso l'incontro che abbiamo
fatto perché ci è stato detto da parte delle associazioni di
categoria che per la prima volta c'era un tavolo comune di
confronto per programmare insieme per evitare che, come è successo
in molte occasioni, nelle fiere e nei saloni trovassimo lo
stand
istituzionale dell'Amministrazione regionale con a
fianco magari la piccola struttura che aveva deciso di promuoversi
in modo autonomo. Questo lavoro dovrebbe consentire di essere
presenti e di dare la possibilità... sotto ovviamente il marchio
"Cuore Valle d'Aosta-Vallée d'Aoste", a tutte le associazioni e a
tutti i portatori d'interesse che, a vario titolo, promuovono
l'offerta turistica della nostra Regione.
Presidente -
Replica il consigliere Aggravi.
Aggravi (RV) -
Credo che l'obiettivo delle due domande si
è raggiunto, nel senso che abbiamo ricevuto un quadro complessivo
che, anche per ragioni di sintesi, era anche complicato poter
approfondire più di tanto.
Apprendiamo con soddisfazione soprattutto l'ultima parte, nel
senso che spesso e volentieri anche alcune iniziative di altri
colleghi sono state collegate magari a singoli eventi e a singole
fiere a cui magari qualcuno di noi ha partecipato o ha avuto
segnalazioni, dove il rischio era un po' quello anche di
confusione, perché poi il vero problema nella promozione sappiamo
che è questo relativamente alla presenza magari dello
stand
della Regione e altri stand, che poi, alla fine, possono essere
messi a massimo comune denominatore senza andare a inficiare
l'autonomia e la commerciabilità di ognuno. Gli accordi di
promozione ben vengano.
Per quanto riguarda la domanda legata al coordinamento con gli
Enti locali, e prendo spunto anche dalla sua risposta, ci sono
state due iniziative che avevo fatto nel recente passato
relativamente a due eventi: uno era quello dello scherma e del
tennis a Courmayeur dove, è vero, si ha a che fare con delle realtà
molto più potenti dal punto di vista lobbistico e anche politico
delle associazioni di riferimento, comunque di chi le organizza, ma
c'erano stati dei momenti in cui la Regione è arrivata un po' in
zona Cesarini. È sicuramente complicato spesso riuscire ad arrivare
a organizzare o a ospitare questi eventi, ma se ci si prende con
tempo, si può fare qualcosa; dico in particolare sul discorso
tennis perché sembra che, al di là di altre sue derivazioni o
comunque sport similari, sta di nuovo prendendo. L'esperimento che
è stato fatto a Courmayeur e che si può replicare non è stato male,
è comunque uno sport che si può anche ben collegare con la
clientela di riferimento e ci auguriamo che nel nuovo piano di
marketing
ci sia anche quest'ultimo passaggio che lei
citava: quello di andare a lavorare su dei nuovi mercati che magari
oggi sono più presidiati da delle singole realtà. C'è la grande
incognita sull'Oriente, che è un mercato estremamente complicato su
cui bisogna fare dei ragionamenti un po' customizzati, nel senso
che sappiamo che ha dei gusti un po' più diversi dai mercati di cui
spesso facciamo riferimento, e lei li ha citati, però è bene andare
a sondarli perché, laddove c'è un nuovo sviluppo, c'è una nuova
clientela e dobbiamo cercare prima della concorrenza di farci
conoscere e soprattutto far capire che la Valle d'Aosta non è
soltanto quello che uno può pensare ma tutta una serie di offerte e
di sfaccettature diverse all'interno di un contesto ambientale che
è sicuramente invidiabile e che dobbiamo promuovere
continuamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK