Consiglio Regionale della Valle d'Aosta - Oggetto del Consiglio n. 1038 del 25 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1038 del 25 febbraio 2015 - Resoconto
OGGETTO N. 1038/XIV - Interpellanza: "Iniziative per
sostenere il rilancio dell'edilizia valdostana".
Presidente -
Punto 13 all'ordine del giorno. Per
l'illustrazione la parola alla Consigliera Fontana.
Fontana (PD-SIN.VDA)
- Grazie Presidente.
Considerata la grave crisi che sta attraversando l'edilizia
valdostana, con la perdita di circa duemila posti di lavoro e 396
imprese in meno in sette anni, questa crisi è la più grave dal
dopoguerra ad oggi. Gli investimenti in costruzioni si sono ridotti
di un terzo, il fatturato è sceso del 27 percento e oltre il 30
percento quello delle opere pubbliche. Le risorse destinate dalla
Regione per gli investimenti sono crollate del 66 percento.
Accogliamo con favore l'approvazione del piano triennale 2015-2017
per i lavori pubblici, che prevede 112 interventi per investimenti
e di 149 milioni di euro per manutenzioni e piccoli cantieri.
Ritengo che è un primo passo, ma non è sufficiente per il rilancio
dell'edilizia, settore strategico e volano dell'economia
valdostana. Sono anni che il PD-Sinistra VDA sollecita il governo
regionale ad avere più coraggio ad investire su questo settore,
mettendo più risorse. Chiedo all'Assessore quali siano le azioni
che intende porre in essere per sostenere il rilancio dell'edilizia
della nostra regione, con altri investimenti oltre a quelli già
stanziati. Grazie.
Presidente
- Per la risposta, la parola all'Assessore
Baccega.
Baccega (SA)
- Grazie Presidente.
Sì, Consigliera Fontana, evidentemente la situazione economica
per quanto riguarda l'edilizia è sicuramente problematica e questo
non è in discussione. Quotidianamente ricevo rappresentanti delle
piccole e medie imprese, che ovviamente manifestano questa
crescente difficoltà che negli anni, negli ultimi sette anni, ma
credo già negli ultimi undici anni, ha visto un decrescere delle
risorse a disposizione. Incontro, peraltro, sistematicamente le
associazioni, ho rapporti con la consulta, che ho convocato negli
ultimi mesi due volte: c'è, in qualche modo, un filo di
collaborazione che va proprio nella direzione di capire e
individuare quali possano essere gli sviluppi. Devo dire che anche
la cassa edile, che ieri ha fatto un importante convegno, ha
portato all'attenzione di tutti uno studio della CGIA di Mestre,
che non ho ancora avuto modo di approfondire, ma che sicuramente
darà una fotografia chiara e inequivocabile, sulla quale dovremo
tutti insieme fare delle valutazioni.
Va detto, però, che venerdì scorso la Giunta regionale ha
approvato il programma di previsione dei lavori pubblici per il
triennio 2015-2017, che sarà oggetto di confronto in Commissione e
di dibattito in Consiglio, nel quale sono elencati non solo gli
interventi che si intende realizzare direttamente come Regione, ma
anche quelli finanziati per altri soggetti pubblici, ARER,
piuttosto che i Comuni. Questo ci consente, in quella logica di
programmazione e pianificazione che più volte avevamo evidenziato,
di fornire un quadro completo e il più possibile esaustivo di come
si intendono utilizzare le risorse disponibili nel triennio. E
forniamo alle imprese anche uno strumento di programmazione delle
attività importante, che si spera sia utile e che risponde a una
loro precisa richiesta in questa direzione. Al fine di dare
maggiori opportunità alle imprese locali, le risorse sono
indirizzate prioritariamente su interventi di manutenzione e di
importo ridotto, nel campo dell'edilizia scolastica e più in
generale degli immobili regionali, del riassetto idrogeologico,
della viabilità regionale e comunale, dando quindi un po' corpo
alle considerazioni che fate voi nella premessa della vostra
interrogazione.
Devo dire che due mesi fa il Consiglio regionale ha preso atto,
con l'approvazione del bilancio regionale, di quali sono le
disponibilità e ha approvato all'unanimità anche quell'ordine del
giorno che impegnava il governo regionale a reperire risorse, per
attuare un piano straordinario di investimenti di ampio respiro per
gli anni 2015-2016, al fine di finanziare investimenti regionali di
piccola e media entità. Quindi daremo un ulteriore supporto al
piano operativo che non prevede questo intervento, in quanto è in
una fase di studio e di approfondimento, per individuare quali
siano strategicamente gli interventi da effettuare in economia,
mediante cottimo fiduciario e tenendo conto del principio della
rotazione degli incarichi. Va comunque sottolineato che, a seguito
dell'approvazione del piano operativo dei lavori pubblici 2014, la
quale come sapete bene è avvenuta alla fine di agosto, si è dato
vita a 117 interventi già avviati, di cui 101 in capo
all'Amministrazione regionale, per un importo di 29 milioni; per il
periodo agosto-gennaio questi sono gli importi. A ciò farà seguito
la progressiva centralizzazione delle funzioni di affidamento dei
lavori nell'ambito della stazione unica degli appalti, che dovrebbe
consentire la semplificazione e l'omogeneizzazione sul territorio
delle procedure di appalto dei lavori, venendo anche in questo caso
incontro a una richiesta molto sentita proprio dalle imprese.
Riteniamo che gli strumenti e il metodo che si intende adottare per
supportare il rilancio del settore edilizio, partendo dalla cura
del territorio, dal vasto patrimonio immobiliare pubblico e
attraverso un programma concreto di interventi medio-piccoli, diano
maggiori opportunità alla piccola e media impresa locale.
Fanno parte degli interventi per il sostegno al settore edile
anche le risorse che l'Amministrazione regionale va a destinare
all'acquisto, al recupero, alla nuova costruzione della prima casa
e soprattutto al recupero degli edifici del centro storico; nel
2014 sono stati oltre i 14 milioni di euro, per 154 pratiche
finanziate: un importo, direi, significativo. Per il 2015 oltre a
proseguire il sostegno per questi interventi, che attraverso il
meccanismo dei fondi di rotazione sono in grado di autoalimentarsi,
la Regione intende rendere disponibili ulteriori risorse. Questo
per lanciare i nuovi finanziamenti a tassi agevolati, in
sostituzione del contributo a fondo perso, per il rifacimento del
manto dei tetti in lose e soprattutto di quello finalizzato al
recupero di immobili da destinare all'edilizia convenzionata, che
comincia ad avere delle richieste.
Inoltre, e concludo, anche i piani di vendita appena avviati
dall'ARER e dal Comune di Aosta - oltre 700 alloggi, quindi un
piano vendita piuttosto significativo - inevitabilmente andranno ad
alimentare l'indotto edilizio, dove piastrellisti, idraulici,
elettricisti e tutti questi piccoli artigiani avranno e potranno
avere beneficio da questa importante azione politica. Questo è un
quadro generale che rafforza e, comunque, dà una visione completa
degli interventi nel settore edilizio e auspichiamo che possano
dare forza soprattutto alle imprese valdostane.
Si dà atto che dalle ore 11,04 riassume la presidenza il
Presidente Marco Viérin.
Viérin M. (Presidente)
- La parola alla collega
Fontana.
Fontana (PD-SIN.VDA)
- La ringrazio Assessore per la
dettagliata spiegazione che mi ha dato su quello che ha fatto il
governo regionale. Ritengo che è molto molto importante: è un primo
passo. Siamo soddisfatti, perché sono anni che effettivamente non
c'erano tante risorse da investire e se siamo arrivati a questi
livelli è perché non abbiamo avuto forse nemmeno il coraggio;
nessuno magari pensava nemmeno che si arrivasse a questi livelli.
Ritengo che non è sufficiente, però non posso dire che non sono
soddisfatta, perché 149 milioni di euro investiti sono un qualcosa:
si comincia veramente a lavorare e magari a vedere i primi
frutti.
Un'altra cosa positiva che vedo è quella della vendita degli
alloggi. Magari con quelle risorse che si recuperano dobbiamo
effettivamente valutare insieme di investirli, per dare più
coraggio e rilanciare questo settore, perché sappiamo che quando
l'edilizia funzionava si stava bene in Valle d'Aosta, perché era
veramente il motore sia per il lavoro, sia per tante altre
cose.
Se noi non abbiamo il coraggio di investire sul lavoro siamo
perdenti. Stiamo dicendo, di anno in anno, che la crisi la
superiamo, ma non ne veniamo fuori. Questo, secondo me, è un primo
passo e mi auguro veramente che nel prossimo bilancio che faremo a
fine anno avremo più coraggio: se ci saranno più risorse, di dare
ancora e di mostrare veramente che c'è la volontà di investire sul
lavoro, non solo sull'edilizia, ma anche sull'agricoltura e su
tanti altri settori, come il turismo. Solo da qui noi ricominciamo
a vedere la luce, se no davvero siamo perdenti.
Io la ringrazio e mi auguro che questo dia un pochino di respiro
a tutte quelle persone che stanno aspettando un posto di lavoro e
alle loro famiglie, che sono cadute in povertà. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK