Consiglio Regionale della Valle d'Aosta - Oggetto del Consiglio n. 395 del 25 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 395 del 25 febbraio 2009 - Resoconto
OGGETTO N. 395/XIII - Interpellanza: "Individuazione di
ulteriori provvedimenti per contenere il disagio degli occupati nel
settore industriale ed artigianale".
Interpellanza
Rilevato che la crisi che ha colpito il settore industriale
in Valle d'Aosta ed in particolare nella bassa valle si è
ulteriormente inasprita;
Preso atto che il Governo regionale ha dichiarato di seguire
puntualmente lo sviluppo della crisi della Cogne Acciai Speciali di
Aosta e delle altre imprese, attraverso un costruttivo rapporto
bilaterale con le parti sociali;
Constatato che anche le piccole imprese artigianali sono in
grave difficoltà e non esistono ammortizzatori sociali per chi
opera in tali realtà produttive;
Appurato che le misure per affrontare la crisi da parte delle
imprese hanno una ricaduta forte sulla situazione economica delle
famiglie che hanno uno o più componenti occupati nel settore
industriale;
i sottoscritti Consiglieri regionali
Interpellano
il Governo regionale per conoscere se intenda valutare
ulteriori provvedimenti, alcuni già da tempo in fase di
elaborazione, volti a contenere il disagio delle famiglie che
abbiano componenti occupati nel settore industriale ed
artigianale.
F.to: Donzel - Rigo - Fontana Carmela
Président
- Comme il a été convenu, on passe maintenant à
la discussion du point n° 24 à l'ordre du jour.
La parole au Conseiller Donzel.
Donzel (PD)
- Egregio Presidente, care colleghe e cari
colleghi, riaffrontiamo un tema che nella percezione collettiva è
un tema che è fastidioso e che si ritiene già sufficientemente
dibattuto. Abbiamo avuto già su questo tema una grossa discussione
in sede di bilancio, sono state approvate già delle importanti
misure anticrisi e allora qualcuno potrebbe dire: "ma perché
continuare a tenere viva l'attenzione sulla crisi economica?". Di
ragioni ve ne sono più di una: intanto, sulla base di un'esperienza
che non è quella maturata in qualche mese da Consigliere regionale,
mi sono portato dietro alcuni volumi che ho avuto modo di scrivere
mentre facevo una tesi di ricerca sulle aziende del Pinerolese. Ho
avuto modo negli anni '80 di vivere la chiusura di una delle più
importanti aziende di quella zona: l'Indesit, che poi fu salvata in
extremis
, ma provocò la perdita di migliaia e migliaia di
posti di lavoro con gravi ripercussioni al tessuto sociale di
quelle realtà e, proprio per questo, serve essere molto attenti a
quello che sta accadendo, perché le ripercussioni di quella che può
essere una crisi strisciante anche sul tessuto sociale della Valle
d'Aosta possono essere molto gravi. Per venire a qualche cifra: in
una realtà come la nostra che ha nel settore industriale circa
3.000 addetti, a fine dicembre avevamo qualcosa come un migliaio di
persone circa in cassa integrazione. In pochi mesi siamo passati a
1.500 persone ed è aumentato anche il numero delle aziende
interessate dal fenomeno della cassa integrazione. Proprio in
questo periodo in cui c'è tale delicato fenomeno che colpisce
alcune aziende, assistiamo anche ad una perdita complessiva di
posti di lavoro nell'occupazione valdostana, dove si passa da
38mila a 35mila occupati; questo vuol dire che la situazione non è
una situazione normale, ma è una situazione particolare. Certo non
è una cosa che riguarda solo la Valle d'Aosta:
"180mila posti di
lavoro in meno in Europa, qualcosa come 2,4 milioni di precari in
Italia senza lavoro"
, queste sono parole del Presidente della
Banca d'Italia, Draghi, vuol dire che sono dati che hanno una loro
fondatezza. La situazione pertanto è grave in Europa, è grave in
Italia e inevitabilmente ne siamo toccati anche noi a livello
regionale. Ne sono toccate quindi in misura non indifferente anche
piccole e medie imprese, le piccole imprese che nel settore edile
sono state anche toccate da fattori contingenti, come, ad esempio,
un lungo inverno che ha reso difficile l'apertura di alcuni
cantieri... ma è un meccanismo lento e continuo di piccole
difficoltà che si aggiungono a quelle in essere. Un meccanismo per
cui fra le tante difficoltà delle piccole e medie imprese vi è
quella che molti privati faticano a pagare, creando problemi di
liquidità a queste aziende, mentre nel settore pubblico in Valle
d'Aosta c'è una risposta ai pagamenti nei confronti di tali
aziende, sono i privati ad essere insolventi e si crea una crisi di
liquidità per queste aziende.
Riteniamo che a tale punto si debba accelerare il riesame di
alcuni disegni di legge che erano già stati presi in considerazione
nella precedente legislatura, come quelli che si occupavano del
reddito di reinserimento, misure che vadano a tutelare anche quei
lavoratori che, occupati solo a tempo determinato, non possono
beneficiare della cassa integrazione. In questo momento, proprio
perché ci siamo presi la libertà come partito di sentire le
imprese, di incontrare le parti sociali per avere più chiarezza
anche noi di quello che sta avvenendo, ci siamo resi conto che
bisogna dare una risposta chiara, bisogna intervenire in termini di
sostegno e di rafforzamento delle famiglie in questa delicata fase,
soprattutto quelle che hanno dei lavoratori che in quanto svolgono
dei lavori atipici non sono tutelati. Bisogna mettere in campo
delle misure, oltre a queste di tipo assistenziale, che in qualche
modo preservino tali lavoratori, la loro capacità, ipotizzando
anche delle forme per cui attraverso meccanismi di ulteriore
formazione queste energie positive non vengano disperse nella
nostra realtà, dove già sono poche le capacità e le volontà di
lavorare in settori come quello industriale, e vadano perse per il
mondo produttivo. Questo noi chiediamo all'Amministrazione
regionale, continueremo a spingere affinché vi sia risposta
rispetto a tali problematiche, agendo sia sugli aiuti, ma anche
sulla possibilità di creare percorsi di formazione per questi
lavoratori che diano delle possibilità di accesso privilegiato ad
alcune realtà. Poi, senza "nasconderci dietro ad un dito", ci
chiediamo se non sia il caso di valutare l'apertura di cantieri
particolari per lavori socialmente utili o cantieri nel settore
della forestazione che però abbiano il preciso indirizzo non di
alterare il normale mercato del lavoro valdostano, ma di dare una
risposta a queste persone che attraversano un momento di
difficoltà.
Président
- La parole au Président de la Région,
Rollandin.
Rollandin (UV)
- Grazie, Presidente. Ringrazio anche i
colleghi per aver accolto l'invito ad anticipare questa discussione
su tale argomento, in quanto domani si terrà a Roma una Conferenza
Stato-Regioni e questa sera ci sarà un incontro preparatorio, che
vede una certa urgenza legata anche ad un episodio a cui alcuni
avranno potuto assistere, verificatosi nel corso della trasmissione
"Ballarò", che ha messo fortemente in discussione il ruolo delle
Regioni a statuto speciale. Chi ha visto questa trasmissione ha
potuto udire delle cose inaudite sulla Costituzione, come si
manipola, cosa se ne fa, il fatto che le norme europee l'avrebbero
automaticamente cambiato, quindi la possibilità di interpretare le
questioni in modo diverso, di conseguenza non si sa più se la
Costituzione è valida per le Regioni a statuto speciale. Credo -
permettetemi di dire questo, collegandolo alla parte che andremo a
sviluppare sulla crisi - che il ruolo delle Regioni a statuto
speciale nell'ambito del Progetto "federalismo fiscale" abbia una
sua connotazione voluta da tutti, unanimemente, e portare in
discussione un argomento come quello delle Regioni a statuto
speciale, approfittando delle interviste fatte ad alcuni
funzionari... hanno escluso il discorso politico (a noi sta
benissimo), anche se durante la trasmissione c'erano politici che
hanno parlato delle Regioni a statuto speciale, senza alcuna
possibilità di un confronto, credo che sarebbe stato corretto
prevedere una voce che spiegasse le peculiarità delle Regioni a
statuto speciale. Si sono fatti degli apprezzamenti sul riparto
senza fare menzione di tutte le incombenze legate alle Regioni a
statuto speciale, si è parlato della scuola senza dire che la
scuola la paghiamo noi, tutta una serie di questioni, dicendo: "va
benissimo, è ottimo" e poi fanno vedere da altre parti che non c'è,
senza ricordare che cosa succede nell'ambito delle prerogative
dell'autonomia speciale. Dico questo perché noi dobbiamo prendere
una posizione nei confronti di un atteggiamento così
scandalosamente fazioso nei confronti di una situazione che è
costituzionalmente sancita come è l'esistenza delle Regioni a
statuto speciale. Le Regioni a statuto speciale sono disponibili a
sedersi al tavolo per dialogare sul Fondo perequativo, per vedere
cosa significa "solidarietà", ma credo che non si possa
semplicemente dire per esse:
"l'unico modo è tagliare"
o
addirittura:
"vedremo adesso se è il caso di rivedere al limite
anche la costituzione"
, mi sembrano affermazioni francamente
pesanti! L'ho detto in apertura, perché questo è approcciare il
tema poco elegantemente, e pericoloso, anche per la nostra Regione,
come per le altre Regioni a statuto speciale, di cui si è parlato
meno; si sono citate quelle del nord e di quelle del sud non si è
fatto menzione. Chiedo scusa, Presidente, ma era un discorso
collegato al fatto che abbiamo chiesto di anticipare questa
risposta, perché domani intendiamo porre il tema all'attenzione
anche dei colleghi delle Regioni a statuto ordinario, perché il
nostro problema non è quello di andare contro le Regioni a statuto
ordinario o di non tener conto dell'importanza del federalismo
fiscale: è di far capire cosa significa avere delle competenze ed
esercitarle avendone un riscontro nei servizi e nella qualità, se
invece si interpreta come se si dà in più e questo di più è un
privilegio, credo che siamo fuori strada!
Tornando al tema, ringrazio i colleghi per avere ancora una
volta sollevato in aula l'argomento della crisi che tocca tutti,
sono state ricordate delle analisi fatte ultimamente nell'ambito
del problema del lavoro, della perdita di posti di lavoro, del
numero di cassa integrati che tocca le grandi e le piccole aziende.
Per quanto ci riguarda, il primo piano di intervento, legato a
quelle che il Consiglio ha approvato all'unanimità come una serie
di misure che vanno ad inserirsi sia nell'ambito del sostegno
all'attività lavorativa sia delle famiglie, è una prima risposta e
non può essere chiaramente l'unica, si stanno predisponendo altre
misure che andranno nella direzione di tener conto della situazione
di crisi. Sappiamo che è in crisi, purtroppo, anche la più grande
azienda regionale: alla Cogne, da quello che ci dicono, la
situazione è meno grave dei concorrenti: sappiamo che il discorso
dell'acciaio vive un momento del tutto particolare, noi ce lo
auguriamo, perché questo è l'ultimo bastione di grande impresa,
perché altre non ce ne sono; ultimamente, se non ci fosse stata
questa crisi, si sarebbe potuto dire che l'andamento era
positivo... è ancora molto meglio di alcuni concorrenti, ma
sicuramente problematico.
Venendo alla domanda che è stata posta, come dicevo, oltre agli
ammortizzatori sociali di natura nazionale, che si differenziano a
seconda che il disagio del lavoratore sia conseguente ad una
difficoltà congiunturale e strutturale reversibile, è stato
predisposto nell'ambito degli ammortizzatori sociali concessi in
deroga alla normativa vigente, un accordo quadro che prevede che
nel caso di crisi occupazionali la rilevanza sociale delle
difficoltà troverà riconoscimento in un accordo stipulato
attraverso un esame congiunto con l'azienda e i rappresentanti
delle categorie interessate sottoscrittrici dell'accordo.
Fondamentalmente gli ammortizzatori sociali che si interessano del
sostegno ai lavoratori sono, come è ben noto, la cassa integrazione
ordinaria e straordinaria e la mobilità. Per quanto concerne la
cassa integrazione guadagni straordinaria in deroga, sono
interessati al trattamento i lavoratori (operai, impiegati
intermedi e quadri) con un'anzianità lavorativa di almeno 90
giorni, occupati in imprese ubicate nella regione Valle d'Aosta,
dal settore turistico alberghiero... per limite di spesa che sia
stato individuato precedentemente, nel settore impianti a fune,
metalmeccanico fino a 15 dipendenti, editoria, stampa, riproduzione
dei supporti registrati fino a 15 dipendenti, per limite di spesa
individuato nell'accordo del 2007, che non possono ricorrere alla
cassa integrazione speciale ai sensi della normativa vigente. Ho
voluto ricordare questo, che sicuramente al collega Donzel è più
che noto, solo per dire che in questo momento dobbiamo utilizzare
tutti gli strumenti che a livello nazionale sono posti in essere e
che possono di fatto essere utilizzati in forma ordinaria e anche
straordinaria in deroga. Per quanto riguarda la mobilità in deroga,
sono interessati al trattamento i lavoratori che hanno diritto
all'inserimento nella lista di mobilità disciplinata dall'articolo
6 della legge n. 223/1991, in possesso dei requisiti previsti
dall'articolo 4 della legge n. 236/1993, provenienti da imprese
ubicate nella regione Valle d'Aosta, settore turistico alberghiero
per il limite di spesa individuato dall'accordo 2005, e negli altri
settori vale quanto detto sopra, che non possono fruire
dell'indennità di mobilità ai sensi della normativa vigente.
In data 29 ottobre 2008, preso atto che il mutamento della
situazione socio-economica della realtà valdostana, con il relativo
allargamento dei settori di potenziale crisi, rivelava la necessità
di integrare le precedenti intese, al fine di renderne più mirata
ed efficace l'attuazione, veniva estesa - con verbale di
integrazione d'intesa recepita in accordo governativo - la
possibilità di accesso agli ammortizzatori in deroga ai seguenti
lavoratori e settori: dipendenti delle imprese interessate
dall'accordo quadro con più di 15 dipendenti, che hanno esaurito la
possibilità di usufruire dei trattamenti di integrazione salariale
previsti dalla normativa vigente, dipendenti delle imprese del
settore case da gioco con più di 15 dipendenti ubicate nella
regione, apprendisti (questo è un punto essenziale per quanto ci
riguarda) delle aziende fino a 15 dipendenti nel settore impianti a
fune, metalmeccanico (che è quello più in sofferenza), editoria,
stampa e riproduzione di supporti. Questa integrazione fatta a
novembre tutela molto della parte lavoro ancora riferita a quelle
che sono oggi le situazioni di sofferenza soprattutto in media e
bassa Valle. A tal proposito si evidenzia che l'estensione agli
apprendisti ha rappresentato il primo caso in Italia, motivato dal
fatto che, a causa delle ridotte dimensioni delle aziende locali,
l'eventuale utilizzo degli ammortizzatori in deroga agli operai
comportava paradossalmente il blocco dell'attività aziendale stante
l'impossibilità per gli apprendisti di partecipare all'attività dei
percorsi formativi. La predisposizione di questa serie di
ammortizzatori in deroga, che tengono conto della specificità della
regione, ha permesso di coprire questi settori e quelli della
fascia di lavoratori che potrebbero essere toccati dalla crisi.
Alla data del 20 febbraio 2009 sono stati sottoscritti i verbali di
esame congiunto per l'utilizzazione degli ammortizzatori sociali in
deroga da parte TA Box, mobilità in deroga per 9 lavoratori,
Metaltubi per 4 lavoratori, C&E (?) in deroga per 2 lavoratori,
tutte aziende del settore metalmeccanico con meno di 15 dipendenti.
Per quanto attiene il settore artigiano, è tuttora oggetto di
attento monitoraggio, in particolare in data 9 febbraio 2009 è
stato tenuto un incontro presso il Dipartimento politiche del
lavoro e formazione del Coordinatore del dipartimento, con le
associazioni artigiane, per un esame delle problematiche connesse
all'utilizzo degli ammortizzatori. Il 13 febbraio si è tenuto un
incontro con l'Associazione consulenti del lavoro per l'esame di
queste problematiche, il 16 con l'Ente bilaterale che ha una
funzione di intervento con le piccole e medie imprese che
interviene per il 20% del costo. Gli incontri sono altresì
finalizzati allo studio dell'estensione degli ammortizzatori in
deroga ad ulteriori campi nel settore artigiano. Il nuovo strumento
normativo utilizzato dalla Regione per fronteggiare la crisi, oltre
alla legge n. 1, porterà ad ulteriori provvedimenti. Oltre ai vari
interventi di natura economica a sostegno della famiglia,
interviene finanziariamente a sostegno dei versamenti volontari a
favore di soggetti anche non aderenti a strumenti previdenziali che
si trovino in particolare situazione di bisogno e difficoltà nei
tre anni antecedenti al raggiungimento dell'età pensionabile; anche
voi avevate parlato di questo, ci sarà questa possibilità di
intervento in modo da coprire tale difficoltà sottolineata anche
dalla collega Fontana. Si ritiene che allo stato attuale gli
strumenti messi in campo siano una prima parte di quello che si
vuole fare.
Venendo alle sollecitazioni, reddito di reinserimento e
soprattutto lavori socialmente utili, stiamo predisponendo con
l'Assessorato competente, in particolare per quanto riguarda la
forestazione, un piano specifico che, come era già stato fatto per
la Tecdis, per i 40 lavoratori di allora, possa prevedere nel caso
in cui ci sia, come sembra purtroppo, l'esigenza, una possibilità
operativa. Stanno verificando quindi per predisporre le azioni, che
possano essere messe in atto al momento in cui questi cantieri
cominciano a lavorare, tenendo conto delle esigenze che verranno
puntualmente viste assieme nell'ambito della situazione generale.
Vorrei ricordare in particolare quelli che hanno una certa età, che
nessuno vuole più, espulsi dal lavoro... se possono trovare un
riferimento per raggiungere questo limite.
Ricordo che sempre di questi temi stiamo parlando nell'ambito
delle politiche del lavoro, perché i due campi sono strettamente
collegati. Il nuovo Piano per le politiche del lavoro affronta
anche questi temi, che potrebbero essere già anticipati in un
provvedimento, nel caso in cui ci siano i numeri che ci portano a
dire che è necessario intervenire urgentemente, perché vediamo già
adesso che dal momento in cui si prende il provvedimento fino a
quello in cui si fanno le deliberazioni attuative passa un certo
lasso di tempo. Non vorremmo che il Piano delle politiche del
lavoro, che porteremo in Consiglio dopo il dovuto approfondimento,
verso maggio, se venisse approvato a fine estate, rischiasse di non
avere più gli effetti per questo tipo di procedura.
Riteniamo importante il tema affrontato oggi, che come
indicazione ci porta a dire che stiamo esaminando quegli strumenti
(alcuni sono stati sottolineati come il reddito di reinserimento,
che è un punto che va affrontato con questa logica) che siano in
grado di attivare in modo organico dei provvedimenti che possono
dare nell'immediato una risposta al periodo di crisi, per non
arrivare tardi. Su questo c'è sempre il tavolo aperto della crisi,
su cui ci confrontiamo tutti e, come abbiamo fatto per la prima
fase, faremo per la seconda, per addivenire quanto prima a un piano
che dia soddisfazione a questi interventi e soprattutto sia
sollecito.
Président
- La parole au Conseiller Donzel.
Donzel (PD)
- Intanto ringrazio il Presidente per la
puntuale risposta, di cui eventualmente gli chiedo di avere copia e
mi rassicura che la percezione che ci siamo costruiti attraverso
gli incontri con le parti sociali non è solo una nostra percezione,
ma è una realtà che viene riconosciuta e sulla quale si ritiene
opportuno intervenire.
Siccome nella prima parte del suo intervento mi è parso di
capire che vi fossero degli elementi che non erano strettamente
collegati a questa interpellanza, ma che ovviamente sono stati
collegati all'interno di questo dibattito, vorrei precisare che non
ho avuto modo di seguire personalmente quella trasmissione di cui
parlo per sentito dire. Mi limito a dire questo: oggi dovevo essere
ad una riunione importante del mio partito a Roma, non ci sono
proprio perché ho voluto essere qui a parlare della crisi
industriale, perché prima vengono le persone e poi vengono i
problemi del nostro partito, ecco in quella sede ero stato chiamato
come rappresentante della Valle d'Aosta. Il tema che lei pone, non
entrando nel merito di cui devo avere maggiori informazioni,
ragguagli, quindi è un tema che ha la nostra massima attenzione e
sul quale sicuramente interverremo anche per quanto ci riguarda
personalmente. Riteniamo su questo, per un'esperienza maturata
anche in altre organizzazioni, che spesso si parli senza conoscenza
di causa, quindi con dei dati superficiali, in situazioni in cui le
persone, messi a confronto due dati senza avere l'esatta
ricostruzione del quadro generale, dicono delle cose di buon senso
alle volte, che per noi che viviamo questa realtà sono di cattivo
senso, perché sono decontestualizzate da questa cosa. Mi permetto
di dire che non è una posizione che mai e poi mai abbiamo
condiviso, quindi riporteremo anche queste sensazioni nella nostra
realtà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK