Consiglio Regionale della Valle d'Aosta - Oggetto del Consiglio n. 1598 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1598 del 8 giugno 2022 - Resoconto
OGGETTO N. 1598/XVI - Interrogazione: "Esternalizzazione di
servizi ospedalieri dell'Azienda USL della Valle d'Aosta".
Bertin (Presidente) -
Punto n. 20. Risponde l'assessore
Barmasse.
Barmasse (UV) -
La prima domanda è se sia stata fatta
dalla USL un'analisi dei costi di esternalizzazione rapportandoli
al costo di gestione diretta e quali siano i risultati di tale
analisi. Rispetto a questa domanda ricordo che ho già in parte
risposto nel Consiglio del 20 e 21 aprile, riscontrando
un'interpellanza delle consigliere Guichardaz e Minelli, nella
quale ho rappresentato l'iter che l'azienda effettua prima di
procedere all'esternalizzazione di un servizio. L'esternalizzazione
è una procedura che rappresenta l'ultimo passaggio, meramente
eventuale, da esperire unicamente quando tutti i passaggi
possibili, finalizzati a reperire risorse, hanno dato esito
negativo.
Riepilogando quanto già rappresentato in quest'aula, a fronte di
una grave carenza di personale di una struttura aziendale,
l'azienda USL procede come segue. Il direttore della struttura
ospedaliera, qualora non vi sia la possibilità di sopperire alla
mancanza di personale mediante riorganizzazione interna, comunica
la criticità alla direzione strategica. La struttura complessa
sviluppo delle risorse umane indice un avviso pubblico per
l'assunzione a tempo determinato e/o bandisce un concorso per
l'assunzione a tempo indeterminato qualora il problema non sia
temporaneo, e se questo dovesse andare deserto, provvede ad
attivare contratti in libera professione. In caso di esito
negativo, la struttura complessa coordinamento amministrativo delle
aree della prevenzione territoriale ospedaliera richiede ad altre
aziende sanitarie pubbliche la disponibilità alla stipula di
convenzioni. Qualora anche l'ultima richiesta non porti a una
soluzione, la medesima struttura complessa provvede all'avvio
dell'iter previsto dal decreto legislativo 50 del 2016, al fine di
individuare un operatore economico al quale affidare il
servizio.
L'azienda USL pertanto, seguendo la procedura sopra esposta, ha
provveduto a esternalizzare alcuni servizi ospedalieri legati in
particolar modo all'area emergenziale, che si trova in una
situazione di grave carenza di personale, alla quale, fino alla
data di sottoscrizione dei contratti, non è stato possibile porre
rimedio diversamente. Le esternalizzazioni, infatti, si sono rese
necessarie al fine di garantire il rispetto dei LEA, senza
incorrere nell'interruzione del servizio pubblico di
emergenza/urgenza.
Si riepilogano di seguito i dati dei contratti ad oggi
sottoscritti con società esterne. Med-Right per copertura di un
ambulatorio di pronto soccorso sito nella struttura complessa di
medicina e chirurgia di accettazione, per un importo di 454 mila
euro. Sempre Med-Right per una fornitura di prestazioni di
traumatologia in regime di emergenza e di urgenza presso la
struttura complessa ortopedia e traumatologia, per un importo pari
a 722.690 euro. Media Coop società cooperativa per fornitura di
prestazioni di radiologia diagnostica in regime sempre di emergenza
e urgenza, per un totale di 242.345 euro. L'ultima
esternalizzazione, a cui si riferisce l'articolo di stampa a cui
viene fatto riferimento nell'interrogazione, riguarda la fornitura
di prestazioni infermieristiche a regime di emergenza e urgenza
presso la struttura complessa di ortopedia dell'Ospedale Parini,
per garantire e completare il servizio di pronto soccorso
dell'ortopedia nel periodo estivo e garantire continuità nei
servizi in un periodo delicato dell'anno. La cifra di tale
esternalizzazione è esigua, l'importo dell'aggiudicazione è di 50
mila euro IVA esente, fornitore Studio Quarisa Voulaz e associati
di Ivrea, unico partecipante dei sei invitati, che non è
comparabile rispetto a una gestione diretta in quanto soluzione non
percorribile a fronte della carenza di personale infermieristico
per sospensioni per inadempimento all'obbligo vaccinale,
eccetera.
A oggi l'azienda USL ha cercato di minimizzare al massimo le
esternalizzazioni in ambito ospedaliero, soprattutto in ambito
emergenziale, nello specifico nella traumatologia ortopedica che
presenta una gravissima carenza di personale, nonostante si siano
tentati tutti gli sforzi possibili per reclutare personale
ortopedico. Ricordo a tal proposito che è paradigmatico il pronto
soccorso di Cuorgné, che ha dovuto chiudere, nonostante fosse
l'unico pronto soccorso, per la carenza di ortopedici. Al riguardo
si cita come emblematica la recente richiesta di attingere alla
graduatoria degli ortopedici del concorso espletato dall'Ospedale
Le Molinette, alla quale tutti gli ortopedici iscritti hanno
risposto negativamente.
In generale, il costo orario per servizi effettuato da personale
medico per alcune specialità, ad esempio ortopedici, radiologi,
eccetera, si aggira intorno ad almeno 100 euro l'ora. Tuttavia, non
essendo percorribile la gestione interna di alcuni servizi, non è
possibile effettuare una valutazione tra gestione interna ed
esterna, in quanto l'esternalizzazione rappresenta una scelta
obbligata rispetto al mantenimento dei servizi.
La seconda domanda: se si sia già prevista la necessità di
esternalizzare altri servizi ospedalieri e quali. Tenuto conto
della carenza a livello nazionale di alcune tipologie di
professionisti sanitari, si sta valutando in generale di
salvaguardare l'ospedale e di monitorare attentamente la situazione
del pronto soccorso, con particolare riferimento alla traumatologia
ortopedica e alla diagnostica, nonché al centro trasfusionale,
servizio che è stato garantito con tutti gli sforzi possibili, a
fronte di una gravissima carenza di personale medico e biologo.
Solo a titolo informativo, perché lo si sappia, se il centro
trasfusionale dovesse chiudere per carenza, dovrebbe chiudere
l'ospedale, perché non sarebbe più ritenuto idoneo a svolgere le
sue funzioni, questo per una normativa nazionale.
Inoltre, si stanno valutando per il futuro procedure innovative
di partenariato pubblico privato per la gestione di servizi
innovativi dal punto di vista tecnologico in settori di eccellenza
quali, ad esempio, la sala ibrida, il robot chirurgico e grandi
apparecchiature tecnologiche.
Presidente -
Per la replica il consigliere Carrel.
Carrel (PA) -
Grazie Assessore. Non volevo assolutamente
tornare su quanto abbiamo già sentito il 20 e 21 aprile
sull'iniziativa delle colleghe di PCP. L'iter lo avevamo ben
presente, la nostra domanda era molto più numerica ed economica,
cioè comprendere se è stata fatta un'analisi dei costi di
esternalizzazione rapportandola al costo di gestione interna. Lei
ci ha risposto in breve, perché in tutto il suo discorso poi alla
fine nei trenta secondi che rispondono alla domanda dice che non è
stato fatto, ma non è possibile e che il costo per esternalizzare
il servizio è circa di 100 euro l'ora. Questo credo che sia
fondamentale, anche perché in questo Consiglio abbiamo iniziato a
parlarne già con la legge di bilancio quando, se si ricorda, il
nostro gruppo aveva presentato un ordine del giorno per mettere un
tetto massimo alle esternalizzazioni dei servizi ospedalieri.
Quest'ordine del giorno poi è stato respinto.
Noi volevamo comprendere, visto che abbiamo dei piani di
personale, piani di pensionamenti del personale USL, abbiamo dei
piani di assunzione che poi possono andare più o meno bene, e ce lo
ha ben rappresentato, se vi erano nell'intenzione della USL dei
piani di esternalizzazione suppletivi rispetto a quanto abbiamo già
esternalizzato. È questa la domanda che volevamo porre, non era
assolutamente quella di ripercorrere tutto l'iter che è già stato
ben esplicato durante la presentazione dell'interpellanza delle
colleghe.
Ribadiamo di essere seriamente preoccupati per la funzionalità
dell'ospedale, perché da un certo punto di vista possiamo fare
un'analisi dei costi, ed è quello che abbiamo chiesto in questa
seduta, dall'altra un'analisi qualitativa per la quale ovviamente
abbiamo bisogno di molto più tempo, per comprendere poi realmente
quali sono i rapporti: quando il servizio lo gestisce la USL
abbiamo dei risultati, quando lo gestisce esternamente si hanno
altri risultati, magari anche migliori. Quindi non è una presa di
posizione se è un bene o un male, ma vi è una necessità di capire
dove vogliamo portare la USL, dove vogliamo portare i servizi
ospedalieri.
Purtroppo dalla sua risposta, come ho detto, ci ha spiegato
sicuramente tutto l'iter che conoscevamo, che ha già spiegato più
di un mese fa in quest'aula e che quindi non era necessario
spiegare, ma la nostra domanda era molto più puntuale, molto più
economica. Crediamo che sia necessario fare luce anche su
quest'aspetto, perché non possiamo continuare a dire che non
abbiamo infermieri e non abbiamo medici, anche perché abbiamo, come
Consiglio regionale, approvato una legge con un'indennità di
attrattività e dovremmo anche alla fine trarre le conclusioni,
trarne le somme e capire se realmente questo ha funzionato e in
quale misura, perché sennò stiamo dando delle indennità e
dall'altra parte stiamo esternalizzando. Qualcosa non funziona. O
scegliamo una strada o scegliamo l'altra. Non dico e non ho gli
elementi per poter dire che una è meglio dell'altra, ma
sicuramente, come Governo regionale, dovete scegliere o una o
l'altra strada, e credo che sia necessario soprattutto per quanto
riguarda la nostra sanità e il nostro ospedale che, come tutti ben
sappiamo, ha seri problemi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK