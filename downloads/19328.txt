Consiglio Regionale della Valle d'Aosta - Oggetto del Consiglio n. 2488 del 6 marzo 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Aeroporti
Precedente
Successivo
Resoconto integrale del dibattito dell'aula
Oggetto del Consiglio n. 2488 del 6 marzo 2002 - Resoconto
OGGETTO N. 2488/XI Ridimensionamento
dell’attività dell’Air Vallée S.p.A.
(Interpellanza)
Interpellanza Appreso dalla stampa che l'Air Vallée S.p.A.
ridimensionerà i propri programmi e progetti;
Ricordato che la Regione è azionista dell'Air Vallée S.p.A. e
che parte del servizio aereo della compagnia è oggetto di
convenzione con l'Amministrazione regionale;
Ritenuto opportuno conoscere quali conseguenze avrà l'annunciato
ridimensionamento dell'attività della compagnia aerea che opera nel
nostro aeroporto;
i sottoscritti Consiglieri regionali
Interpellano
l'Assessore competente per sapere:
1) se corrispondono al vero le notizie di un drastico
ridimensionamento dell'attività dell'Air Vallée S.p.A.;
2) quali effetti produrrà tale ridimensionamento per l'azionista
Regione Autonoma Valle d'Aosta e quali eventuali conseguenze avrà
circa l'adempimento degli accordi sottoscritti;
3) quale relazione sussiste fra l'attività dell'Air Vallée
S.p.A. ed i lavori di potenziamento dell'aeroporto "Corrado Gex" e
quali sono gli intendimenti dell'Amministrazione in riferimento
all'opportunità di procedere comunque nella realizzazione dei detti
lavori.
F.to: Curtaz - Beneforti
Président
La parole au Conseiller Curtaz.
Curtaz (PVA-cU)
Mi pare che
l’interpellanza in discussione non necessiti di
tante parole per essere illustrata, né di particolari chiarimenti,
anzi ci aspettiamo dei chiarimenti
dall’Assessore.
La vicenda dell’Air Vallée è venuta alla cronaca
grazie ad alcuni servizi giornalistici, che hanno evidenziato lo
stato di grossa difficoltà della società, che ha annunciato un
drastico ridimensionamento dei propri programmi e dei propri
progetti. La cosa non è irrilevante per almeno due ragioni.
La prima, è che la nostra Regione è socia, seppure con una quota
ormai minima, di azioni nell’Air Vallée S.p.A., e a
questo proposito le sarò grato, Assessore, se vorrà cogliere
l’occasione data dal testo della seconda domanda
della nostra interpellanza, per chiarire le motivazioni
politico-strategiche che hanno condotto la Regione a diventare un
socio ininfluente quando, soltanto qualche mese fa, era ancora un
socio che deteneva circa oltre il 30 percento del capitale sociale
dell’Air Vallée. Questo è dunque il primo punto di
interesse: si tratta di una partecipata regionale, seppure in
misura inferiore a quanto siamo abituati. La seconda - ed è la
riflessione più interessante che vuole stimolare la nostra
iniziativa -, è che si vuole chiarire se ci sono delle connessioni
strategiche fra la crisi dell’Air Vallée e i lavori
che ormai da anni si stanno svolgendo per il potenziamento
all’Aeroporto.
Dico questo perché mi sembra - in un disegno che non sempre ho
condiviso - che ci sia stato un doppio binario rispetto al volo
aereo in Valle: da una parte il potenziamento
dell’Air Vallée, dall’altra il
potenziamento dell’Aeroporto, come due filoni che
portavano ad un miglioramento generale dell'offerta di trasporto
aereo nella nostra regione.
Mi chiedo e chiedo all’Assessore se questa brusca
frenata di una delle due vetture lanciate, non possa o non debba
comportare delle riflessioni, dei ripensamenti anche su quello che
è il potenziamento generale dell’Aeroporto, se cioè
non si corra il rischio di avere un domani un aeroporto più grande,
più funzionale, più importante, con tutti i rischi che questo
comporta soprattutto dal punto di vista
dell’inquinamento acustico e ambientale, e
dall’altra non avere più compagnie aeree interessate
ad utilizzare lo scalo, perché questo sarebbe veramente
paradossale.
La nostra regione è disseminata di piccole o grandi "cattedrali
nel deserto", quindi il rischio, in questo caso, è anche di avere
uno scalo di un certo livello, scalo al quale nessuno è
interessato. Queste sono le domande essenziali, che portiamo
all'attenzione della Giunta, sulle quali ci riserviamo di tornare
in base all’esito della risposta
dell’Assessore.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Spero di dare delle risposte
sufficientemente esaustive all'interpellanza in oggetto.
Intanto, per rispondere al primo quesito, abbiamo interpellato
la società, la quale ci ha risposto sottolineando che le notizie
del ridimensionamento dell’Air Vallée sono vere, ma
- precisa la società - bisogna sottolineare che la società, a
partire dall’agosto 2001, aveva iniziato un percorso
di crescita che prevedeva anche l’inserimento in
flotta di ulteriori aeromobili, finalizzato ad una potenziale
espansione anche al di fuori della Valle d’Aosta.
Detta espansione, soprattutto dopo i fatti dell’11
settembre, non è stata supportata sufficientemente da un traffico
passeggeri, quindi va ripensata.
Questo è il motivo per cui gli aerei opzionati non sono stati
ritirati e il personale che era stato inserito in organico per
eventuale scopo utilizzo, non è stato, al momento, riconfermato.
L’Air Vallée comunque continua ad operare con due
aerei sulle tratte che nel periodo settembre 2001-primi mesi del
2002 hanno avuto il miglior tasso di riempimento. Questo per quanto
attiene il primo quesito: il ridimensionamento c’è
effettivamente stato, come già cita l’interpellanza
di Curtaz, che ne ha preso conoscenza attraverso le notizie
giornalistiche.
Nel rispondere invece al secondo punto del quesito, dove mi pare
i chiarimenti vadano nella direzione di conoscere
"quali sono
state le strategie della Regione in quanto socio di Air
Vallée"
, innanzitutto ci è stato riconfermato e riconfermiamo
che da parte di Air Vallée c’è il pieno rispetto dei
contratti in essere con l’Amministrazione regionale,
e cioè il servizio di trasporto aereo di passeggeri sulla tratta
Aosta-Roma e viceversa, contratto che prevede la scadenza nel
gennaio 2008, oltre al servizio dell’Aeroporto fino
alla scadenza prevista, che è del giugno 2002. Abbiamo quindi due
contratti: uno per il trasporto aereo nella tratta Aosta-Roma e
viceversa fino al 2008, e la gestione dell’Aeroporto
che fino al 2002 è di Air Vallée.
Questi contratti non vengono assolutamente messi in discussione.
Vogliamo anche sottolineare che, al di là del termine
ridimensionamento, la società autonomamente si è dotata di un
aeromobile in più rispetto ai termini contrattuali che prevedevano
un solo velivolo. Se quindi continuerà ad esserci questo tipo di
servizio, dobbiamo sottolineare che Air Vallée è pienamente
adempiente con gli impegni assunti con
l’Amministrazione regionale.
Sull’aspetto della scelta - e poi vengo
sull’aspetto del doppio binario, anticipando che
l’obiettivo dei lavori per
l’ammodernamento dell’Aeroporto va al
di là di quello che può essere lo sviluppo di Air Vallée, e questo
è il motivo per cui in quella fase la Giunta non ha ritenuto
opportuno sottoscrivere l’aumento di capitale - la
motivazione è che la partecipazione
dell’Amministrazione regionale a questa iniziativa
era finalizzata ad avviare un'attività che poteva avere delle
ricadute positive per l’economia della Valle, non
solo quella turistica, ma in generale.
Questa era la finalità, poi la gestione e le strategie
societarie di Air Vallée non possono interessare nella loro
interezza un'azione dell’Amministrazione regionale,
anche perché Air Vallée, nel momento in cui rispetta i rapporti
contrattuali e dà quel minimo di servizio, non deve essere
l’unica compagnia che utilizzerà
l’Aeroporto, altrimenti sarebbe riduttiva la
finalità dei lavori che stiamo portando avanti, che è quella di
dare la possibilità a questo Aeroporto di essere utilizzato da
tutte le compagnie che possono avere l’esigenza per
motivi turistici o commerciali di atterrare nella nostra regione.
La scelta è stata quindi quella di partecipare in un certo modo,
con una certa quota azionaria, nel momento in cui si è avviato
questo tipo di attività. La Giunta - questo può essere discutibile
o meno - non ha ritenuto opportuno sottoscrivere
quell’aumento di capitale, anche perché le strategie
di Air Vallée e i programmi esulavano da un eventuale potenziamento
dei servizi strettamente legati alle finalità iniziali per cui è
nata la società. Strategie peraltro legittime, perché Air Vallée
può espandersi fin che vuole dal punto di vista del traffico e
dell’acquisto di aeromobili. Non abbiamo ritenuto,
in quella fase, che quelle strategie avessero un collegamento con
quella che poteva essere la finalità iniziale per cui la Regione ha
partecipato all’interno di questa società.
Sul doppio binario, come ho già preannunciato, non riteniamo che
lo sviluppo di Air Vallée debba essere strettamente collegato allo
sviluppo dell’Aeroporto; è chiaro che ha un
collegamento, soprattutto ha un collegamento lo sviluppo di Air
Vallée per quanto attiene la sua attività
all’interno dell’Aeroporto di Aosta,
ma nulla vieta che Air Vallée abbia anche altre linee e altre sedi
operative.
Devo dire peraltro che, malgrado tutte le problematiche, anche
complesse, che sono subentrate dopo le note vicende
dell’11 settembre, dopo l’incidente
di Linate, dove tutta una serie di normative legate alla sicurezza,
legate alla responsabilità dei due enti che sono preposti alla
sicurezza: l’ENAC, da una parte, e
l’ENAV, dall’altra, hanno fatto sì
che si siano dovuti fare una serie di interventi legati alla
sicurezza che non erano previsti in base alla legislazione
precedente. Devo dire che malgrado ciò, anche
l’esecuzione futura dei lavori dovrà avere qualche
aggiustamento legato a questa normativa, come pure un
approfondimento serio dovrà essere fatto se
l’attività del volo di linea potrà avere questo tipo
di compatibilità dell’attività
dell’Aero Club: sono tutte cose che stiamo
esaminando.
Per quanto attiene i lavori, questi stanno procedendo, a parte
l’allungamento della chiusura che si era protratta
per un mese e mezzo in più di quanto era stato programmato, non
perché i lavori avessero avuto degli sviluppi diversi, ma perché
c’era l’esigenza di avere
l’autorizzazione per riaprire
l’Aeroporto nella totale sicurezza rispetto alle
nuove norme che nel frattempo erano state emanate.
Fatto salvo questo periodo, allo stato attuale i programmi dei
lavori rispettano i programmi a suo tempo illustrati, che Air
Vallée conosce in modo approfondito, quindi non ci sono grandi
novità al momento. A parte quel periodo prolungato di chiusura, non
possiamo far abbinare un ridimensionamento di un eventuale sviluppo
di Air Vallée con quello che è l’iter dei lavori,
che sta rispettando la tempistica a suo tempo programmata. Direi
che l’unica relazione, per tornare al discorso del
doppio binario, che sussiste attualmente fra la società Air Vallée
e i lavori di potenziamento dell’Aeroporto, è quella
che la società è un importante fruitore e autorizzatore
dell’Aeroporto, per cui non v’è
dubbio che anche per Air Vallée sarebbe più facile sviluppare la
sua attività se l’Aeroporto fosse già dotato di
radioassistenza - per la quale stiamo aspettando il parere
definitivo per l’acquisizione della strumentazione -
e potesse essere utilizzato in qualsiasi condizione di visibilità,
non solo nel periodo diurno, ma anche per i voli notturni, essendo
poi l’Aeroporto dotato, con i lavori che stiamo
facendo, di adeguata illuminazione.
È ovvio che un aeroporto funzionante per ventiquattro ore al
giorno dà la possibilità di svolgere una maggiore attività, ma non
solo quella di Air Vallée.
Infatti i lavori dell’Aeroporto interessano anche
alcuni interventi relativi alla localizzazione della Protezione
civile, una localizzazione definitiva e funzionale
dell’Aero Club. Vi sono poi altre attività, tipo la
scuola regionale di paracadutismo sportivo e altro, ma questo è
abbastanza relativo.
Quello che voglio sottolineare è che i lavori di potenziamento
dell’Aeroporto sono principalmente rivolti alla
classificazione della struttura attraverso
l’adeguamento delle infrastrutture e degli impianti,
con particolare attenzione al miglioramento delle condizioni di
sicurezza dell’intero scalo, al fine di poterlo
mettere a disposizione di tutte le compagnie. Non andiamo certo a
fare questi interventi solo per un potenziamento della compagnia
Air Vallée, anche se riteniamo che questa compagnia, per il fatto
di avere stipulato una convenzione con
l’Amministrazione regionale fino al 2008, svolga un
ruolo a cui la stessa Amministrazione pone molta attenzione.
Vogliamo creare un aeroporto che possa essere utilizzato da
tutte le compagnie, in modo che possano essere attivati i
collegamenti fra l’Aeroporto di Aosta e altre
località, non solo da questa compagnia, per conseguire gli
obiettivi che sono noti a tutti, cioè turistici, commerciali,
culturali. Questo è l’intendimento che
l’Amministrazione regionale vuole portare avanti.
Concludendo, per rispondere al terzo quesito, resta intatto
l’obiettivo di proseguire nel processo di
ammodernamento, classificazione e sviluppo, a suo tempo programmato
per l’Aeroporto.
Président
La parole au Conseiller Curtaz.
Curtaz (PVA-cU)
Prendo atto delle risposte
dell’Assessore.
Credo peraltro che le problematiche che sono state poste da
questa interpellanza siano più complicate rispetto alla risposta
dell’Assessore, che mi è sembrata un po'
semplicistica: complicazioni che, a mio giudizio, derivano da due
questioni. La prima, è relativa al fatto che, da osservatore
esterno e per nulla competente di compagnie aeree e dei relativi
bilanci, mi sembra che la crisi di Air Vallée sia un qualcosa che
va al di là dei fatti dell’11 settembre o
dell’incidente di Linate. Non mi sembra soltanto una
crisi temporanea, che peraltro dai dati internazionali appare
ampiamente superata perché la gente torna a volare con
tranquillità, ma mi sembra una crisi strutturale e strategica.
Se noi leggiamo le motivazioni che hanno dato gli amministratori
a questo ridimensionamento, scopriamo che ci sono stati degli
errori strategici. Ad esempio, mi ricordo di aver letto che è stato
organizzato un volo sulla Roma-Pescara: contestualmente, un
concorrente lo ha fatto in maniera migliore dal punto di vista dei
costi per l’utente e con maggiori frequenze, quindi
quella linea l’Air Vallée l’ha dovuta
chiudere dopo pochi mesi.
Mi sembra, anche per le dimensioni, che il ridimensionamento
dovuto a una crisi strutturale, può portare delle conseguenze
notevoli. Sono peraltro a tutti note le difficoltà finanziarie di
Cimminelli, Presidente dell’Air Vallée, difficoltà
che sono dovute al settore dove opera principalmente che è quello
della "Fiat Auto". La "Fiat Auto" è in crisi, chi produce pezzi per
la "Fiat Auto" a sua volta ha delle difficoltà.
Secondo punto. Non mi aspettavo una risposta diversa
dall’Assessore, quando mi dice che
l’Aeroporto serve a tutte le compagnie, che non è
fatto solo per l'Air Vallée. Questo è intuibile, ma è anche vero
che se, con difficoltà e con intervento regionale massiccio, si è
riusciti ad organizzare una compagnia di volo che si convenzionasse
con la Regione e che facesse voli su Aosta, queste difficoltà
sarebbero grandi - per non dire insuperabili -
nell’individuare un’altra compagnia
che sostituisse Air Vallée, perché non abbiamo compagnie aeree in
coda per venire fino ad Aosta.
Anzi, per quanto riguarda Air Vallée c’è stata la
partecipazione diretta azionaria, ci sono state delle convenzioni
grazie alle quali l’Air Vallée prende dei soldi
dalla Regione per poter fare questi voli; quindi è una compagnia di
volo assistita.
Allora, a meno di non trovare un’altra compagnia
di volo che si voglia far assistere - cosa possibilissima, con la
fama che ha la Valle d’Aosta in tema di assistenza è
possibile che qualche compagnia si trovi - il pensare che lo scalo
di Aosta diventi una meta ambita delle piccole compagnie aeree
nazionali o addirittura internazionali, a me sembra una cosa di un
ottimismo spropositato!
Ecco perché - e concludo - ritengo che una riflessione
tranquilla, ma ad ampio raggio, vada fatta, perché
c’è il rischio di avere fra qualche anno un
aeroporto di dimensioni e qualità migliori, e poi di non avere
nessuna compagnia interessata a fare i voli su Aosta, se non dietro
contribuzione diretta o indiretta
dell’Amministrazione regionale. A me questo sembra
un punto ineludibile, un punto da non trascurare, che non è
risolvibile con soluzioni semplicistiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK