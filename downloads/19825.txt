Consiglio Regionale della Valle d'Aosta - Oggetto del Consiglio n. 3006 del 5 febbraio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula
Oggetto del Consiglio n. 3006 del 5 febbraio 2003 - Resoconto
OGGETTO N. 3006/XI Situazione ambientale a seguito dei lavori di
bonifica nell'ex area Cogne. (Interpellanze)
Interpellanza Preso atto dei risultati del "Rapporto tecnico a
lavori ultimati" redatto da una società statunitense, MWH, sulla
situazione ambientale risultante dopo la conclusione dei lavori di
bonifica nell'ex-area Cogne;
Appreso che, nonostante i lavori effettuati e le ingenti risorse
impegnate, si rilevano ancora significative contaminazioni nella
falda acquifera, che paiono avere origine esterna all'area oggetto
di bonifica;
Ritenendo preoccupante tale situazione per la salute di
cittadini data la presenza di inquinanti organici nella falda
acquifera;
Considerato che si tratta di una situazione che pare perdurare
da anni e che si presume sia stata oggetto di indagine da parte
degli organi competenti;
la sottoscritta Consigliera regionale
Interpella
la Giunta regionale per sapere:
1) se sono state effettuate in questi anni verifiche da parte
dell'Arpa sulla qualità delle acque nell'ex-area Cogne e/o nelle
sue adiacenze e quali risultati hanno dato;
2) quali sono le eventuali origini delle sostanze inquinanti
rilevate nelle falde acquifere dallo studio, di cui in premessa e
quali pericoli possono costituire per la salute;
3) come si intende procedere per garantire in tali falde
acquifere il rispetto dei limiti di presenza di sostanze inquinanti
imposti dalla normativa.
F.to: Squarzino Secondina
Interpellanza Venuto a conoscenza, a seguito degli articoli
pubblicati sugli organi di'informazione, della problematica
riguardante l'ex area Cogne;
Preoccupato per il fatto che dal citato rapporto della
"Montgomery Watson Harza" (MHW) si evidenzia che nonostante il
"capping" l'ex area Cogne resta pesantemente inquinata da metalli
pesanti, idrocarburi, fluorati e nitrati;
Evidenziato che si presenta il reale rischio che tale
inquinamento possa finire nelle acque sotterranee;
Ricordato che sono stati spesi oltre 40 miliardi di lire per la
bonifica dell'area in oggetto;
il sottoscritto Consigliere regionale
Interpella
l'Assessore competente per sapere:
1) se è a conoscenza del rapporto MWH e della situazione
dell'area in oggetto;
2) alla luce del paventato rischio di inquinamento delle acque,
quali sono gli intendimenti in merito alle azioni da intraprendere
al fine di tutelare la salute pubblica.
F.to: Lanièce
Président
Je pense qu'on peut unifier la discussion des
points dont aux objets n° 22 et n° 23 de l'ordre du jour, si on est
d'accord.
La parole à la Conseillère Squarzino Secondina.
Squarzino (PVA-cU)
Esprimo sempre un plauso quando
vengono predisposti e poi resi pubblici degli studi che fotografano
la qualità del nostro ambiente e ci consentono di capire meglio
quali sono le caratteristiche dell'ambiente in cui viviamo.
Quando è stata decisa la messa in sicurezza dei cumuli di
materiale inquinante presente nell'ex area Cogne, è stato
opportunamente deciso di monitorare il risultato di tale
operazione, con periodiche verifiche della qualità delle falde
acquifere: si trattava di capire se il lavoro fatto aveva ottenuto
un risultato oppure no. Recentemente è stato portato a conoscenza
dell'opinione pubblica uno di questi studi condotti da società
esperte del settore, esterne alla Valle: si tratta di una società
statunitense. Avere dei dati a disposizione ci consente di saperne
di più e di sapere soprattutto cosa ancora non conosciamo, così da
individuare in quale direzione indagare.
Cosa risulta dallo studio di questa società? L'azione di messa
in sicurezza dei cumuli, che contengono le scorie di decine di anni
di attività dell'industria siderurgica "Cogne", pare aver raggiunto
il suo obiettivo: il rapporto è chiaro a questo riguardo e afferma,
nelle conclusioni, che i lavori di bonifica e messa in sicurezza
dell'area ex Cogne sono stati completati e hanno migliorato
"la
situazione idrochimica dell'acquifero, impedendo alle acque
meteoriche di dissolvere e trascinare gli inquinanti presenti nelle
scorie in falda".
Secondo punto che emerge dal rapporto. All'esterno dell'area
messa in sicurezza, lungo tutta la zona est della falda, la falda
che ha un andamento - come ci ricorda lo studio - da ovest ad est,
per cui tutte le sostanze raccolte nell'area sovrastante vengono
trasportate nella zona più orientale della falda stessa, esistono
alcuni punti in cui si registra un livello di inquinamento molto
alto. Pensiamo all'inquinamento del nichel: il nichel, in un punto,
è fino a 60 volte il livello massimo previsto per legge, a fronte
di un livello massimo di 20 preso come unità di misura; qui si
raggiunge addirittura un valore di 1230! Così pure il cromo: dice
lo studio che per il cromo, a fronte di un livello massimo previsto
per legge di 5, vengono a volte raggiunti valori di 570, quindi 114
volte il valore previsto dalla legge.
Il terzo punto che risulta da questo studio è che questi
inquinamenti molto alti - di cui ho fatto l'esempio prendendo il
nichel e il cromo - sono rilevati in particolare in due piezometri,
che si trovano sempre nell'area orientale, indicati come MW4 e S1,
e denotano che la fonte della contaminazione sia esterna all'area
oggetto di interventi di bonifica. Quindi se, da una parte, pare
che l'opera di messa in sicurezza abbia funzionato, in quanto
all'interno dell'area di bonifica c'è stato un miglioramento,
dall'altra, si è registrato un risultato inatteso, ovvero la
presenza nella falda acquifera sottostante di inquinanti ad elevata
concentrazione e pericolosità per la salute.
Per questo ci chiediamo quali sono le eventuali origini delle
sostanze inquinanti rilevate nelle falde acquifere dallo studio e
quali pericoli possono costituire per la salute; se questi dati
sono stati finora rilevati, oppure come mai non sono stati finora
rilevati, e se sono state effettuate, in questi anni, delle
verifiche da parte dell'ARPA sulla qualità delle acque nell'ex-area
Cogne e/o nelle sue adiacenze e quali risultati hanno dato, per
poter eventualmente verificare se c'è una differenza fra i
risultati attuali e quelli pregressi; quali sono le intenzioni
dell'Amministrazione regionale a fronte di questa situazione, cosa
intende fare, come intende attivarsi perché in tali falde acquifere
i livelli di presenza di sostanze inquinanti - che ora sono
superiori a quelli imposti dalla normativa vigente - non si
registrino più.
Président
La parole au Conseiller Lanièce.
Lanièce (SA)
Ho presentato anch'io questa interpellanza,
per avere chiarimenti in merito alla presenza di fattori inquinanti
nelle acque sotterranee dell'ex area Cogne.
In effetti, ben 40 miliardi sono stati spesi per realizzare la
messa in sicurezza dell'area, compreso il cosiddetto "capping", ma
l'ex area Cogne continua ad essere inquinata; vi sono metalli
pesanti, idrocarburi, clorati, nitrati che, dal terreno inquinato,
finiscono nelle acque sotterranee. Questo è quello che emerge dal
rapporto della "Montgomery Watson Harza", società statunitense fra
le migliori al mondo in fatto di bonifica delle zone industriali
dismesse.
In questa relazione si legge che il "capping" non consente che i
metalli contenuti nell'area possano contaminare le acque, però ciò
continua ad accadere e i valori di inquinamento, in alcuni casi,
superano di parecchie volte quelli previsti dalla legge. Sembra che
l'inquinamento non sia imputabile né ai processi produttivi del
passato, né alla presenza di depositi di scorie ormai consolidati,
né all'attività di bonifica, quindi un inquinamento di origine
esterna all'ex area Cogne.
In base a questo rapporto, l'ARPA ha programmato una campagna di
monitoraggio su tutta la piana del capoluogo regionale per studiare
le acque sotterranee. Ci risulta che anche il Comune di Aosta ha
allo studio una campagna straordinaria di campionamento sui pozzi
dell'acquedotto, che sono tutti a monte dell'area contaminata, con
un programma da mettere a punto assieme con il Politecnico di
Torino. Infatti sembra che nell'acqua del pozzo numero 3, che è
all'interno dell'area Cogne, siano state trovate tracce di
trielina. Nessuno però ha informato di questo la popolazione,
nonostante siano partiti controlli straordinari sia da parte
dell'ARPA sia da parte del Servizio acquedotto del Comune di
Aosta.
Non voglio procurare allarmismo, ma credo che la situazione sia
grave, visto anche il fatto che nessuno dice nulla, che le notizie
non hanno avuto ancora nessuna eco e nessun amministratore ha preso
la parola per tranquillizzare la popolazione, anche perché il
pericoloso mix di sostanze tossiche, di cui si paventa il rischio
che possa inquinare le acque dell'acquedotto di Aosta, è un fatto
serio, che deve essere posto sotto il massimo controllo. Sarebbe
preoccupante se l'Amministrazione regionale fosse all'oscuro di
tutto! Sono stati spesi 40 miliardi di lire e l'inquinamento
continua, con il rischio che l'acqua che esce dai nostri rubinetti
ci avveleni!
Spero che da parte del Governo regionale, oltre al monitoraggio
predisposto dall'ARPA, siano state programmate, a tutela della
salute pubblica, misure valide per fronteggiare celermente
eventuali rischi di contaminazione delle acque dell'acquedotto
aostano. Ho presentato questa interpellanza proprio per sapere se
l'Assessore è a conoscenza di questo rapporto e della situazione
dell'area e, alla luce del paventato rischio di inquinamento delle
acque, quali sono gli intendimenti in merito alle azioni da
intraprendere al fine di tutelare la salute pubblica.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Con riferimento alle domande poste si
ritiene di dover precisare, in via preliminare, che le operazioni
effettuate all'interno dell'ex area Cogne non sono in relazione
alle definizioni riportate nel decreto ministeriale n. 471/1999 di
bonifica ma, come giustamente ha ripreso la Consigliera Squarzino -
di messa in sicurezza permanente.
La bonifica presuppone l'adozione di misure atte ad eliminare le
fonti di inquinamento e le sostanze inquinanti, o a ridurre le
concentrazioni delle sostanze inquinanti presenti nel sottosuolo,
nelle acque superficiali o nelle acque sotterranee ad un livello
uguale o inferiore ai valori di concentrazione e limiti stabiliti
dalle normative. La messa in sicurezza permanente, invece,
presuppone l'adozione di interventi atti ad isolare le fonti
inquinanti rispetto alle matrici ambientali circostanti, qualora le
fonti di inquinamento siano costituite da rifiuti stoccati per i
quali non sia possibile procedere alla rimozione degli stessi,
integrati da apposite misure di sicurezza, piani di monitoraggio e
di controllo della concentrazione di inquinanti residui nel
sottosuolo, nelle acque superficiali o nelle acque sotterranee.
Le attività svolte all'interno delle aree suindicate sono
riconducibili pertanto non ad operazioni di bonifica, ma di messa
in sicurezza permanente, operazioni che non determinano
l'eliminazione dell'eventuale inquinamento presente, ma dovrebbero
consentire la mitigazione di tali fenomeni attraverso una forma di
segregazione dei rifiuti, che erano causa dell'inquinamento
medesimo. È opportuno però precisare che tale mitigazione è
avvenuta attraverso una ricopertura superficiale dell'area
interessata dalla presenza di rifiuti, ma non del sottofondo in cui
gli stessi erano depositati, per evidenti motivi di ordine
tecnico.
Ciò premesso, si fa presente che, sin dal 1999, sono stati
regolarmente effettuati controlli analitici da parte della
Direzione del Corpo forestale della Valle d'Aosta sui diversi pozzi
piezometrici realizzati sia all'interno delle aree interessate alle
operazioni di messa in sicurezza, che in quelli posizionati in aree
limitrofe, tutti compresi. Tali controlli hanno interessato anche i
pozzi destinati all'emungimento di acqua per l'acquedotto di Aosta
e i relativi dati non hanno evidenziato il superamento dei limiti
delle concentrazioni massime ammissibili, previste dalle
disposizioni vigenti in materia di tutela delle acque destinate al
consumo umano. Per quanto sopra, si rinvia ad un documento redatto
dal Direttore del Corpo forestale della Valle d'Aosta in data 30
gennaio 2003 e ai relativi allegati.
Rispetto al documento trasmesso da "Vallée d'Aoste Structure",
faccio un veloce riepilogo della tempistica. Il documento è stato
trasmesso al Presidente della Regione, agli Assessorati sanità e
industria, al Sindaco del Comune di Aosta, da "Vallée d'Aoste
Structure" in data 1° ottobre, pervenuto in data 2 ottobre, in cui,
in allegato, veniva trasmessa la relazione pervenuta dalla
"Montgomery Watson Harza".
Immediatamente ci si è attivati a livello informale con ARPA per
avere indicazioni di tipo tecnico, che hanno portato, in data 11
ottobre, ad incaricare formalmente - con nota del Caposervizio
dell'Assessorato alla sanità - il Direttore generale dell'ARPA di
formulare un parere tecnico in merito alle risultanze delle
indagini analitiche effettuate sulle acque di falda.
In data 11 ottobre identica indicazione scritta è stata data al
Responsabile del Servizio di igiene e sanità pubblica, a firma del
Caposervizio; in data 15 ottobre, il Presidente della Regione
Viérin chiedeva agli Assessorati sanità e industria e al Sindaco
del Comune di Aosta di relazionare in merito a questa tematica
delicata; in data 25 ottobre, veniva effettuato un incontro
globale, alla presenza dei funzionari tecnici del collega Ferraris,
del sottoscritto, per avere certezza della situazione, e in data 6
novembre, il Caposervizio ribadiva quanto era risultato
dall'incontro, cioè invitava il Direttore generale dell'ARPA a
disporre una campagna di monitoraggio della qualità delle acque
nelle zone della piana di Aosta, a monte e a valle delle aree
interessate dalle operazioni di messa in sicurezza suindicate,
oltre che interessate dalla presenza dello stabilimento industriale
"Cogne", con invito a trasmettere allo scrivente una relazione
dettagliata sulle risultanze della
medesima…
(interruzione della Consigliera Squarzino Secondina, fuori
microfono)
… lo scrivente è il Caposervizio
dell'Assessorato alla sanità che faceva riferimento all'incontro
del 25 ottobre: con l'occasione si chiede alla società "Vallée
d'Aoste Structure" di mettere a disposizione dell'Amministrazione
regionale, dell'ARPA e della società "Cogne Acciai Speciali" la
documentazione riportante le risultanze su tutte le indagini
effettuate sull'acqua di falda dall'inizio dei lavori di messa in
sicurezza dell'ex area a servizio dello stabilimento "Cogne" ad
oggi, perché nessuno degli enti interessati era a conoscenza delle
analisi interne che "CAS" faceva per conto suo, secondo i contenuti
della convenzione a suo tempo stipulata con l'Amministrazione
regionale. Per cui, per rispondere, ci si è attivati
immediatamente, ma ci si è resi conto che la materia è complessa,
notevolmente complessa; è una problematica che ha origini storiche
datate - direi - e l'incarico affidato ad ARPA ha un'importanza
fondamentale, in quanto ci si rende conto che fare un'analisi
sull'intera piana di Aosta…
(nuova interruzione della Consigliera Squarzino Secondina,
fuori microfono)
… il tempo non siamo stati in grado
di quantificarlo perché, ad oggi, l'ARPA sta verificando le
soluzioni tecniche.
Di certo posso dire che tutti i controlli fatti dalla Direzione
del Corpo forestale dello Stato, dal 1999 ad oggi, nei piezometri
hanno rilevato un'assenza totale di superamento dei limiti. Il
Comune di Aosta ha effettuato tramite ARPA - ma l'ARPA, in questo
caso, agisce nelle vesti di laboratorio di analisi tout court e non
di ente strumentale dell'Amministrazione regionale, come nel caso
dello studio che le abbiamo affidato - delle analisi sulle acque,
dalle quali non ha rilevato concentrazioni di inquinanti superiori
ai valori consentiti dalla legge, cioè il DPR n. 236/1988.
Non ha pertanto adottato alcun provvedimento e continua a
monitorare la qualità delle acque, avvalendosi anche di una
convenzione con l'Università di Torino. Questo è lo stato
dell'arte, per dire che sotto l'aspetto puramente sanitario e di
controllo della qualità dell'acqua è di tutta evidenza che, se ci
fosse il minimo pericolo di superamento dei livelli inquinanti,
d'ufficio si provvederebbe a togliere dal circuito dell'acquedotto
del Comune di Aosta questo tipo di acqua, come si fa regolarmente
in tutta la regione.
Per quanto concerne la domanda di fondo - che è poi quella che
avete posto entrambi - quali sono le eventuali origini delle
sostanze inquinanti nelle falde acquifere, non siamo assolutamente
in grado, oggi, di dare una risposta e la risposta sarà comunque
che perverrà dopo un'analisi dettagliata di tutte le falde
acquifere della piana di Aosta. Vi immaginate la difficoltà di
un'operazione di questo genere! Il problema è all'attenzione di
tutti gli assessorati competenti, di intesa con il Comune di Aosta,
e viene seguito con estrema attenzione.
Président
La parole à la Conseillère Squarzino
Secondina.
Squarzino (PVA-cU)
Credo che la risposta dell'Assessore
si sia concentrata essenzialmente - giustamente, dal suo punto di
vista, in quanto Assessore alla sanità - sul punto della qualità
dell'acqua potabile: ha ricordato che dal 1999 ci sono controlli
analitici sui pozzi da cui viene pompata l'acqua per la città di
Aosta e ci riferisce che non sono stati superati i limiti massimi
previsti dalla legge. Vorrei ricordare che, giustamente, ha parlato
di "limiti massimi previsti dalla legge", che è proprio il limite
oltre il quale l'acqua non è più bevibile. È anche vero che, dalle
informazioni che abbiamo, il Comune di Aosta vorrebbe attivare in
particolare un pozzo, quello con l'acqua meno inquinata e con le
caratteristiche organolettiche migliori, ma intanto c'è da capire
se c'è un inquinamento nella falda sottostante, prima o poi questa
acqua va in circolo, anche dove ci sono i pozzi!
La domanda importante da fare, più che all'Assessore, a tutte le
forze politiche, soprattutto a quelle che sono nel Comune di Aosta,
è la seguente: è possibile che in una regione così ricca d'acqua,
per dare acqua potabile alla città di Aosta si utilizza la falda
acquifera che si trova nella zona più inquinata della Valle? Questa
è la domanda da fare fortemente. Sono partiti, da pochi giorni, gli
incontri per ricordare che il 2003 è l'anno dell'acqua dolce; credo
che il risultato migliore di questa campagna pubblicitaria sarebbe
che la città di Aosta avesse finalmente nel proprio acquedotto
acqua dolce presa in montagna, altrove, non nella zona più
inquinata della Valle!
Ora io capisco che l'Assessore alla sanità abbia risposto come
ha risposto, perché il suo compito era quello! Però io ho rivolto
l'interpellanza alla Giunta nel suo complesso, perché ci sono
alcuni problemi che non sono dell'Assessore alla sanità, ma sono di
altri Assessori, e giustamente l'Assessore alla sanità ricordava
che nell'incontro più globale è stato coinvolto anche l'Assessore
all'industria. Infatti, secondo noi, c'è un altro fatto
incontrovertibile, oltre a quello dell'opportunità di pescare acqua
dolce per la città di Aosta da altre parti, che non da questa zona
inquinata, e cioè, come dice la relazione - fra l'altro, molto
chiara in questo punto - le sostanze inquinanti della falda, quelle
trovate in particolare in quei due piezometri che ho ricordato,
arrivano da punti ben precisi. Se prendiamo questa relazione, là
dove si parla del piezometro MW4, si legge che
"la presenza di
cloruri, solfati, nitrati, nichel e cromo, indica una chiara
provenienza della contaminazione dell'acquifero da soluzioni acide
derivanti dai trattamenti di decapaggio nella zona di piezometro
MW4".
Inoltre,
"possibili contaminazioni provengono da una
vasca esterna all'area bonificata contenente soluzione di metalli
pesanti in alte concentrazioni, come dimostra il fatto che
oscillazioni di concentrazioni di cromo, registrato nel piezometro
S1, sono correlate con corrispondenti svuotamenti o riempimenti
della vasca di stoccaggio delle acque".
Si sono fatte le bonifiche ma, tutto attorno all'area messa in
sicurezza, persiste una situazione inquinante, che annulla o
vanifica il lavoro costoso - lo ricordava prima il collega Lanièce
- dell'ordine di decine di miliardi, lavoro predisposto per mettere
in sicurezza aree, destinate a cosa? Questo è l'altro punto
interessante. Queste aree non sono destinate a rimanere lì
improduttive, ma sono aree destinate a diventare pépinière, a
diventare sede di insediamenti artigianali. Ora, le due aree,
quella della "CAS" e quella dell'area messa in sicurezza, si
intersecano a tal punto che l'una quasi entra nell'altra, portando
i suoi materiali inquinanti! Come è possibile allora accettare la
presenza di fonti inquinanti adiacenti alle zone messe in
sicurezza? Se non ci si preoccupa di pretendere dalla "CAS" il
rispetto delle norme che tutelano l'ambiente e la salute dei
cittadini, come si può presentare appetibile l'area ex Cogne per
insediamenti produttivi?
Questa situazione di contaminazione esiste per quanto riguarda i
cumuli di materiale lasciati all'area aperta, accanto ad un luogo
di possibile insediamento vicino alla zona "S6" - basta guardare la
cartina -; per quanto riguarda la zona di decapaggio e quella del
vascone "CAS", accanto ad altrettante aree bonificate di possibile
insediamento. Esiste quindi una priorità, e questa è la seconda
priorità che voglio sottolineare oltre a quella dell'acqua per la
città di Aosta, cioè ottenere che la "CAS" ottemperi alle norme di
sicurezza.
Se non vengono asfaltati i piazzali in cui si depositano le
polveri, queste, con l'acqua, percolano nel suolo sottostante e
inquinano la falda. Se non vengono perfezionate le tecniche del
decapaggio e dello stoccaggio, che in questi anni hanno evidenziato
la loro pericolosità, non si eliminano le fonti altamente
inquinanti! È importante che ci sia un'industria che occupi 800
persone, ma non si può accettare che questo avvenga a scapito della
salute degli operai, della popolazione e della qualità
dell'ambiente!
Pertanto, la seconda priorità che emerge da questo studio, è la
necessità che le autorità competenti, i vari soggetti che
l'Assessore ha elencato, soggetti che si sono attivati velocemente
per analizzare l'acqua dei pozzi da cui Aosta attinge per la
potabilità, attivino, con altrettanta celerità e serietà,
un'operazione per verificare che all'interno della "CAS" siano
ottemperate le norme di sicurezza, altrimenti, se guardate la
pianta della zona, vedete che le due zone, quella resa in bonifica
che sarà oggetto di insediamento di pépinière, e la zona della
"CAS" sono l'una dentro l'altra! Come è possibile allora rendere
appetibile una zona per gli insediamenti artigianali e industriali,
se accanto non bonifichiamo e non rendiamo in sicurezza la fonte
principale dell'inquinamento attuale della falda acquifera?
Président
La parole à l'Assesseur à la santé, au
bien-être et aux politiques sociales, Vicquéry, pour une
précision.
Vicquéry (UV)
Per supplemento di informazione. Quella che
è stata individuata dal rapporto come possibile fonte di
inquinamento è il decapaggio che è stato chiuso in contemporanea
con la relazione stessa. Questo non significa che tutto quanto
riguarda "CAS" è assolutamente di competenza "CAS", non vi è ombra
di dubbio sotto questo punto di vista!
Président
La parole au Conseiller Lanièce.
Lanièce (SA)
Dopo la replica della collega Squarzino non
è che ci sia molto da dire, è stata molto esaustiva, per cui non
posso che concordare con quanto ha detto. Prendo atto della
risposta fornita dall'Assessore - che invito a seguire con
attenzione questa vicenda - al fine di garantire la massima
sicurezza e la tutela della salute pubblica per quanto riguarda le
acque dell'acquedotto, e a cercare di scoprire, al più presto, la
provenienza di questi fattori inquinanti, in modo da poterli
eliminare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK