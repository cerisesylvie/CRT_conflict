Consiglio Regionale della Valle d'Aosta - Oggetto del Consiglio n. 474 del 7 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 474 del 7 aprile 2021 - Resoconto
OGGETTO N. 474/XVI - D.L. n. 13: "Legge di manutenzione
dell'ordinamento regionale per l'anno 2021".
Bertin (Presidente) -
Punto 4 all'ordine del giorno. Si
esamina il nuovo testo predisposto dalla I Commissione, che
comprende anche un emendamento della V Commissione. Per la
relazione il Presidente della I Commissione, a nome anche delle
altre commissioni, poiché l'atto è stato esaminato da tutte le
commissioni. Il consigliere Restano si è prenotato.
Restano (VdA Unie) -
Tocca al Presidente della I
Commissione presentare questo disegno di legge che ha visto
collaborare tutte le Commissioni insieme al Governo regionale, ma
soprattutto insieme agli uffici, perché si tratta di una legge di
manutenzione dell'ordinamento regionale per l'anno 2021. In effetti
è finalizzato alla manutenzione periodica del sistema normativo
regionale e modifica venticinque leggi regionali afferenti ambiti
diversi e si compone di ventisei articoli distinti per settori di
intervento. Il filone seguito è quello di non mutare radicalmente
la disciplina legislativa vigente e di apportare modifiche
necessarie, volte a migliorare la comprensione del testo e/o
coniugare meglio le varie leggi in vigore con le nuove normative
con le quali in qualche modo hanno un collegamento.
Si tratta quindi di un disegno di legge prevalentemente di
modifiche proposte dagli uffici, come ho detto prima. Abbiamo
seguito un metodo di lavoro per cui ogni Commissione ha esaminato
gli articoli di rispettiva competenza e dove l'ha ritenuto
necessario ha apportato le modifiche del caso. La II Commissione si
è riunita quattro volte, mentre le altre Commissioni si sono
riunite una volta cadauna e poi al termine ci si è riuniti una
volta per l'approvazione del testo e per l'approvazione degli
emendamenti.
Trattandosi di modifiche prevalentemente tecniche con poco
apporto politico, io propongo al Consiglio di dare per letta la
relazione e mi soffermerei invece su quegli articoli del disegno di
legge che ritengo abbiano una valenza più politica. La relazione,
che devo dire è estremamente tecnica, è stata predisposta dalla
segreteria della I Commissione in maniera accurata e dettagliata e
per questo li ringrazio.
Per quanto riguarda invece gli articoli di maggior rilievo e
portata per la popolazione, mi soffermerei su alcuni. Cerco di
concentrare la vostra attenzione sull'articolo 2, "Interventi
regionali a favore di una fondazione per la valorizzazione e la
divulgazione del patrimonio musicale tradizionale e per lo sviluppo
e la diffusione della cultura musicale". Questo articolo modifica
l'articolo 6 della legge n. 8 del 1992, al fine di ridefinire il
criterio per l'erogazione del contributo ivi previsto a favore
della Fondazione Maria Ida Viglino, a titolo di concorso al
finanziamento delle relative attività. La disposizione vigente,
come modificata dall'articolo 7 comma 1 della legge regionale n. 3
del 2020, prevede che il contributo sia erogato in misura non
superiore al 90 percento dell'ammontare della spesa per il
personale sostenuta nell'esercizio precedente e comunque entro i
limiti degli stanziamenti di bilancio. Pur continuando a
determinare l'importo massimo del contributo in base all'ammontare
della spesa per il personale, la modificazione proposta prevede al
comma 1 di commisurarlo non alla spesa sostenuta nell'esercizio
precedente, bensì alla spesa prevista in sede di approvazione del
bilancio di previsione dell'esercizio finanziario in corso,
consentendo di anticipare i tempi per l'erogazione dei contributi.
Al fine di assicurare la massima trasparenza nella determinazione
della predetta spesa, il comma 2 che proponiamo propone di inserire
all'articolo 6 della legge n. 8 1992 il comma 1bis, che prevede
l'obbligo per la fondazione di comunicare all'Amministrazione
regionale, prima dell'approvazione del predetto bilancio
preventivo, il piano del fabbisogno del personale, in modo da
consentire la formulazione di eventuali rilievi. Quanto sopra, come
detto, per addivenire a un contenimento della spesa pubblica in
linea come viene già fatto con altre amministrazioni pubbliche.
L'articolo 6 riguarda la modifica della legge regionale n. 32
del 2001: "Finanziamenti regionali per l'effettuazione del servizio
di soccorso sulle piste di sci di discesa". L'articolo 6 aggiunge
all'articolo 5 della legge n. 32 del 2001 il comma 2ter secondo
cui, limitatamente alla stagione invernale 2020/2021, cioè quella
che abbiamo appena chiuso, per la liquidazione della spesa non
rilevano le soglie minime previste dalla legge relative al periodo
di funzionamento e alla percentuale di percorribilità delle piste.
Questo perché, vista la pandemia, la norma prevedeva di avere
almeno il 50 percento del chilometraggio delle piste complessive
battuto e un certo periodo di apertura; considerato il periodo
pandemico non abbiamo volutamente battuto tutte le piste, quindi
non si raggiunge il 50 percento e neppure il periodo di tempo di
apertura.
Ciò detto, il servizio erogato dagli impianti a fune è stato
fondamentale per l'attività sportiva dei nostri ragazzi, per
mantenere un minimo di turismo, quello che il periodo pandemico ci
permetteva e quindi mandando anche in rosso i conti degli impianti
a fune. Per questo si è deciso, e spero che lo si faccia
all'unanimità, di andare incontro alle nostre società per dare un
contributo al fine della battitura piste. Quindi un'attenzione
particolare al mondo dello sci, al mondo del turismo che ha offerto
un servizio alla Valle d'Aosta in questo difficile periodo.
L'articolo 7 modifica l'articolo 4 della legge n. 8 del 24
giugno 2002, "Disciplina dei complessi ricettivi all'aperto e norme
in materia di turismo itinerante. Abrogazione della legge regionale
n. 34 del 1980". La disposizione vigente prevede al comma 2bis che
i complessi ricettivi all'aperto non sono equiparabili alle
costruzioni e non sono soggetti al rilascio del titolo abitativo di
tipo edilizio ai sensi della normativa urbanistica vigente; tra le
altre, anche le case mobili. Al fine di superare criticità
interpretative l'articolo 7 modifica il predetto comma 2bis
dell'articolo 4 della legge n. 8 del 2002, introducendo una
definizione delle dimensioni massime che non deve possedere la
fattispecie di allestimento mobile, cioè la casa mobile. Dette
dimensioni massime corrispondono a metri quadri 25 nel caso di un
vano e metri quadri 35 nel caso di due vani, che differiscono
pertanto da quelle minime previste dalla normativa statale per le
abitazioni o strutture a carattere residenziale, che corrispondono
a metri quadri 28 nel caso di un vano e 38 nel caso di due vani.
Con questo articolo si intende risolvere un problema reale e
pratico in vista del prossimo futuro e della prossima stagione
turistica, andando incontro a quelli che sono i prodotti offerti
dal mercato per quanto riguarda le case mobili, ma soprattutto a
quelle che sono le caratteristiche morfologiche del nostro
territorio e delle nostre attività ricettive che abbiamo preso in
esame con questo articolo.
L'articolo 8 modifica l'articolo 13 della legge regionale n. 2
del 2003, "Tutela e valorizzazione dell'artigianato di tradizione",
che disciplina le botteghe scuola. Nella formulazione vigente
l'articolo 13 della legge n. 2 del 2003 prevede al comma 1 che la
Regione promuova i corsi di formazione teorica e pratica per
l'apprendimento delle tecniche di produzione di oggetti
dell'artigianato di tradizione, purché siano effettuati presso
imprese artigiane iscritte all'albo delle imprese artigiane o
presso le cooperative iscritte al registro regionale degli enti
cooperativi che esercitano le attività di produzione artigianali
tipiche tradizionali della regione. Detti corsi sono finalizzati a
consentire la partecipazione all'esperienza lavorativa e alla vita
di bottega, secondo quanto previsto dall'articolo 13 della legge
regionale 2 del 2003, a giovani particolarmente dotati e motivati.
Il comma 1 modifica il comma 1 dell'articolo 13, ampliando la
modalità di possibile effettuazione dei predetti corsi attraverso
la previsione che gli stessi possano essere svolti anche presso
sedi messe a disposizione da soggetti terzi. Il comma 2 modifica
invece il comma 2 dell'articolo 13 sostituendo la parola "giovani"
con la parola "soggetti", in modo da ampliare la platea dei
beneficiari delle attività delle botteghe scuola, infatti per
giovani si intendono solo i soggetti non superiore a 35 anni. Con
questo articolo si vuole permettere ai maestri artigiani di
trasmettere il loro sapere agli allievi, che non sono solo gli
allievi con età inferiore ai 35 anni, perché in questo periodo
pandemico noi lo intendiamo anche come un'opportunità di lavoro da
offrire a tutta la popolazione valdostana che vuole cimentarsi in
questa difficile e particolare attività.
L'articolo 11 modifica l'articolo 3 della legge n. 18 del 2008,
"Interventi regionali per lo sviluppo dello sci nordico". Individua
gli interventi per i quali è prevista la concessione di contributi
regionali, tra i quali sono compresi la realizzazione e
l'adeguamento dei tracciati, l'acquisto e l'installazione di
sistemi di innevamento programmato al servizio delle piste, nonché
la realizzazione di sistemi di produzione e stoccaggio della neve,
snow farm
, l'acquisto di segnaletica e di pannelli
informativi, l'acquisto di veicoli battipista, di motoslitte e la
messa in sicurezza dei tracciati. Il comma 1 inserisce al comma 1
dell'articolo 3 della legge n. 18 del 2008 la lettera dter, che
include nei predetti interventi anche la realizzazione dei sistemi
integrati di bigliettazione, necessari per migliorare l'offerta del
settore dello sci nordico quale ausilio tecnologico indispensabile
per permettere l'acquisto
on line
e la gestione integrata
dei dati di tutti i comprensori sciistici valdostani. Anche in
questo caso, come l'articolo citato in precedenza, è un'attenzione
al mondo dello sci che in questo periodo pandemico ha offerto un
servizio alla popolazione e a quei pochi turisti che sono venuti in
Valle d'Aosta, ma soprattutto ha offerto un servizio ai giovani
permettendo loro di praticare sport all'aperto e di prevenire
quelle malattie psicologiche di cui tanto si è parlato. Questa è
forse la vera prevenzione.
Mi sembra che l'attività dello sci alpinismo e dello sci nordico
in questo periodo abbia dato un valore aggiunto alla nostra
regione, infatti vi è stato un incremento del 40 percento
dell'attività e per tale ragione questo Consiglio rivolge a queste
attività una particolare attenzione.
L'articolo 14 inserisce, dopo l'articolo 3 della legge n. 3 del
2011, "Disposizioni in materia di autonomia funzionale e nuova
disciplina dell'organizzazione amministrativa del Consiglio
Regionale della Valle d'Aosta. Abrogazione della legge regionale n.
26 del 1991 (Ordinamento amministrativo del Consiglio regionale),
inserisce l'articolo 3bis e introduce al comma 1 il Comitato
paritetico di controllo e valutazione dei risultati delle politiche
regionali, composto da sei consiglieri regionali, in modo da
garantire la presenza paritaria della maggioranza e delle
minoranze, nominato dal Consiglio regionale con votazione a
scrutinio palese su proposta del Presidente sentita la Conferenza
dei Capigruppo. Ai sensi del comma 2, il Comitato si avvale, per lo
svolgimento delle sue funzioni, di un apposito ufficio interno di
supporto specialistico a carattere giuridico e amministrativo.
L'Ufficio di Presidenza garantisce il necessario supporto
organizzativo e finanziario per l'espletamento delle funzioni del
Comitato. Il comma 3 demanda al regolamento interno del Consiglio
la definizione degli strumenti e delle modalità di esercizio della
funzione di controllo e valutazione dei risultati delle politiche
regionali.
Si tratta di un importante articolo che permette al Consiglio di
riappropriarsi di alcune funzioni proprie, quali la valutazione
analitica e di sostanza delle norme che il Consiglio produce. Si
tratta quindi di valutare le norme che il Consiglio propone e
approva, per poi eventualmente arrivare a una loro modifica
legislativa per migliorare quelli che sono gli atti prodotti, ma
soprattutto l'efficacia degli atti sulla popolazione. Si tratta di
un'attività di indirizzo e coordinamento che permetterà di rendere
più efficaci ed efficienti le norme che noi produciamo.
L'articolo 17 modifica il comma 1 dell'articolo 2 della legge n.
8 del 2016, "Disposizioni in materia di promozione degli
investimenti", secondo cui la Regione valorizza le strategie e i
progetti di imprese industriali medie e grandi che realizzino
ricadute positive in termini di produzione, innovazione e
occupazione nel territorio regionale, con particolare riguardo alla
specializzazione intelligente del sistema produttivo, espungendo il
riferimento alla necessaria dimensione media o grande delle
predette imprese. La modificazione adatta la legislazione alle
indicazioni fornite dall'Unione Europea circa la necessità di
sostenere le attività di ricerca e sviluppo, estendendo l'ambito di
applicazione della legge regionale per la promozione del sistema
produttivo locale caratterizzato dalla presenza di piccole imprese
e per la ricerca di nuove soluzioni connesse al mutato scenario
socioeconomico, nel rispetto delle aree tematiche della strategia
di specializzazione intelligente regionale.
Anche in questo caso si è voluta fare una scelta ben precisa,
considerate le caratteristiche della nostra regione e del tessuto
produttivo che è caratterizzato da imprese molto piccole rispetto a
quello che è lo scenario europeo. Si è voluto adattare la nostra
norma andando incontro al tessuto imprenditoriale senza attendere i
tempi delle leggi europee, che a ben dire forse non sappiamo mai
neanche se arriveranno a prendere in considerazione delle imprese
delle dimensioni di quelle che interessano la nostra regione.
Quindi è un passo avanti che le imprese si aspettavano da tempo e
che andava fatto, al di là del periodo pandemico.
L'articolo 19 modifica l'articolo 6 della legge regionale n. 18
del 2016, "Disposizione per l'armonizzazione della legge n. 107 del
2015. Riforma del sistema nazionale di istruzione, formazione e
deroga per il riordino delle disposizioni legislative vigenti con
l'ordinamento scolastico della Valle d'Aosta". Il comma 1
dell'articolo 6 della legge regionale n. 18 del 2016, rubricato in
"prove di conoscenza linguistica", prevede che entro tre mesi
dall'entrata in vigore della legge l'Assessore regionale competente
in materia di istruzione definisca con proprio decreto tipologie e
modalità per l'effettuazione delle prove di conoscenza della lingua
francese e inglese, di cui all'articolo 5 del decreto 44 del 2016.
Questo ultimo articolo prevede che, in considerazione del sistema
scolastico bi/plurilingue della regione, nelle istituzioni
scolastiche della Valle d'Aosta si svolga, in aggiunta alle prove
INVALSI di cui al decreto n. 286 del 2004 previste per il restante
territorio nazionale, una prova di conoscenza della lingua francese
e inglese, secondo le modalità definite dalla Regione e che sia
introdotta a partire dalla scuola primaria l'insegnamento in lingua
inglese di discipline non linguistiche con modalità CLIL.
L'articolo 19 in esame modifica l'articolo 6 della legge n. 18
del 2016, introducendo il comma 1bis, secondo cui la prova di
lingua tedesca si sostituisce a quella di lingua inglese nelle
scuole primarie e secondarie di primo grado della comunità walser
facenti parte dell'istituzione scolastica dell'Unité des Communes
valdôtaines walser e Mont Rose, sulla base di quanto previsto
dall'articolo 40bis dello Statuto speciale per la Valle d'Aosta,
secondo cui le popolazioni di lingua tedesca dei Comuni della Valle
del Lys individuati con legge regionale hanno diritto alla
salvaguardia delle proprie caratteristiche e tradizioni
linguistiche e culturali. Alle popolazioni di cui al primo comma è
garantito l'insegnamento della lingua tedesca nelle scuole,
attraverso gli opportuni adattamenti alle necessità locali. Il
successivo comma 1ter prevede inoltre che la prova di conoscenza
della lingua tedesca si aggiunga in via facoltativa a quella di
conoscenza della lingua inglese nelle scuole secondarie di secondo
grado che prevedono nel proprio programma di studi l'insegnamento
della lingua tedesca.
Con questo articolo andiamo a valorizzare il particolarismo
linguistico della Regione autonoma Valle d'Aosta e quindi anche la
nostra autonomia. Non è un obbligo per la scuola secondaria di
secondo grado, ma è una scelta che quindi va intesa come
un'opportunità che questo Consiglio vuole dare e quindi acquisisce
un ulteriore valore aggiunto; si tratta di una precisa scelta di
campo che intende valorizzare il nostro particolarismo
linguistico.
L'articolo 22 modifica il comma 1 dell'articolo 15 della legge
regionale n. 5 del 2020, "Ulteriori misure urgenti per il sostegno
per le famiglie, lavoratori e imprese connesse all'emergenza
epidemiologica da Covid-19", secondo cui le disposizioni
dell'articolo 20 comma 5bis della legge regionale n. 17 del 2016,
"Nuove discipline degli aiuti regionali in materia di cultura e di
sviluppo rurale", si applicano a decorrere dal primo gennaio
2021.
L'articolo 20 comma 5bis della legge regionale n. 16 del 2017
prevede che coloro che risultano debitori di somme concesse alla
Regione, anche per il tramite dell'agenzia regionale per le
erogazioni in agricoltura, AREA VdA, a titolo di anticipo di alcuni
aiuti previsti dal programma di sviluppo rurale 2007-2013,
2014-2020 per le campagne agrarie 2007-2008-2009 e per le campagne
2015-2016, non possano beneficiare degli aiuti di cui alla legge n.
17 del 2016. Per poter accedere agli aiuti i beneficiari possono
tuttavia richiedere che la somma prevista a titolo di aiuto a fondo
perduto sia in tutto o in parte introitato in commutazione di
incasso dalla Regione o autorizzando, ai sensi dell'articolo 1269
del Codice civile, la Regione stessa a liquidare la somma prevista
a titolo di aiuto in tutto o in parte in favore di AREA VdA.
L'articolo 22 proposto differisce ulteriormente sino al primo
gennaio 2022 la data a partire dalla quale trovano applicazione le
predette disposizioni. Si prosegue in questo caso con un'attenzione
al mondo agricolo, consentendo ancora per un anno di usufruire di
queste agevolazioni anche alle imprese agricole che sono state
negli anni che ho citato in difficoltà, permettendo quindi di
utilizzare questi fondi per andare a coprire il debito che avevano
verso la Regione o verso l'AREA.
Presidente -
Con l'illustrazione della relazione fatta
dal consigliere apriamo la discussione generale. Qualcuno intende
intervenire? Non vedo richieste di intervento. Chiudo la
discussione generale.
Ci sono delle repliche? Non vedo richieste, pertanto passiamo
all'esame dell'articolato della legge e al voto degli stessi.
Come abbiamo evidenziato in precedenza, le modalità di
svolgimento di questo Consiglio sono miste, pertanto anche la
votazione: per i consiglieri presenti in aula il voto sarà come
sempre espresso in modo elettronico in aula e con successiva
chiamata dei consiglieri presenti in remoto che voteranno su
chiamata.
Esaminiamo, come detto, il testo prodotto dalla I Commissione e
iniziamo dall'articolo 1. Non vedo richieste di intervento,
pertanto possiamo mettere in votazione l'articolo 1. La votazione è
aperta. Invito il collega Segretario a collegarsi con i Consiglieri
presenti via
zoom
.
Appello nominale dei consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Mi astengo.
Presidente -
La votazione è chiusa.
Esito della votazione:
Presenti: 35
Votanti           
: 21
Favorevoli: 21
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Rollandin, Sammaritani,
Spelgatti, Planaz)
Il Consiglio approva.
Posso dare lo stesso risultato per l'articolo 2? Stesso
risultato. Articolo 3, stesso risultato. Articolo 4, stesso
risultato. Articolo 5, stesso risultato. Articolo 6, stesso
risultato. Articolo 7, stesso risultato. Articolo 8, stesso
risultato. Articolo 9, stesso risultato. Articolo 10, stesso
risultato. Articolo 11, stesso risultato. Articolo 12, stesso
risultato. Articolo 13, stesso risultato. Articolo 14, stesso
risultato. Articolo 15, stesso risultato. Articolo 16, stesso
risultato. Articolo 17, stesso risultato. Articolo 18, stesso
risultato. Articolo 19, stesso risultato. Articolo 20, stesso
risultato. Articolo 21, stesso risultato. Articolo 22, stesso
risultato. Articolo 23, stesso risultato. Articolo 24, stesso
risultato. Articolo 25, stesso risultato. Articolo 26, stesso
risultato.
Passiamo adesso al voto della legge nel suo insieme. La
votazione è aperta. Invito il collega Segretario a collegarsi con i
consiglieri presenti via zoom.
Appello nominale dei consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Astenuto.
Presidente -
La votazione è chiusa.
Esito della votazione:
Presenti: 35
Votanti: 21
Favorevoli: 21
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Rollandin, Sammaritani,
Spelgatti, Planaz)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK