Consiglio Regionale della Valle d'Aosta - Oggetto del Consiglio n. 889 del 23 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 889 del 23 settembre 2021 - Resoconto
OGGETTO N. 889/XVI - Approvazione di mozione: "Attuazione di
interventi annuali di manutenzione e integrazione della segnaletica
del tratto di Alta Via n. 2 tra Champorcher e Donnas".
Bertin (Presidente) -
Punto n. 50. Per l'illustrazione,
consigliere Brunod ne ha facoltà.
Brunod (LEGA VDA) -
Preso atto che diverse persone
appassionate di trekking e del mondo outdoor ed anche atleti che
hanno brillato nell'ultima edizione del Tor des Glaciers durante
l'estate hanno fatto presente ed evidenziato che ci sono diverse
criticità nel tratto di Alta Via n. 2, compreso tra Champorcher e
Donnas e più precisamente sulle tappe 13 e 14, la 13 che da
Champorcher va al Crest di Pontboset e la 14 che dal Crest di
Pontboset porta a Donnas.
In modo particolare i punti più critici sono quelli della
discesa dal Col Fricolla, una discesa molto tecnica su pietraia che
porta verso Brenve e di conseguenza verso il Crest, dove vi è poca
segnaletica sulle pietre e quindi andrebbe integrata.
Inoltre un altro punto molto critico è la parte che vada da
Retempio a Vallesomma al Colle Pousseuil dove vi è pochissima
traccia del sentiero fino al colle e la discesa dal colle è molto
difficoltosa per via della quasi assenza del sentiero.
Inoltre, non fa parte dell'Alta Via n. 2 ma sono state
riscontrate delle criticità anche nel tratto per arrivare al
rifugio Alpe Bonze, un rifugio ristrutturato nel 2015, che è stato
dato in gestione per alcuni anni e attualmente è in cerca di
gestori perché ci sono delle criticità. Quindi anche questo aspetto
non è da sottovalutare.
Constatato che gli abitanti titolari di attività ricettive
situate nei pressi del tratto di Alta Via citata confermano che
purtroppo negli anni tale percorso sia stato poco manutenuto,
valorizzato e promosso rispetto ad altre parti della Alta Via n. 1
e 2; verificato che tali itinerari dell'Alta Via n. 1 e 2 sono
percorsi di competenza e interesse regionale; preso atto che
attraverso la delibera di Giunta regionale n.1092 del 30 agosto
2021 è stato approvato il protocollo d'intesa tra la Regione e VDA
Trailer relativo all'edizione 2021 del Tor e competizioni
correlate, dove dai vari punti del protocollo si apprende che la
Regione s'impegna a prestare le seguenti attività:
punto D: fornire a VDA Trailer ogni informazione riguardante
l'offerta turistica regionale legata al trekking sulle Alte Vie
della Valle d'Aosta quale proposta turistica sportiva ed
escursionismo praticabile durante tutta l'estate e qualsiasi altra
informazione utilizzabile a uso promozionale.
Punto E: assicurare durante la stagione estiva 2021, per il
tramite della struttura "foreste sentieristica" dell'Assessorato
agricoltura e risorse naturali, la manutenzione ordinaria ai fini
escursionistici del percorso delle Alte Vie; eventuali necessari
interventi di ripristino urgenti per garantire la percorribilità in
sicurezza dei sentieri saranno concordati tra VDA Trailer e la
competente.
Rilevato che nel mese di giugno 2021 è stata avviata dalla
Regione Valle d'Aosta una campagna promozionale dal titolo:
"Ritrovati Qui", dove la montagna è considerata la metà
privilegiata delle vacanze estive e la Valle d'Aosta, regione
alpina per eccellenza, punta a essere protagonista nel mercato
turistico per la stagione estiva, sempre da notizie di stampa si
apprende che, oltre la campagna trasversale di rafforzamento del
brand Valle d'Aosta, sono già state realizzate e pianificate azioni
destinate a particolari segmenti di prodotto, da quelli legati al
turismo culturale a quello religioso, familiare, al wellness, alla
bike, al running, allo sport outdoor in generale e
all'enogastronomia, mediante la diffusione di comunicati e cartelle
stampa, progetti di comunicazione, crossmediali, on-line, off-line
e TV.
In merito a questo passaggio, volevo citare le delibere di
Giunta regionale n. 1316 e 1317 dove venivano acquistate, ai sensi
della l.r. 6/2001, attività di comunicazione pubblicitaria in
Italia e all'estero a sostegno dell'immagine e dell'offerta
turistica della Valle d'Aosta per l'anno 2021 per un importo di
1.464.000 euro e nella delibera, sempre di Giunta, n. 1317 acquisti
per viaggi di familiarizzazione per un importo di 130 mila
euro.
Evidenziato che nel programma di legislatura 2020/2025
dell'attuale Governo regionale nella sezione "ambiente, trasporti e
mobilità sostenibile" al punto "aree naturali protette" vi è
indicato che i prossimi anni dovranno essere certamente
contrassegnati da un rinnovato e più diffuso interesse per la
natura, la biodiversità e la fruizione del territorio con modalità
a basso impatto ambientale, in quanto la Valle d'Aosta è ricca di
aree naturali protette da rafforzare e da valorizzare.
Preso atto che nel DEFR 2021-2023 al punto 1.17 "ambiente" si
apprende che la tutela della biodiversità e la fruizione turistica
del territorio con modalità a basso impatto ambientale sono temi
centrali che dovranno considerare anche la manutenzione e
valorizzazione delle aree protette dei parchi; sempre all'interno
del DEFR al punto "agricoltura risorse naturali" si afferma che una
delle priorità risulta essere incentivare la multifunzionalità
dell'agricoltura di montagna verso obiettivi trasversali di settori
economici indispensabili tra agricoltura, ambiente e turismo, in
modo da generare economia, occupazione e reddito per molte
aziende.
Per quanto riguarda le risorse naturali, si apprende che
nell'ambito dell'infrastrutturazione e manutenzione del territorio
è prevista la realizzazione d'interventi di manutenzione ordinaria
e straordinaria della rete sentieristica.
Ritenuto che le bellezze e la manutenzione dei diversi itinerari
presenti all'interno del territorio regionale - a partire da quelli
di fondovalle fino ad arrivare a quelli più impegnativi ma molto
spettacolari, scenografici, come l'Altra Via n. 1 e 2 - siano dei
settori molto importanti e strategici ai fini della promozione e
valorizzazione turistica di tutte le località della nostra regione,
con conseguenti ricadute economiche positive per tutti gli
operatori coinvolti.
Con questa mozione il Consiglio regionale impegna il Governo
regionale a prestare la massima attenzione a questo settore e in
particolare a intervenire annualmente nel mese di giugno nella
pulizia, manutenzione e integrazione della segnaletica del tratto
di Alta Via indicato nelle premesse, in modo tale che il percorso
permanga in ottime condizioni per tutta la stagione turistica
estiva con l'obiettivo d'incentivare maggiormente lo sviluppo e la
frequentazione anche di quelle zone meno conosciute ma molto
suggestive del territorio regionale.
Presidente -
Assessore Sapinet ne ha facoltà.
Sapinet (UV) -
Un'attenzione alle Alte Vie, ieri
parlavamo di Via Francigena: a differenza di questa, Alte Vie e
Cammino Balteo dipendono direttamente dalla struttura "foreste e
sentieristica", che attua interventi di manutenzione in maniera
regolare su tutti gli itinerari regionali, quindi comprese anche le
Alte Vie della Valle d'Aosta ma in particolare quel tratto tra
Champorcher e Donnas, oggetto della mozione.
Un breve elenco di alcuni interventi fatti durante la stagione
2021, quindi che sono già stati eseguiti, ovviamente; sarebbe bello
poterne fare di più però ci sono le esigenze di altri territori e
poi un occhio ovviamente al bilancio.
Con squadre forestali sono stati fatti i seguenti interventi: la
sistemazione del sentiero e della segnaletica nel tratto tra
Champorcher e Outre l'Eve nel Comune di Champorcher; il ripristino
delle murature in località Ponti delle Maddalene (Champorcher); il
tratto di variante Alta Via 2, intervento che è tutt'ora in corso;
la sistemazione della staccionata in località Montmeillant a Donnas
e la pulizia del piano di calpestìo tra Le Donnes e Montey sempre a
Donnas.
Con una ditta esterna all'Amministrazione regionale c'è la
sistemazione, pulizia e segnaletica fra il Col Pousseuil e
l'alpeggio Mouilla di Donnas. Questo tratto di sentiero è stato
purtroppo oggetto di danni da cinghiali che in zona sono molto
frequenti e dopo la fine dei lavori è stato purtroppo nuovamente
danneggiato, anche se, per quanto si è a conoscenza, queste sono
informazioni che abbiamo, è ancora segnalato discretamente
percorribile.
Non risultano alla data attuale segnalazioni di gravi
problematiche di percorribilità sul tratto in questione, se non per
quanto riguarda, appunto, la questione del Col Pousseuil che però è
stata oggetto, come sopra riportato, di una recente
sistemazione.
Ecco che qui è sicuramente fondamentale il confronto con
l'Amministrazione comunale, confronto che è continuo relativamente
alle segnalazioni di criticità, o di problematiche come lei ha
giustamente fatto presente. Qualora venissero confermate è chiaro
che un'attenzione particolare verrà posta sull'eventuale
segnaletica mancante, soprattutto poi se si tratta di segni sulle
rocce, che è ancora più facile da sistemare.
Gli interventi di manutenzione ordinaria e straordinaria degli
itinerari d'interesse regionali sono già stati inseriti anche per
gli anni successivi, quindi 2022 e 2023, nel piano degli interventi
di amministrazione diretta del Dipartimento Risorse Naturali e
Corpo Forestale, approvato con la delibera di Giunta regionale n.
81 del primo febbraio 2021.
Sulla base di eventuali necessità si provvederà inoltre,
compatibilmente con le risorse finanziarie a disposizione, alla
realizzazione d'interventi mediante affido a imprese esterne.
Tenuto conto poi dell'altitudine di alcuni tratti dell'Alta Via,
si evidenzia che le condizioni d'innevamento consentono
d'intervenire solo a primavera inoltrata, di conseguenza il termine
ipotizzato del mese di giugno è sicuramente auspicabile, ma non può
essere garantito, ovviamente appena possibile s'interviene.
Infine si fa anche presente che nel corso del 2022 sarà
realizzato un intervento con il progetto "Percorsi outdoor
transfrontalieri", finanziato nell'ambito del programma di
Cooperazione Transfrontaliera Italia-Francia 2014-2020 che prevede,
tra l'altro, la sistemazione di numerosi chilometri di rete
sentieristica, tra i quali diversi tratti dell'itinerario dell'Alta
Via n. 2 fra i Comuni di Champorcher, Pontboset e Donnas.
Alla luce di quanto detto e in base al confronto che c'è stato
fuori microfono con il collega Brunod, si prende atto delle sue
considerazioni e si chiede alcune modifiche nella parte iniziale:
io parlerei più che altro di aumentare il discorso della
valorizzazione, della promozione perché effettivamente quello è un
tratto poco conosciuto e poi nella parte dell'impegno, proporrei
una modifica in questa direzione, quindi andando a confermare
un'attività dell'Amministrazione regionale nella struttura delle
risorse naturali con la continuazione di questa attività, quindi la
leggerei:
"Il Consiglio regionale impegna il Governo regionale, in
collaborazione con le Amministrazioni comunali, a continuare
l'attività di pulizia, manutenzione e a integrare la segnaletica
mancante dal tratto di Alta Via indicato nelle premesse, in modo
tale che il percorso permanga in ottime condizioni per tutta la
stagione turistica estiva con l'obiettivo d'incentivare
maggiormente lo sviluppo e la frequentazione anche di quelle zone
meno conosciute ma molto suggestive del territorio regionale".
Presidente -
Consigliere Chatrian ne ha facoltà.
Chatrian (AV-SA) -
Nel ringraziare l'Assessore e il
collega Brunod per l'iniziativa che è stata illustrata, colgo
l'occasione, dato che l'Assessore ha appena annunciato il voto
favorevole con questa piccola modifica... nel proseguire il
percorso intrapreso da qualche anno per mantenere le due Alte Vie,
la 1 e la 2, e di avere soprattutto gli elementi per poter dare
corso a questa mozione... quindi le criticità che all'interno del
dipartimento ci sono, legate soprattutto ai RUP, legate soprattutto
ai direttori dei lavori e legate soprattutto al fatto che per
pianificare e programmare il prossimo triennio sovente le
problematiche non sono solo legate alle risorse di natura economica
finanziaria, ma sono legate anche alle risorse umane, quindi avere
le professionalità e anche gli elementi per poter raggiungere
determinati obiettivi, sia da un punto di vista di manutenzione nel
nostro territorio, sia dal punto di vista turistico sia da un punto
di vista di presenza sul nostro territorio.
Termino dicendo che voteremo questa mozione con l'auspicio e con
il compito - chiediamo all'Assessore - di potere, per il prossimo
anno, per il 2022/2024, avere anche le maestranze, i direttori dei
lavori e i RUP, in modo da potere godere delle nostre bellezze e
del mantenimento del nostro territorio.
Presidente -
Le modifiche vanno bene? Nel caso devono
essere sottoscritte e depositate all'Ufficio di Presidenza.
Consigliere Brunod, ne ha facoltà.
Brunod (LEGA VDA) -
Ringrazio l'Assessore per la
collaborazione e anche gli altri Consiglieri per aver accettato
questa mozione, condivido pienamente anche le suggestioni che ha
fatto il collega Chatrian in quanto su un tema così importante per
la promozione turistica della nostra regione fare attenzione anche
a queste piccole particolarità è molto fondamentale e determinante;
anzi, questo segnale di attenzione per una zona della Valle d'Aosta
che magari è meno conosciuta e meno promossa dà continuità anche a
quelle azioni che nei giorni scorsi abbiamo appreso dalle notizie
stampa dove c'è scritto: "Pontboset e Champorcher scommettono sui
sentieri e anche sul settore iBike" dove questo progetto
"Italia-Francia Alcotra" ha l'obiettivo di potenziare e di
promuovere una rete transfrontaliera di percorsi dedicati alla
pratica dello sport outdoor, creare nuovi itinerari, dove è
possibile rafforzando una serie di collegamenti con i sentieri già
esistenti.
Quindi questa azione e questa mozione va completamente in questa
direzione e quindi non mi dilungo di più e ringrazio tutti per
averla accolta. Accetto benissimo la modifica proposta
dall'Assessore Sapinet.
Presidente -
Mettiamo in votazione, così come emendata,
la mozione. La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Con questo punto all'ordine del giorno finiscono i lavori del
Consiglio regionale.
---
L'adunanza termina alle ore 12:55.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK