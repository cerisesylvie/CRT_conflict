Consiglio Regionale della Valle d'Aosta - Oggetto del Consiglio n. 238 del 23 ottobre 1971 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 238 del 23 ottobre 1971 - Resoconto
OGGETTO N. 238/71 - Concessione al Comune di Valpelline di un
contributo per l'acquisizione e la sistemazione di beni immobili
(fabbricato e terreni attigui) destinati a sede di pubblici servizi
sanitari. Delega alla Giunta.
Benzo
(D.P.)
- Il Comune di Valpelline, venuto a
conoscenza che l'ENEL, al termine dei lavori di costruzione
dell'impianto di Valpelline, era intenzionato di chiudere il
proprio ambulatorio medico sito nel Comune stesso, inoltrava
richiesta all'ENEL per conoscere se era intenzione dell'Ente di
vendere detto immobile. Perciò la risposta fu affermativa, vennero
iniziate trattative da parte del Comune per l'acquisto oltreché
dell'immobile, anche dei terreni adiacenti al fabbricato,
interessati al Comune sia per mantenere una zona verde presso
l'ambulatorio medico, sia perché detti terreni sono interessati
alla costruzione della strada in frazione Les Vignettes.
Trattasi di terreni aventi una superficie di mq. 1372 e di un
corpo di fabbricato che, con accesso al piazzale, insiste su una
superficie di mq. 1522. Complessivamente, quindi, sono 2.984
mq.
Il prezzo richiesto dall'ENEL è di 25 milioni per gli immobili e
di lire 2 milioni per le attrezzature ambulatoriali installate.
Sono previsti altri 3 milioni per spese di atto. Quindi la spesa
totale è di lire 30 milioni. La proposta prevede un contributo
della Regione pari al 70% della spesa, lire 21 milioni, di cui alla
legge regionale del 22 giugno 1964, concernente interventi
tecnico-finanziari per opere di pubblica utilità, autorizzando
l'intervento finanziario regionale anche per la realizzazione di
consultori, ambulatori e di altri edifici destinati ad assistenza
igienica e sanitaria.
Manganoni
(P.C.I.)
- Di queste, non so come
vogliamo chiamarle, infermerie, chiamiamole un po' come vogliamo,
ne abbiamo già una a La Thuile e questo va molto bene. Ne prendiamo
un'altra a Valpelline, ottimo, benissimo, affinché la popolazione
non debba sempre, per qualsiasi cosa, correre ad Aosta; quindi è
tutto positivo. Però io vorrei sentire un po' cosa ne dice la
Giunta, o l'Assessore interessato, circa la Bassa Valle.
Perché, è bene che lo facciamo a La Thuile, bene che lo facciamo
a Valpelline, però, da Aosta in giù - Valpelline dista da Aosta 12
chilometri o 15. La Bassa Valle, prendiamo, non so, Donnas, Verrès,
Pont-Sant-Martin, sono 40- 50 km, non 12-15.
Ed allora, io chiederei all'Assessore quali sono le intenzioni
circa questa infermeria-astanteria - chiamiamola come vogliamo - di
cui si è discusso già tanto in Consiglio, che dovrebbe essere
costruita nella Bassa Valle.
Tonino (P.S.I.U.P.) -
In aggiunta a quanto detto dal
Consigliere Manganoni, vorrei dire che domenica scorsa si sono
riuniti di nuovo, per l'ennesima volta, i Sindacati della Bassa
Valle per la discussione appunto di avere anche in Bassa Valle
un'attrezzatura ospedaliera oppure un'infermeria o astanteria. E in
quella discussione è saltata fuori anche la necessità di vedere di
acquistare i terreni necessari per questo.
Ora io vedo che per altri posti, altre zone, l'Amministrazione
regionale si interessa di acquisire questi terreni, vorrei tanto
che volgesse l'attenzione anche su questa nostra Bassa Valle, la
quale è sprovvista di queste attrezzature sanitarie.
Savioz
(P.C.I.)
- Una spiegazione dall'Assessore,
e cioè questa: "se l'Amministrazione comunale di Valpelline, al
fine di destinarlo all'assistenza medica delle popolazioni del
Comune stesso e di quella dei Comuni viciniori". In che cosa
consiste questa "possibilità di assistenza medica" a queste
popolazioni? Qui mi sembra che non sia chiarito.
Dolchi (P.C.I.)
- Ma forse il provvedimento che viene
sottoposto all'attenzione del Consiglio può anche sembrare di
limitata importanza sia per la spesa, sia per la futura
destinazione che dovrebbe essere circoscritta all'intervento
dell'ente pubblico Comune di Valpelline, che io penso poi si
consorzierà con gli altri Comuni per l'assistenza sanitaria. Ecco,
mi associo alla domanda di Savioz, cosa si intende per questa
assistenza sanitaria?
Abbiamo già a lungo parlato dell'ambulatorio, astanteria, pronto
soccorso, di La Thuile. Adesso ne aggiungiamo un altro. Ma io non
farei tanto la questione se ne aggiungono un altro o meno. Farei la
questione di fondo, ecco. Sul problema sanitario in Valle d'Aosta
ci eravamo ripromessi, tutti assieme, e direi che, in prima
persona, era anche impegnato l'Assessore alla Sanità, di fare un
discorso globale, un discorso programmato.
È stato istituito l'Ente regionale ospedaliero. C'è tutto un
discorso che va avanti in campo nazionale sulle necessità di
interventi diversi, nuovi, moderni, nel campo della salute
pubblica, e noi arriviamo con provvedimenti staccati, presi così,
non dico alla giornata, ma per lo meno, per quanto riguarda il
Consiglio, con una certa improvvisazione.
Ecco, non si inquadra in un programma, in una visione, che noi
Consiglio regionale, o le competenti commissioni abbiano potuto
discutere a fondo, ma si fanno prima i provvedimenti particolari e
poi dopo si cercherà di correggere dietro a tutta una serie di
particolari provvedimenti per fare il discorso globale.
Ecco, quindi, dicevo, forse non è l'entità, non sono neanche gli
obiettivi sanitari che si pone questo ambulatorio, astanteria,
chiamatelo come volete, di Valpelline. Ecco, mi sembra però che non
sia giusto - da parte del Consiglio regionale - incentivare
iniziative comunali di questo genere, che rimangono poi molto
settoriali, che dal punto di vista sanitario non danno nessuna
garanzia perché è chiaro che se uno vorrà avere delle cure
particolari o degli interventi particolari dovrà venire ad Aosta e
ricorrere all'Ente regionale ospedaliero e ci manca soprattutto una
visione globale del problema che è quella fondamentale, dalla quale
dovremo partire per tutti gli altri provvedimenti - piccoli o
grandi - che interessano la sanità in Valle d'Aosta.
Io non chiedo di rinviare. Penso che comunque i soldi che
l'Amministrazione regionale spende possano essere un investimento
per l'incremento demaniale degli enti pubblici.
Ecco, vi farei un pensierino ancora e chiederei che fosse
esaminato in una visione più globale della sistemazione sanitaria,
degli incentivi e degli interventi in materia di salute pubblica,
quello dell'ulteriore provvedimento specifico di che cosa si farà
di questo locale, di questi beni, che giustamente comperiamo, ma
che io non vorrei che già da oggi decidessimo di comperarli
solamente per questa utilizzazione, che forse, in un quadro più
globale, potemmo anche ritenere non aderente alla realtà e alle
necessità della popolazione di tutta la Valle. Grazie.
Pedrini
(P.L.I.)
- Io volevo riallacciarmi, Signor
Presidente, un attimo, a quello che aveva detto il Consigliere
Tonino.
In effetti, domenica, noi a Donnaz abbiamo fatto una riunione
alla presenza di quasi tutti i Sindaci della Bassa Valle. Erano
anche presenti in Consiglieri della Bassa Valle - una volta tanto
c'erano tutti - e questo ci ha fatto piacere. Ci ha fatto piacere
perché? Perché sta a dimostrare che la Bassa Valle, evidentemente,
intende difendere i suoi diritti, che già più volte noi abbiamo
espresso, e specie in questo campo mi pare che sia da anni, ormai
almeno due, che ci battiamo per avere in fondo Valle un qualcosa
che ci permetta di vivere con una certa tranquillità; o meglio che
permetta di vivere a chi capita un incidente o qualcosa del genere
con una certa tranquillità.
Ed allora che cosa succede? Che, evidentemente, lasciato cadere,
e penso che questa sia stata un po' l'opinione di tutti, il
progetto del grande ospedale in cui anche noi, ridimensionandoci,
diciamo, che e per le spese, e per il posto, e per vari motivi non
ce n'è la possibilità, pur tuttavia desideriamo chiarire in questa
sede, dove si parla di un qualcosa di similare in alta valle,
desideriamo chiarire che anche noi desideriamo avere un'astanteria
ed un pronto soccorso per cui, tutti coloro e specialmente le
vallate laterali che possano fare capo, e di qua essere poi
rispediti il più velocemente possibile negli ospedali, e ci
auguriamo messi a posto, del Mauriziano di Aosta.
Non sto ad entrare in argomento perché se no dovresti dire che
l'ospedale di Aosta, dando atto ai medici, a tutti - e qua, la
nostra cara Sig.na Personnettaz ha già fatto un intervento
sull'argomento tempo fa - mi pare che siamo ancora più o meno come
allora, non entro nell'argomento perché troppo ci sarebbe a dire
sull'insufficienza dell'ospedale, oggi regionale, di Aosta.
Quindi, la chiusura: pregare l'Assessore competente e la Giunta
che ci permetta almeno, come ha detto bene Tonino, l'acquisto dei
terreni sopra i quali poi, con calma e tranquillità potremo
ragionare perché avendo i terreni si potrà dare inizio a
quest'opera che è ultra necessaria per la Bassa Valle.
Chantel
(P.S.I.)
- Vorrei chiarire una questione
sull'argomento; forse la posso chiarire perché, come Presidente
dell'Ordine, le situazioni locali le conosco.
Non si tratta di una astanteria, quando esistevano i lavori a
Place Moulin, vero, quella era una palazzina, fatta dall'ENEL, in
cui c'era il suo ambulatorio, per i suoi lavoratori, in quanto il
Comune di Valpelline non aveva un ambulatorio sufficiente per la
massa di lavoratori che c'erano.
Naturalmente, voi sapete benissimo che la condotta di Valpelline
comprende: Valpelline, Roisan, Oyace, Ollomont e via di seguito. È
una delle condotte, diciamo consorziate, come abbiamo dappertutto
in Valle d'Aosta, quando usciamo dalla condotta di Aosta.
Ora, quello ha sempre funzionato da infermeria. Solo che un bel
momento, qualche anno fa, si erano rotti i termosifoni, non c'era
più il riscaldamento, non c'era più niente, e l'ENEL naturalmente
non aveva autorizzato nessun lavoro sulla sua proprietà.
Il Comune di Valpelline, attraverso una richiesta, ecc., aveva
almanaccato, diversi anni fa, di vedere se era il caso di costruire
un ambulatorio, ecc.
Arrivati ad un accordo con l'ENEL, visto che la costruzione di
un ambulatorio, dei locali e del terreno, ecc. costerebbe di più
della cifra ottenuta dell'ENEL, vero, non è che diventi una
infermeria, rimane il posto di ambulatorio della condotta che
comprende tutta quella vallata, a disposizione naturalmente, e
l'ENEL naturalmente ha ceduto, perché ancora oggi ha parte dei suoi
dipendenti dislocati a Place Moulin, dislocati alla centrale,
dislocati dappertutto.
Aggiungete un altro fatto: che a Valpelline c'è una specie di
turismo di massa, chiamatelo come volete e non dimenticate che a
Valpelline, d'estate, affluiscono, durante 2 o 3 mesi, tre o
quattro mila belgi che, o bene o male, attraverso il mercato
Comune, anno diritto all'assistenzialismo, perché è un accordo che
è stato fatto. Noi siamo nel mercato Comune assistiti all'estero e
bisogna che assistiamo qui, nelle stesse condizioni, cioè
gratuitamente, i lavoratori muniti, diciamo così di diritto alla
mutua, li dobbiamo assistere.
Il problema è tutto lì. Non è andare a cercare delle novità. È
stata una contingenza a cui bisogna far fronte. Economicamente è
interesse del Comune comunque; se il Comune avesse chiesto di
costruire una infermeria nuova, avrebbe avuto diritto al
contributo. Perciò è tutto lì. Non è che si fa un'infermeria, si
inventa qualcosa di nuovo, si è risolto un annoso problema
attraverso l'Assessorato alla Sanità, che era lì da otto anni che
non si risolveva. Il problema è tutto lì, non c'è altro. Il resto,
io sono d'accordo che bisognava pensare ad una dislocazione in
Bassa Valle, tanto più che il famoso progetto dell'INAM, che è
ancora lì, di fare un poliambulatorio nuovo nella Bassa Valle, o a
Pont Saint Martin, ecc. è ancora lì, vero, se si debba fare o non
si debba fare.
Io, per conto mio, come medico, non come Assessore, come
semplice Consigliere, vedo una dislocazione di una astanteria in
Bassa Valle che è assolutamente necessaria.
Siggia
(P.C.I.)
- Consigliere Freppaz.
Freppaz
(U.V.)
- Essendo stato presente alla
riunione di domenica 17, devo affermare che effettivamente erano
presenti diversi Sindaci e dalla discussione per l'ospedale in
Bassa Valle e per l'acquisto dei terreni che effettivamente il
Comune di Donnaz è in contratto per l'acquisto, siamo poi,
ultimamente, ripiegati su una astanteria.
Oltre all'astanteria, ciò che non è stato detto forse dal
Consigliere Tonino e dal Consigliere Pedrini, si è deciso anche per
una organizzazione di ambulanze alle valli laterali che verrebbero
a confluire all'astanteria.
Savioz
(P.C.I.)
- Qui, nella deliberazione che
viene proposta al Consiglio si legge, e uno può arguire che un
edificio del genere, con le premesse che sono fatte, debba servire
a chissà che cosa.
Io ringrazio l'Assessore Chantel che ha chiarito, perché qui
bastava dire che questo si voleva adibire ad ambulatorio e noi
avremo capito benissimo che cosa si voleva fare. Invece no, si dice
"all'assistenza medica delle popolazioni".
Mi permetta, Assessore, che questa è una parola, che oh, Dio!
"assistenza medica" è un qualche cosa di più, non è solo
l'ambulatorio.
Ad ogni modo, chiuso, come non detto. Però il problema rimane.
Rimane il problema che hanno sollevato altri Consiglieri in questa
sede e io mi permetto di dire che, ad un certo punto, oggi, la
tecnica riguardante l'intervento medico nei confronti dei malati va
ricercata nel senso che si cerca di fare dei centri di intervento
che siano complessivamente all'altezza delle situazioni. Facendo
dei piccoli centri: una astanteria di qua, un'altra di là, noi
spenderemo un mare di soldi ed intanto il nostro Ospedale
Mauriziano rimane quello che è.
Se qualcuno ha bisogno di un intervento particolare in
determinate condizioni devo o passare il Monte Bianco o passare
Pont St. Martin. E allora io penso che questi problemi, che non
sono certamente questi qui che determinano la situazione della
Valle d'Aosta, però sarebbe opportuno che venisse inquadrato il
tutto in una precisa visione, e sapere come spendiamo i nostri
soldi.
E non correre dietro a tutte le richieste dei Comuni, perché se
noi cominciamo a correre dietro alle richieste dei Comuni, finiremo
per spendere centinaia di milioni e il centro ospedaliero di cui
tanto si parla non si farà, o almeno ritarderà, o almeno verrà
menomato di quei tanti soldi che spendiamo, non dico malamente, ma
non opportunamente in tante piccole organizzazioni che poi,
praticamente, servono soltanto da ambulatorio.
Ora, è giusto che ci sia l'ambulatorio, ma deve finire lì, non
andare oltre. Perché l'astanteria che c'è su a La Thuile, io non ho
niente contro la questione di La Thuile, ma se qualcuno ha un
qualcosa di abbastanza serio non può certamente fermarsi lì, deve
venire via. Eh, insomma! E, comunque, ci costa un fracco di soldi
ogni anno.
Mentre abbiamo delle possibilità di trattamento rapido,
efficienti se avessimo un ospedale che fosse veramente all'altezza
del compito, noi non avremmo bisogno di spendere tutti quei soldini
che spendiamo in giro e che non risolvono i problemi.
Siggia
(P.C.I)
- Consigliere Tonino.
Tonino (P.S.I.U.P.)
- Sembrerebbe che ci sia un po' di
confusione su quanto stiamo discutendo, perché qui stiamo
discutendo un oggetto che riguarda Valpelline e giustamente alcuni
Consiglieri, che conoscono l'oggetto e conoscono la zona,
naturalmente intervengono. Altri Consiglieri, invece, della Bassa
Valle, pensano giustamente di approfittare di questa occasione per
portare avanti delle esigenze loro della bassa valle.
Io non ho voluto entrare nei meriti, prima, delle decisioni
prese dai Sindaci della Bassa Valle, perché il tutto verrà mandato
al Presidente della Giunta regionale, all'Assessore alla Sanità,
all'Ente ospedaliero, a tutti gli organismi che devono interessarsi
di queste cose. Quindi io penso che quando dovremo poi decidere il
cosa farsi in Bassa Valle, sarà quella la sede opportuna per
ribadire, naturalmente, giustamente come ha detto Freppaz, che
questo centro che dovrà nascere in bassa Valle dovrà, per forza di
cose, dovrà essere collegato a delle croci-rosse che devono
interessare le vallate laterali della Bassa Valle.
Dolchi (P.C.I.)
- Io non insisto. Riconfermo il nostro
parere favorevole all'acquisto dell'immobile, del terreno e non
vogliamo neanche sostituirci ai tecnici, ai medici, per quello che
può essere l'utilizzazione.
Però, quando nella deliberazione si propone che quella sede
debba essere destinata a pubblici servizi sanitari, ecco, da qui -
l'ha già detto Savioz - la nostra preoccupazione. Io ho già
enunciato che, ancora una volta, si prospettino soluzioni
sanitarie, settoriali, particolari, senza che si sia affrontato,
anche solo in sede di elaborazione, in sede di discussione, il
problema più grande, il problema complessivo, globale della
sistemazione dell'intervento sanitario nella Valle d'Aosta.
Quindi, perché sia precisa la posizione del nostro Gruppo, noi
voteremo a favore per l'acquisto dell'immobile, per lo stanziamento
dei fondi necessari al Comune di Valpelline per concludere questa
operazione immobiliare, diciamo così.
Anche per l'utilizzazione ambulatoriale, ci si sostituisce
all'ENEL - se così mi permettete di dire - per una più valida... ci
si sostituisce all'ENEL nella funzione, ecco Chantel, così, era un
ambulatorio, continuiamo a fare l'ambulatorio. Quello del Comune
siccome non era più in grado di soddisfare le necessità degli
abitanti di Valpelline e della Valle, lo trasferiamo lì.
Però rimane valida - e questa è una mia richiesta, non dico
pressante, ma una richiesta che faccio all'Assessore alla Sanità,
richiamandomi a miei interventi precedenti e a suoi interventi
precedenti, che si ponga mano finalmente ad un esame completo,
globale, anche perché i provvedimenti che sta portando avanti
l'Ente ospedaliero regionale non ci facciano poi trovare scavalcati
da delle soluzioni che noi non abbiamo potuto esaminare o
discutere, soluzioni più globali nelle quali, poi, tutte quelle
settoriali troveranno giusto posto. Grazie.
Mappelli
(D.C.)
- Desidero informare il Consiglio,
perché forse ne vale la pena, del fatto che, circa 5-6 anni fa,
l'ENEL desiderava appunto chiudere questo ambulatorio e già fin da
allora, il Consigliere Dolchi, l'Amministrazione Comunale di
Valpelline aveva cercato di utilizzare questo fabbricato come
ambulatorio e come consultorio per l'OMNI, per esempio.
Mi risulta - perché in quel tempo me ne occupai direttamente - a
suo tempo avevamo visto di insistere presso l'ENEL innanzi tutto
che non chiudesse, così, a tambur battente, cioè, chiusi i lavori,
chiudiamo anche questo ambulatorio.
E, nel contempo, era già stata, a suo tempo appunto, inoltrata
da parte dell'Amministrazione e per esso il Sindaco Bredy di
Valpelline, la richiesta di acquisto di questo
ambulatorio-consultorio, di questo fabbricato.
È chiaro che le trattative sono andate un po' per le lunghe,
comunque rimane una cosa sicura, che questo è un ambulatorio
semplice al servizio di quelle comunità della zona. E pertanto noi
non possiamo che essere favorevoli all'acquisto di questo
fabbricato.
Anche perché è già da 5-6 anni che il medico della zona, in
quell'ambulatorio, presta servizio alle popolazioni.
È stato sollevato da più parti, giustamente, il problema della
questione della Bassa Valle. Questa astanteria che ad un certo
momento bisognerebbe pur che la Giunta, in collaborazione un po'
con tutti i Gruppi consiliari e le Commissioni, esamini il problema
sanitario.
Ora, oggi, non possiamo - è chiaro - su una delibera di questo
genere, inoltrarci in una discussione approfondita sulla situazione
sanitaria in Valle d'Aosta perché sarebbe troppo lungo e sarebbe
fuori luogo, ma è fuori dubbio che bisognerà prendere delle
decisioni una volta per tutte, definitive, perché a suo tempo si
era incominciato un certo progetto a Saint-Vincent, che oggi io non
so, non mi sono più interessato, non so a che punto sia andato.
D'altra parte vi sono giustamente delle richieste per la
costruzione di una astanteria in Bassa Valle.
Mi ricordo che nell'aprile di due anni fa, una quindicina di
giorni prima che venissi via dall'Assessorato, era stata inoltrata
una domanda per un contributo per l'acquisto di alcune
autoambulanze, o almeno una - se la mia mente ricorda bene -, per
il servizio permanente in Bassa Valle ed in particolar modo nelle
valli laterali, da Gressoney ecc.
Pertanto, è chiaro che è un problema, che bisognerebbe vedere la
Giunta cosa intende e soprattutto l'Assessore cos'è che ha inteso,
ha fatto o cosa intende fare di tutti questi problemi che oggi non
è il caso di polemizzare o discutere in questo senso, ma
bisognerebbe pure, quanto prima, prendere delle decisioni e venirne
fuori.
E pertanto concludo dicendo, per quanto riguarda Valpelline: noi
siamo favorevoli a questo acquisto; per quanto riguarda il grosso
problema dell'assistenza pubblica in Valle d'Aosta, richiamiamo
l'attenzione e la sensibilità della Giunta in questo senso perché,
effettivamente, siamo in ritardo e qui mi riallaccio a quanto ha
detto chi mi ha preceduto, non vorremmo trovarci su delle decisioni
che non sarebbero le nostre, da parte di enti ospedalieri, ecc.
Pertanto, se vogliamo essere all'altezza dei tempi, bisogna che
tutti i nostri sforzi in questo settore vengano concentrati al fine
di fare un quadro generale di tutte quelle che sono le necessità in
Valle d'Aosta nel settore assistenziale.
Montesano (P.S.D.I.)
- Altri che chiedono la parola? C'è
l'Assessore che vuole rispondere?
Benzo
(D.P.)
- Vorrei sgombrare il terreno da
quello che mi pare essere stato un equivoco iniziale, che è stato
sollevato da alcuni Consiglieri.
Innanzi tutto, si vede che non si sono soffermati sulla
deliberazione, non si tratta di un acquisto da parte della Regione,
tutt'altro, è un intervento finanziario della Regione, in base alla
legge da me citata precedentemente, era una legge valida proprio
perché prevedeva interventi per opere di pubblica utilità, in
particolare nel settore sanitario, e assistenziale, proprio per
questi casi di ambulatorio, di consultori, ecc.
Direi quasi, sotto un certo aspetto, anticipando quella che non
potrà non essere, nell'esame globale di tutto il problema
sanitario, una dislocazione dei vari servizi nei centri
principali.
Detto questo, io intenderei fare un'altra considerazione, sempre
a proposito dell'oggetto della delibera.
L'Assessore Chantel mi ha preceduto e poi è stato confermato
anche dal Consigliere Mappelli, si tratta di un ambulatorio, di un
servizio di pubblica utilità, servizio sanitario.
Io direi di non formalizzarci sulle parole. Lo è effettivamente.
Un ambulatorio è tale in quanto dà all'utente, al cittadino, un
determinato servizio immediato. Ben diverso dal problema che ci sta
a cuore - perché voi sapete come, già precedentemente, in altri
Consigli regionali, confermai non solo la disponibilità mia
personale e dell'Assessorato per quanto concerneva il problema
della creazione di un idoneo centro, diciamo, sanitario, in bassa
Valle, ma, a mio parere c'è di più. Voi sapete che è già stato
preso in esame una prima volta, dal Comitato di programmazione
ospedaliera, dalla Commissione tecnica, costituita internamente al
Comitato stesso.
Ora, dovrà proprio essere questo Comitato che io ritengo
necessario convocare, proprio, e mantenere in vita - anche se in
altre Regioni non è più stato fatto, per una circolare del
Ministero - mantenere in vita proprio per questa partecipazione
vasta e democratica e rappresentativa che in questo stesso Comitato
vi è, proprio per definire il programma completo ospedaliero.
Anche qui, però, vorrei sgombrare il terreno da un secondo
punto. Non mescoliamo e non confondiamo quello che è un problema
ospedaliero da quello che è il programma, il problema generale dei
servizi sanitari. È uno dei momenti di questo grosso impegno,
programma che dovrà essere studiato e messo in attuazione.
Noi dobbiamo prevedere, partire da quella che è la medicina
preventiva. Abbiamo alcuni modesti strumenti. Dovranno essere
considerati: come e quale è la possibilità della loro miglior
dislocazione. Abbiamo il momento della medicina curativa - e qui
siamo nel campo degli ospedali - abbiamo poi il campo della
riabilitazione che investe ancora questo settore.
E per quanto concerne questi particolari interventi, è la
Regione... l'ente ospedaliero è un ente a sé stante, che ha una sua
diretta figura, diciamo, d'intervento, per quanto riguarda
l'ospedale generale e l'attuale ex-Istituto materno-infantile.
Potrà, a sua volta, recepire dalla Regione altri istituti di
cura e di prevenzione, però sarà sempre la Regione a determinare
quella che è la programmazione sanitaria in generale.
E fortunatamente, io direi, voi sapete che abbiamo continuato ad
esaminare questo problema, ve ne ho dato contesto anche in altri
Consigli regionali.
Ci siamo trovati, bisogna confessarlo con onestà, in grande
difficoltà in quanto noi, come Regione, per il nostro Statuto
speciale, non abbiamo una competenza legislativa primaria nel
settore. Questo ci metteva in grande difficoltà, proprio di
legislazione. Ma, se avete letto, sul giornale di ieri - è di ieri
la comunicazione, la circolare del Ministero della Sanità Mariotti
il quale ha, tout court, detto che "anche se nel 1972 non verrà -
come invece auspichiamo tutti - approvata dal Governo prima e dal
Parlamento poi la riforma generale, cioè la legge-quadro che
diventerebbe lo strumento fondamentale per le Regioni, per poter
operare in questo settore, anche senza questo strumento, le Regioni
- dice lui - possono, e quindi devono, provvedere con proprie
legislazioni".
Questo, vi dico, è molto, detto dal Ministero della Sanità.
Quindi, sotto questo aspetto, possiamo sentirci confortati. Quindi,
a maggior ragione, accelereremo i tempi per l'esame, che è vasto,
di questo problema, perché investe, ripeto la salute dei cittadini
dalla nascita alla tomba, se possiamo dire così, e quindi necessità
di una visione di tutti i problemi: dagli ambulatori, dalle
condotte, dai consultori, dalle astanterie, agli ospedaletti, agli
ospedali generali. È una vera e propria visione nuova.
Per far sì che lo Stato, o per esso la Regione, possa mettere a
servizio dei cittadini, della collettività tutta, una serie
coordinata di servizi sanitari e assistenziali.
Ora io penso che sarà anche opportuno, Consigliere Dolchi,
proprio perché, diciamo, anche, insieme, abbiamo questa visione
così globale del problema, che, ad un certo momento, si possa
configurare - ed io voglio esaminare questa nuova situazione - non
solo nello strumento che la Regione, sulla base della legge dello
Stato aveva creato, cioè il Comitato di programmazione ospedaliera,
ma proprio in una configurazione diversa di una Commissione a cui
partecipino, direttamente, o i capi gruppo consiliari o i membri
del Consiglio regionale per esaminare quanto noi, con quella
Commissione Sanità che era stata predisposta con dei tecnici, possa
dare delle linee direttrici sulle proposte che noi, come
Assessorato, faremo.
Mi pare di avere così risposto, quindi, a quanto vedo emergere,
seppure per un problema settoriale, come è stato detto.
Mi permetto però di far presente che proprio in vista di quello
che potrà essere, e che già oggi noi, nell'esame della situazione
sanitaria regionale ci sta apparendo, proprio questa catena, se
vogliamo chiamare così, che io dico: bene hanno fatto i nostri
Amministratori comunali a creare, in quei determinati punti, ci
servirà come punto di partenza, perché non possiamo non avere i
locali e le strutture. Quindi anche questo sarà un pezzo del
mosaico.
È ben vero, Consigliere Dolchi, che talvolta - dice un vecchio
proverbio "è meglio l'uovo oggi che la gallina domani". Io penso
che da queste piccole "uova" possano nascere poi delle "galline non
faraoniche", ma comunque un qualche cosa di valido anche
nell'intervento sanitario.
Per quanto riguarda quindi questo problema, mi pare di aver
chiarito.
Per quanto è stato detto ancora sulla questione dei terreni -
detto molto bene da parte di Tonino - questione fondamentale,
previo questo studio basilare di fondo, ma siccome qui siamo tutti
orientati, almeno, io lo sono personalmente e penso che il
Consiglio anche in questo senso si sia generalmente espresso per
quanto riguarda la bassa valle, sarà opportuno che siano, anche
qui, le Amministrazioni Comunali a farsi promotori di questo.
La Regione è l'ente pronto a coordinare, a intervenire e a
essere disponibile, proprio in base anche alle sue stesse
possibilità legislative, però è bene che, come avete già fatto, voi
Consiglieri regionali e i Sindaci della bassa Valle, a farvi -
diciamo - promotori di questa iniziativa che in effetti, prima
ancora di presentarla è stata già recepita dagli organi regionali
della programmazione.
Montesano (P.S.D.I.)
- Chiudiamo la discussione e
passiamo alla votazione della delibera.
Chi è favorevole alzi la mano. Contrari? Astenuti? Il Consiglio
approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK