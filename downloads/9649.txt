Consiglio Regionale della Valle d'Aosta - Oggetto del Consiglio n. 729 del 25 settembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 729 del 25 settembre 1989 - Resoconto
OGGETTO N. 729/IX - CONDANNA DELLE TESI ANTIMERIDIONALISTICHE
E RAZZISTE ESPRESSE DA UN CONSIGLIERE REGIONALE (Reiezione di
mozione).
PRESIDENTE:
Do lettura della mozione presentata dal
Consigliere Aloisi ed iscritta al punto 43 dell'ordine del giorno
dell'adunanza.
MOZIONE
CONSIDERATO CHE, il Consigliere regionale Roberto Gremmo,
fondatore con la consorte di un movimento "L'Union Piemonteisa"
ultimamente, al termine di una lunga carriera politica ha
costituito una famigerata "Lega" di stampo chiaramente
"razzista";
VISTI gli sconcertanti precedenti politici del "personaggio",
che giunse persino a far pubblicare un necrologio, quando morì il
dittatore cinese "Mao", suo grande ispiratore negli anni 70, e che
ha lavorato attivamente al periodico "La voce comunista",
collaborando alacremente con il P.C.I. piemontese, al punto da
diffondere dei comunicati stampa congiunti dalla sede del Consiglio
Provinciale di Torino;
RITENUTO CHE proprio nei paesi del socialismo stalinista e
maoista, ai quali il Consigliere Gremmo ha dedicato la sua prima
passione politica, si manifesta in modo drammatico il problema
delle minoranze etnico-linguistiche, soffocate delle dittature
comuniste;
E CHE la presa di posizione in favore del "terrorista"
sudtirolese Georg Klozt ha valso al leader dell'attuale "Lega"
razzista, l'appellativo di "nazi-maoista";
VENUTO A CONOSCENZA dell'enorme pubblicità negativa derivata
alla Regione Valle d'Aosta dalle notizie di svariati quotidiani
nazionali, che indicano il Sig. Gremmo come Consigliere regionale
valdostano di un movimento regionalista e razzista, facendo sorgere
il dubbio che in Valle d'Aosta le teorie nazi-maoiste di questo
personaggio troverebbero non solo una eco spiacevole, ma
addirittura riscontri;
VALUTATA l'opportunità di fare una netta distinzione tra il
promotore della lega razzista e la dignità del Consiglio regionale
valdostano, refrattario ad ogni rigurgito di stampo razzista;
PRESO ATTO della dignitosa risposta fornita all'individuo da
vari Comuni tra i quali primeggiano le città di Torino ed Asti, che
non solo lo hanno contestato, ma hanno fondato "città aperte" per
fornire una prima risposta alle farneticazioni di codesto sedicente
autonomista;
Il Consiglio regionale
della Valle d'Aosta
DELIBERA
di respingere con la massima fermezza le tesi razziste ed
antimeridionaliste del Consigliere Gremmo, invitandolo altresì a
rassegnare le dimissioni dal Consiglio regionale della Valle
d'Aosta, la cui generosa e laboriosa popolazione non vuole avere
nulla a che vedere con l'autonomismo interessato e cinico di cui il
Consigliere Gremmo si è fatto portatore.
PRESIDENTE:
Colgo l'occasione per rammentare che si
possono dire delle cose perfide anche senza insultarsi.
GREMMO (fuori microfono):
Ma lui non è capace di dire
delle cose perfide.
PRESIDENTE:
Consigliere Gremmo, la raccomandazione vale
per entrambi.
Ha chiesto la parola il Consigliere Aloisi; ne ha facoltà.
ALOISI (MSI):
Signor Presidente, la posso tranquillizzare
subito, dichiarando che cercherò di mantenermi entro i limiti della
correttezza.
Premetto innanzitutto che sarebbe per me troppo facile
ridicolizzare il personaggio in questione, perché è già stato
ridicolizzato e screditato da tutta la stampa nazionale, da tutte
le forze politiche e soprattutto da due grandi città, Torino ed
Asti.
Allora perché ho presentato questa mozione? Tutti sapete che il
personaggio in questione ha fondato quella che io definisco "una
famigerata lega razzista", contro i negri, la droga e via dicendo,
della quale è presidentessa sua moglie. Badate bene che questo
personaggio è talmente astuto da essere riuscito nientemeno che a
creare varie leghe od organizzazioni gestite da una organizzazione
familiare: presidentessa sua moglie e vicepresidente il Consigliere
Gremmo, oppure presidente il Consigliere Gremmo e vicepresidentessa
la moglie, in una continua alternanza di ruoli. Ricordo, a titolo
d'esempio, che il Consigliere Gremmo era Consigliere di un Comune
del Piemonte, ma si è dimesso, perché aspirava ad alti livelli, e
gli è subentrata la moglie. Dico questo per dimostrare che è
riuscito a trasformare l'attività politica in una associazione
familiare a proprio uso e consumo.
Non credo però che sia il caso di andare oltre questo aspetto,
che naturalmente mette in risalto la grande astuzia del
personaggio, che del resto avete già avuto modo di verificare nella
discussione del precedente argomento all'ordine del giorno, anche
perché sarebbe troppo facile raccogliere gli appunti dei vari
giornali che cercano di rappresentare questo personaggio, che è
stato maoista negli anni '70, poi nazista e quindi nazimaoista; per
cui lasciamo perdere, perché non è assolutamente il caso.
La risposta più appropriata a questo suo metodo di fare politica
gli viene dai suoi colleghi di partito, di movimento o della
cosiddetta "Lega Piemont", perché ben cinque consiglieri su otto si
sono dissociati dalla lega da lui fondata. Altro che pochi, come
aveva subito detto il Consigliere Gremmo affermando: "Ma sono
quattro gatti, perché tutti gli altri seguono me". Ebbene, quei
consiglieri rispondono: "Altro che pochi: le adesioni che riceviamo
aumentano ogni giorno. Noi ci siamo stufati di Gremmo, che con
l'autonomia non ha più niente a che vedere". Roberto Vaglio, uno
dei contestatori, aggiunge: "Alla prima riunione della Lega, la
nostra gente, i montanari piemontesi ed i contadini non ci
saranno". Queste sono le risposte più appropriate e corrette che
potevano dargli proprio i suoi sostenitori e gli aderenti alla sua
Lega.
Fatte queste premesse, vedo di giungere subito alla conclusione,
perché mi preme sottolineare che la creazione di questa Lega, che è
chiaramente razzista, è un'azione incivile ed immorale. E' incivile
perché la società di oggi è chiamata non ad emarginare gli
immigrati ed i popoli di colore, ma è chiamata a regolarne
l'immigrazione, a proteggerla, ad organizzarla e ad aiutarla. E'
immorale perché le varie leghe, tra le quali primeggia la Lega di
cui stiamo parlando e della quale il Consigliere Gremmo è
l'esponente più qualificato, predicano l'isolazionismo, il razzismo
e l'antimeridionalismo persino tra gli italiani di diverse
latitudini, fomentando l'odio e la violenza, come potete constatare
all'interno di questa stessa assemblea dalle varie dichiarazioni e
prese di posizione che assume questo personaggio. Questi metodi e
sistemi, nonché le tesi propagandate dal Consigliere Gremmo, che
associano lo spaccio della droga agli immigrati, non possono essere
frutto di ignoranza della realtà, proprio perché sono ben note
l'astuzia e la furbizia del personaggio. Si deve pensare invece a
disgustosa malafede, perché si strumentalizza un dramma umano e
mondiale, come l'immigrazione o la droga, sfruttando l'ignoranza e
la credulità, solo per fare un becero proselitismo.
Una simile gretta impostazione merita una severa condanna, ma
merita soprattutto un rifiuto chiaro, deciso e coraggioso da parte
di questo Consiglio. La gente civile l'ha già fatto: l'ha fatto la
città di Torino, che ha riunito un Consiglio comunale apposito per
condannare questa Lega e questi metodi, e l'ha fatto soprattutto la
civile gente di Asti, che ha manifestato contro il Gremmo quando
istituì quella famigerata Lega.
Ecco, io mi fermo qui, perché non è mia intenzione creare
bagarre o polemiche. Ho presentato questa mozione con l'intento di
far sì che il Consiglio regionale della Valle d'Aosta si pronunci
su questi sistemi, metodi e leghe, che fomentano odio e attrito tra
gli immigrati e che disgustano la popolazione civile.
Visto che la mozione da me presentata era alquanto dura, tanto
che alcune forze politiche avrebbero avuto delle perplessità a
votarla, mi permetto di emendarla, eliminandone tutta la prima
parte, per cui la si dovrebbe leggere così:
"MOZIONE
VENUTO A CONOSCENZA dell'enorme pubblicità negativa derivata
alla Regione Valle d'Aosta dalle notizie di svariati quotidiani
nazionali, che indicano il Sig. Gremmo come Consigliere regionale
valdostano di un movimento regionalista e razzista, facendo sorgere
il dubbio che in Valle d'Aosta le teorie nazimaoiste di questo
personaggio troverebbero non solo una eco spiacevole, ma
addirittura riscontri;
VALUTATA l'opportunità di fare una netta distinzione tra il
promotore della lega razzista e la dignità del Consiglio regionale
valdostano, refrattario ad ogni rigurgito di stampo razzista;;
PRESO ATTO della dignitosa risposta fornita all'individuo da
vari Comuni tra i quali primeggiano le città di Torino ed Asti, che
non solo lo hanno contestato, ma hanno fondato "città aperte" per
fornire una prima risposta alle farneticazioni di codesto sedicente
autonomista;
il Consiglio regionale
della Valle d'Aosta
DELIBERA
di respingere con la massima fermezza le tesi razziste ed
antimeridionaliste del Consigliere Gremmo interpretando così il
pensiero della popolazione valdostana che non vuole avere nulla a
che vedere con l'autonomismo interessato e becero di cui il
Consigliere Gremmo si è fatto portatore"
Grazie.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (UAP):
Signor Presidente, in Calabria c'è una
città, che mi dicono chiamarsi Cittanova, che è tristemente nota in
Piemonte perché pare che i suoi cittadini pratichino lo sport della
faida, cioè della vendetta personale senza esclusione di colpi. Io
non so se chi mi ha preceduto sia originario di Cittanova o di un
paese dei dintorni, ma certamente il tentare di trasformare il
Consiglio regionale della Valle d'Aosta in una tribuna per le
proprie personali faide, dovute alla constatazione della propria
totale incapacità di fare politica - anche perché qualcun altro è
magari in grado di farla - mi sembra un fatto molto grave e
riprovevole.
Devo dire che sogghigno contento di fronte all'iniziativa
tardo-carnevalesca del Consigliere del MSI, per una ragione che
voglio illustrare a questo Consiglio. Martedì scorso, al Consiglio
provinciale di Torino è stata presentata dal PCI una mozione che
riguardava la Lega contro la droga e l'immigrazione clandestina,
che mi onoro di avere fondato. In quel Consiglio ci sono tre
Consiglieri del MSI, due dei quali sono intervenuti difendendomi a
spada tratta, mettendomi anche in imbarazzo, perché io non ho mai
amato i fascisti, e dicendo: "Guardate che Gremmo ha detto una cosa
giusta, perché i problemi della droga e dell'immigrazione
clandestina sono reali, specialmente qui a Torino, dove siamo pieni
di immigrati clandestini. Voi sbagliate a fare una mozione contro
il povero Gremmo...". Poi io mi sono sentito in dovere di replicare
ai missini per prendere le distanze ed ho detto: "Guardate che non
ho bisogno di padrini di questo tipo; per carità!".
Uno dei missini, rivolgendosi a quelli che avevano presentato la
mozione contro di me, è intervenuto dicendo: "State attenti, perché
mi sembrate dei pidocchi, che saltano sulla criniera del leone per
avere un minimo di spazio vitale". Nel mio intervento io poi ho
detto: "Sì, è giusto il riferimento al leone, perché, siccome io
vengo dalla Valle d'Aosta, in qualche maniera mi riconosco nel
leone; ma è certamente sbagliato l'atteggiamento di piccoli
personaggi, che cercano un attimo di notorietà sull'onda della
notorietà degli altri".
Questo ragionamento, fatto dai missini a Torino nei confronti di
alcuni colleghi del Consiglio provinciale, potrebbe in qualche
maniera ritorcersi contro chi ha cercato un po' di notorietà, anche
se mi auguro che non l'abbia, proprio perché credo che la stampa
non darà risalto alla sceneggiata che si é voluta fare alle
19,48.
Per carità! Su diecimila cose io non sono d'accordo con i
colleghi e ci saranno sicuramente diecimila momenti nei quali ci
scontreremo, però credo innanzitutto nel rispetto reciproco e nel
rispetto delle idee degli altri. Perché dico questo? A parte la mia
biografia romanzata ed inventata in pieno dal giornale "La
Repubblica", che è sotto querela per avere inventato di sana pianta
una biografia, che poi qualcuno ha preso per oro colato, è però
incredibile che qualcuno, che pure è Consigliere regionale e quindi
non è uno sprovveduto, cambi le carte in tavola e trasformi una
cosa in un'altra.
Oltre alle varie querele inoltrate in questi giorni, ne stiamo
preparando una per il settimanale "La Vallée Notizie", sul quale un
giornalista, che si chiama Mancini, ha avuto il coraggio di
scrivere che lo stemma di questa Lega sarebbe un teschio che mangia
un negro. Questo signore risponderà poi in tribunale, perché lo
stemma della Lega è un teschio con in bocca una siringa, per
significare il pericolo della droga. I giornali fanno ovviamente il
loro mestiere, creano delle enfasi, fanno delle loro campagne di
stampa... e magari il giorno dopo la gente si dimentica il
tutto.
In Sicilia fanno la prova di alfabetizzazione per i consiglieri
comunali. So che questa prova non è stata fatta per noi, quindi può
darsi che alcuni Consiglieri, o almeno uno, abbiano dei problemi
per leggere o scrivere, perché il fatto che una lega che si chiama
"Lega contro la droga e l'immigrazione clandestina", diventi, come
ho sentito qui, "Lega contro i neri", sta francamente a dimostrare
che qualcuno non ha letto per distrazione, perché magari era in
vacanza in qualche piaga più salubre della nostra, oppure che non
capisce le cose che legge, perché mi attribuisce delle posizioni
che non ho. Io non ho mai avuto niente contro la gente di colore;
il problema del colore della pelle delle persone a me non interessa
per niente, non mi ha mai riguardato, perché la pigmentazione è
un
fatto estremamente secondario. Infatti. quando questi
giornalisti hanno cercato di mettermi in bocca delle parole che non
avevo detto, ho precisato: "Come l'ebreo Einstein, penso che
l'unica razza che conosco e che mi interessa sia la razza umana".
Francamente, quindi, problemi di razza non ne ho mai avuti, non ne
ho adesso e non ne avrò mai.
Quanto ho detto vale per puntualizzare che la mia iniziativa
politica, che si chiama "Lega contro la droga" è stata avviata
appunto per risolvere il problema della droga. Mia moglie, che
credo non sia una minorata, ma una persona che, fino a prova
contraria e sempreché qualcuno la Voti, è ancora in grado di fare
politica, si è detta disponibile, come madre preoccupata del
problema della droga, a darsi da fare per concorrere a risolvere lo
stesso problema.
Una volta i fascisti rivendicavano sempre il focolare, la
famiglia e miti di questo genere, ma mi spiace che adesso il
-Consigliere Aloisi sputi contro la famiglia, che è un valore che
noi, in Valle d'Aosta, difendiamo ancora. Mi riferisco, ovviamente,
alla famiglia nel senso di madre, marito e figli, non alla famiglia
di cosca, che magari da altre parti va per la maggiore. Comunque,
sentendoci disponibili a curare il problema della droga, che è
drammatico, abbiamo fatto una manifestazione democratica.
A questo punto, però, devo smentire le sciocchezze che ho
sentito. Consigliere Tonino, lei ha fatto delle dichiarazioni
affrettate al giornale "La Vallée", ma le faccio osservare che se
ad Asti c'era motivo di vergogna, non era per me, ma perché c'era
un centinaio di punk, fatti affluire da varie città del Piemonte
(hanno avuto l'ingenuità di innalzare addirittura il cartello con
su scritto "Vercelli, Torino..."), per fare una manifestazione che
non solo era illegale, ma stravolgeva il senso della nostra
iniziativa. Quindi, se c'è un motivo di preoccupazione per quello
che è avvenuto ad Asti, ciò è solo da ricercare nel fatto che sono
stati lesi i diritti costituzionali di un cittadino che era andato
a fare una conferenza stampa, ma si è trovato fuori, come capitava
in altri anni e speravo che in Italia non capitasse più, i teppisti
pronti a dargli in testa. La gente di Asti non c'era affatto.
Consigliere Tonino, guardi questa lettera, che io ho ricevuto
oggi, perché l'ho trovata qui sul tavolo, viene da Asti ed è
firmata da Piero Botto, ex partigiano combattente, che dice:
"Le scrivo, sono sincero, anche a nome dei miei familiari e
dei miei numerosissimi amici astigiani, per esprimerle tutta la
nostra soddisfazione e l'adesione al suo movimento, recentemente
fondato qui all'hotel Reale".
Questo per dire che la gente di Asti, come poi è stato precisato
anche sui giornali qualche giorno dopo, non si è mica lasciata
coinvolgere nella gazzarra che qualcuno ha inscenato là davanti,
anzi i giornali locali hanno dovuto rimarcare il fatto che, mentre
là davanti c'era questo centinaio di persone, che per la verità
erano un'ottantina, la gente di Asti, che è quella che non fa
cagnara e non fa le piazzate, sotto sotto ha espresso - ed il suo
Partito è un Partito popolare, Consigliere Tonino, e quindi con la
gente ci parla - le stesse preoccupazioni che avevamo espresso noi
sul problema della droga, che non è affrontato nel modo corretto
dalle forze governative, e sul problema dell'immigrazione
clandestina, che è reale e che doveva pur essere affrontato da
qualcuno. E' motivo di gloria per la Valle d'Aosta che questa
iniziativa sia stata assunta da un suo Consigliere regionale.
A me spiace, quindi, dover intervenire quasi per fatto
personale, perché qualcuno ha pensato di fare delle faide qui
dentro, quando invece, giustamente e molto più opportunamente, si
poteva discutere con la pari dignità di tutti quanti. Io rispetto
le opinioni del Consigliere Aloisi - anche quando lui vuole
ammazzare tutti quanti, perché la linea del suo Partito è quella di
volere la pena di morte, mentre io sono contrario - come rispetto
le persone di un altro colore, così rispetto ogni essere umano, e
sono contrarissimo alle prevaricazioni, che vanno contro l'etica
dell'autonomia e della democrazia.
Certo, i nostalgici di "Faccetta nera" possono gabellare per
antirazzismo quello che, invece, è il loro tentativo di
misconoscere dei problemi. Voi fate pure come volete e votate
quello che volete, tanto io adesso me ne vado, ma sarebbe grave se
voi andaste dietro a questa provocazione fascista, per evitare ed
impedire di ragionare pacatamente su un problema. Per carità! Mi
conoscete abbastanza per sapere che non sono tipo che si nasconde
dietro un dito, anche perché non l'ho mai fatto. Ho sempre pensato
e voluto dire la mia opinione: la dico in modo rozzo, perché,
essendo montanaro (infatti vengo dall'alto biellese), non sono
abituato a ricamare, e se fossi abituato a ricamare me ne sarei
andato da un'altra parte.
Io ho detto in modo perentorio, e continuo a ripeterlo, che il
problema della droga va affrontato senza colpire i
tossicodipendenti. E' sbagliata la posizione craxista di sbatterli
tutti in galera. Io non sono d'accordo, perché bisogna trovare dei
modi per aiutare questi ragazzi. Ho detto che uno di questi modi è
quello di trovar loro del lavoro, possibilmente nel Terzo Mondo,
così li togliamo dall'ambiente sociale che può aver creato in loro
dei problemi.
Apro una parentesi per dire che non è vero quanto è stato
riferito dal Consigliere Aloisi, nel senso che il Consiglio
comunale di Torino non si è pronunciato su questo argomento, perché
non voleva e non poteva farlo, visto che a Torino il problema è
talmente drammatico che sarebbe difficile per la classe politica
piemontese e torinese mettersi contro l'opinione pubblica. "La
Repubblica" di oggi riporta un dato che sottopongo alla vostra
attenzione e voi, cittadini e rappresentanti del popolo valdostano,
tenetelo presente. "La Repubblica", citando un sondaggio fatto da
una agenzia specializzata, diretta dal dott. Luigi Tua, dice: "Nel
Nord-Ovest il 42,3% dei cittadini (è una bella percentuale,
maggiore anche di quella dell'Union Valdôtaine) sono estremamente
preoccupati per il problema dell'immigrazione clandestina e delle
ripercussioni che può avere sull'ordine pubblico, sulla società e
sulla convivenza".
Allora, non solo il Consiglio comunale di Torino non si è
espresso, ma martedì scorso, quando al Consiglio provinciale di
Torino c'è stata questa discussione, io mi sono limitato a tirare
fuori il quotidiano "Stampa Sera", appena uscito (era uscito alle
15,00 e noi abbiamo discusso alle 16,30), ed ho letto una pagina di
cronaca quotidiana per far sapere che, alle 21,30 di sera, la
polizia aveva fermato ai giardini pubblici "Cavour" (chi conosce
Torino sa che una volta erano dei giardini splendidi, dove la gente
andava a passeggiare ed a portare i bambini, mentre ora sono pieni
di siringhe e di drogati) due senegalesi che stavano scavando con
una pala e che, alla domanda: "Che cosa state facendo?", avevano
risposto: "Stiamo cercando i funghi". I poliziotti, non credendo
che i due senegalesi stessero cercando i funghi ai giardini
"Cavour", scavarono e trovarono un pacco di droga.
Allora, quando mi si viene a dire che è sbagliato, ridicolo e
provocatorio, o incivile ed immorale collegare il problema della
droga a quello dell'immigrazione clandestina, io dico che questo
problema ci assillerà per i prossimi dieci anni e dico che questa
povera gente, che deve essere aiutata e per la quale bisogna
trovare delle soluzioni, che viene nel nostro Paese dal Terzo Mondo
senza controllo e senza alcuna formalità, diventa facile vittima
della droga, della 'ndrangheta' della mafia e della camorra.
Io non amo Villa Literno, non amo quello che sta capitando nel
Meridione d'Italia, dove - e questo sì che è un fatto vergognoso -
si stanno riproponendo le condizioni di schiavitù che erano
presenti nell'America del secolo scorso. Quello è vergognoso e
disdicevole! Quello dovrebbe essere condannato dal Consiglio
regionale della Valle d'Aosta, così, senza andare dietro alle
provocazioni dei fascisti, farebbe alta opera di civiltà dicendo:
"Noi ci vergogniamo che a Napoli questa povera gente sia sfruttata
dalla camorra e sia adoperata com'è adoperata e che poi sia
ammazzata da quattro delinquenti che vanno a rapinare i più
poveri!". Questo è quello che dovrebbe dire e che vorrei che
dicesse il Consiglio regionale della Valle d'Aosta! Questa sì
sarebbe, dal punto di vista morale, una separazione netta per
quello che sta capitando nel Mezzogiorno d'Italia nei confronti
degli immigrati clandestini, senza correre dietro alle provocazioni
dei fascisti, che vengono qui ad accusare di inciviltà e di
immoralità chi, invece, ha avuto il coraggio, come il sottoscritto,
che qui dentro è l'ultimo, quello che conta di meno, perché non è
in maggioranza e neppure in minoranza ed è solo uno che viene qui a
dire quello che pensa, finché potrà dirlo, ma che ha avuto il
merito di far rilevare il problema della droga.
Con questo voglio dire che non è la condanna nei confronti del
sottoscritto che può risolvere i problemi, anche se certamente li
risolve a lui, perché gli salva la faccia e gli permette di dire
agli elettori missini: "Ho fatto l'ennesimo show ed ho condannato
le tesi antimeridionalistiche del Consigliere Gremmo".
Ebbene, ai Consiglieri autonomisti dico: votatela pure, votate
la mozione del Consigliere missino, nella quale si condannano le
tesi antimeridionalistiche del Consigliere Gremmo; ma poi andrò io
a dire ai vostri elettori che siete contro le tesi
antimeridionalistiche. Va bene, va bene, fate pure quella scelta,
che è ottima. Ricordatevi però che le mie tesi non sono
antimeridionalistiche, ma sono contro la camorra, contro gli
sprechi, contro la 'ndrangheta', il racket delle braccia e contro
il fatto che in certe Regioni lo Stato non riesce neanche ad
arrivare, come purtroppo avviene in Aspromonte. Votatela pure,
fatelo pure, la cosa a me non crea nessun problema.
Signor Presidente, torno a ripetere che io volevo fare solo
questa dichiarazione, ma non voglio partecipare al voto, come non
voglio neanche continuare ad offrire spazio alle provocazioni
fasciste. Voglio però aggiungere ancora una cosa: invece di
condannare me e di perdere tempo nel cambiarmi le parole che mi
escono di bocca, visto che esistono i verbali di quello che io ho
detto qui dentro e di quello che ho detto al Consiglio provinciale
di Torino, così come esistono i verbali di come io la penso, ed
esistono anche i miei giornali, basta leggerli per trovarvi quello
che noi abbiamo detto. Noi abbiamo parlato contro la droga, abbiamo
detto che il problema dell'immigrazione clandestina è reale ed è
collegato alla delinquenza, perché purtroppo questa povera gente
può cadere sotto le grinfie dei delinquenti, che, come abbiamo
sempre detto, per una gran parte non sono originari della Valle
d'Aosta.
Voglio dire, quindi, che il vero problema non è quello di andare
a vedere quali sono le mie tesi, che credo di poter ancora
esprimere per diritto costituzionale, perché in esse non c'è niente
di razzista, non c'è assolutamente niente che vada contro la
convivenza civile, ma in esse si sollecita soltanto due cose.
1°) Il Governo ed il Parlamento facciano una dura legge contro
la droga. Io non sono per la pena di morte, ma per una legge dura
contro gli spacciatori ed i diffusori di morte, ma che d'altra
parte non sia colpevolizzante nei confronti dei tossicodipendenti,
che sono della povera gente, delle vittime che quindi devono essere
aiutate.
2°) Per quanto riguarda l'immigrazione clandestina (per la quale
si fa sì un'azione psicologica da parte di qualcuno), occorre
precisare che essa non arriva solo dall'Africa. Quanti sono gli
immigrati clandestini che arrivano dalla Polonia e che pongono
esattamente lo stesso problema di quelli che arrivano dal Terzo
Mondo? In merito a questo problema ho sempre detto che l'unica cosa
che a me interessa è che venga assolutamente applicata la legge
dello Stato che dice che un immigrato può arrivare in Italia solo
se ha un contratto di lavoro, quindi solo se può dimostrare che ha
la possibilità di non pesare sulla collettività. Io ho detto
soltanto questo, senza enfasi e senza voler infierire su nessuno e
senza andare a constatare il colore della pelle.
Credo che il Consiglio regionale della Valle d'Aosta non
dovrebbe occuparsi delle mie tesi, che ho sempre esposto e che
spero di poter continuare ad esporre qui; vada invece a vedere cosa
capita alle nove di sera quattro chilometri oltre Quart, vada a
chiedere ai genitori preoccupati che abitano in quei paesi cosa sta
capitando oggi in Valle d'Aosta per quanto attiene all'ordine
pubblico. Provate a prendere il treno delle sette di sera che viene
su da Torino: vedrete mezzo treno occupato da prostitute, che
vengono irretite dal racket e spedite in Valle d'Aosta. Non vi dico
il loro colore, perché non è questo il problema, ma dico che, se
volete affrontare seriamente la questione, non dovete "ricamare"
demagogicamente contro di me; non è accodandovi alle provocazioni
dei fascisti che possiamo risolvere i problemi. La gente della
Valle d'Aosta vi giudica e ci giudica sul coraggio col quale
affrontiamo certi problemi e certe questioni, perché tutto il
resto, abbia pazienza signor Presidente, è soltanto un basso e
strumentale tentativo di ritagliarsi cinque minuti di
pubblicità.
Ovviamente, ho troppo rispetto per il Consiglio regionale della
Valle d'Aosta, per pensare che si voglia andare dietro ad una
provocazione di questo tipo.
Arrivederci.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Spiace dover intervenire in una sorta di
gioco delle parti, per cui le posizioni dei Consiglieri Gremmo ed
Aloisi, a causa di una contrapposizione sempre più frequente
cercano di conquistarsi reciprocamente spazi politici.
Tuttavia il problema che è stato posto all'attenzione del
Consiglio esiste, perché c'è effettivamente un'immigrazione dai
Paesi extraeuropei verso l'Italia e verso l'Europa, e questo
problema si pone anche per la nostra Regione, sia pure non in
misura molto rilevante; per cui è necessario che il Consiglio
regionale si pronunci, rifuggendo però da certe tentazioni
personalistiche.
Il nostro Gruppo ha predisposto un emendamento alla mozione, che
ora vi leggo, e che mi pare sufficientemente chiaro per essere
degno della riflessione e dell'approvazione del Consiglio
regionale.
PRESIDENTE:
Chiedo scusa, Consigliere Mafrica, ma le devo
muovere un rilievo di tipo formale.
La mozione è stata riscritta e sostituita da quella che ci è
stata letta in aula dal Consigliere Aloisi, per cui le chiedo se il
suo emendamento è rivolto alla mozione riscritta.
MAFRICA (PCI):
Sì, il testo che ora leggo è un emendamento
sostitutivo a quella riscritta.
"RISOLUZIONE
RICORDATE le secolari tradizioni di rispetto degli altri,
tolleranza, capacità di dialogo della comunità valdostana, che nel
corso degli anni ha saputo favorire l'inserimento e l'integrazione
di immigrati provenienti da altre regioni, garantendo sia il
mantenimento della propria identità che condizioni di positiva
convivenza con tutte le diverse componenti etniche presenti sul
proprio territorio;
CONSTATATO che il problema dell'immigrazione da paesi
extraeuropei subirà nei prossimi anni una accelerazione conseguente
sia ai problemi socioeconomici del terzo mondo che al processo di
unificazione europea
il Consiglio regionale
della Valle d'Aosta
RIAFFERMA
la propria solenne condanna di ogni forma di discriminazione,
razzismo, xenofobia;
INVITA
il Governo italiano a predisporre, d'intesa con le Regioni,
innovazioni legislative e provvedimenti atti a risolvere, in una
visione solidaristica e programmatica, i problemi posti dal
crescente fenomeno dell'immigrazione da paesi extraeuropei;
DECIDE
di inviare la presente risoluzione al Presidente del Consiglio
dei Ministri, al Ministro degli Esteri, ai Presidenti dei gruppi
parlamentari".
PRESIDENTE:
Allora abbiamo tre risoluzioni.
Ha chiesto la parola il Consigliere Mafrica; ne ha facoltà.
MAFRICA (PCI):
Trasformo questo testo in un ordine del
giorno presentato nell'ambito della discussione generale.
PRESIDENTE:
Va bene. Allora riepilogo il tutto ricordando
che siamo in presenza di una mozione riscritta, presentata dal
Consigliere Aloisi, e di un ordine del giorno sostitutivo,
presentato dal Consigliere Mafrica nell'ambito della discussione
generale sulla mozione del Consigliere Aloisi.
Ha chiesto la parola il Consigliere Pascale; ne ha facoltà.
PASCALE (PSI):
Io non ho letto il programma della Lega
fondata dal Consigliere Gremmo, però ricordo di aver letto sui
quotidiani che una delle proposte di quella Lega era di internare
tutti i drogati in un campo di lavoro in Amazzonia. E' una
soluzione che ci ricorda vagamente i lager nazisti.
Ora, se tutto il programma di quella Lega consiste in proposte
simili, credo che forse sia valsa la pena di non affrontare neppure
il dibattito consiliare, visto anche che questo dibattito si
conclude con delle sceneggiate; tuttavia ho due preoccupazioni: la
prima è che il silenzio possa alimentare nella popolazione che ci
ascolta il sospetto di una indifferenza nei confronti dei problemi
che sono stati posti e che devono vedere il nostro impegno
politico, oltre che quello civile; la seconda è che sulla stampa
nazionale questa iniziativa è stata associata alla posizione del
collega Gremmo come Consigliere regionale della Valle d'Aosta e
leader di un movimento autonomistico e quindi di una forza politica
presente in Valle d'Aosta, cosa che potrebbe nuocere all'immagine
esterna della nostra Regione.
E' ben vero che la Valle d'Aosta ha già dato in passato ampie
dimostrazioni di ospitalità e di solidarietà nei confronti di
chiunque vi sia giunto, però io credo che almeno in questa
occasione, visto che altre volte non abbiamo dato adito alle
provocazioni, sia opportuno fissare in un ordine del giorno i
principi generali di civiltà e solidarietà che sono propri di
questa comunità. Mi pare che l'ordine del giorno del Consigliere
Mafrica, che abbiamo appena ascoltato, vada in questa direzione e,
se necessario, si potrebbe anche concordare un apposito ordine del
giorno che raccolga l'adesione della stragrande maggioranza delle
forze politiche.
Se questo non è possibile, noi socialisti ci teniamo comunque a
riaffermare di essere contrari a qualsiasi manifestazione di
intolleranza, senza volerci nascondere dietro un paravento di belle
parole ed ignorare che esistono effettivamente i problemi che sono
stati posti, sia per quanto riguarda il fenomeno della droga, sia
per quanto riguarda l'immigrazione dal Terzo Mondo, che è in
continuo aumento ed il cui dramma forse è davvero quello dello
sfruttamento, che però non avviene solo a Napoli: lo sfruttamento
avviene in tutte le parti d'Italia ed avviene anche a Torino. Il
Consigliere Gremmo, con molta furbizia, dice di non essere
antimeridionalista, però è in queste sfumature che poi si vede qual
è il suo vero pensiero. E' cosa abbastanza conosciuta che lo
sfruttamento degli immigrati clandestini da parte degli
imprenditori avviene in ogni parte d'Italia.
Ad ogni modo, credo che si tratti di due problemi distinti, che
non possono essere accomunati. Mi pare in primo luogo che
l'associazione "immigrato nordafricano" uguale "spacciatore di
droga" sia una evidente strumentalizzazione; in secondo luogo mi
pare che vada precisato che il Governo, proprio in questi ultimi
tempi, sta approntando le direttive generali di intervento per
risolvere entrambi questi problemi. Sulla droga è in corso un
dibattito parlamentare, mentre sul problema degli immigrati dal
Terzo Mondo c'è una proposta che è stata illustrata proprio in
questi giorni dal Vicepresidente del Consiglio, On. Martelli, che
tende a regolamentare il fenomeno dell'immigrazione e che mi pare
stia riscontrando ampi consensi.
Ebbene, noi riteniamo che si tratti di proposte ragionevoli, che
possono essere ancora approfondite e mediate, ma che comunque si
muovono in un contesto di rispetto della persona umana, di rispetto
dei diritti della persona umana e quindi in un contesto di civiltà
e di solidarietà.
Noi ci ritroviamo su queste posizioni governative e, proprio per
questo, ci teniamo ad isolare quelle proposte che hanno a
fondamento la cultura della ghettizzazione, dell'intolleranza ed a
volte anche la cultura del razzismo.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (UV):
Je crois qu'on avait au moins prévu qu'il
y eût un débat entre deux personnes qui, si j'ai bien compris,
avaient entamé un dialogue à distance, car, au moment où l'un
entre, l'autre sort. Bon, celui-là aussi est un système comme un
autre et le système de l'informatisation, par exemple, prévoit la
communication à distance, tout de même nous avons dû entendre l'un
et l'autre. Après il y a eu la présentation de la résolution qui,
pour reprendre une phrase chère aux communistes, dit des choses de
La Palice. Mais, au delà de ça, je pense que le problème de la
drogue ou celui de l'immigration ne peuvent se résoudre dans un
débat si serré sur un thème qui, au contraire, a pris l'origine
d'un dialogue qui s'est tenu ailleurs.
Moi je partage l'avis de discuter soit sur la drogue soit sur
l'immigration, mais il faut le faire régulièrement en présentant,
de la part de toutes les forces politiques, les différentes
attitudes face à ces problèmes; ainsi on pourrait prévoir, pour le
prochain Conseil, un débat sérieux sur ces thèmes, mais sans
contrastes entre deux personnes isolées.
Pour ce qui concerne le racisme, je pense que la Vallée d'Aoste,
avec des faits, a déjà démenti toutes les possibles accusations de
ce genre. Pour ce qui est de la drogue, il faut dire qu'on a déjà
pris des résolutions, on a fait et on fera des débats et dans
quelques jours il y aura une rencontre sur le problème de la drogue
en Vallée d'Aoste et sur l'attitude face aux lois présentées au
Parlement à ce sujet. Donc je dirais de faire un débat sérieux -
les contrastes personnels n'intéressent pas le Conseil - au sein de
cette Assemblée, pour qu'elle puisse prendre des décisions et
intervenir comme elle a déjà fait.
Il s'agit donc de voir ce qu'on peut faire en tant que Région,
quelles sont les initiatives à appuyer au niveau des projets de loi
qui ont été présentés au Parlement; de cette façon le débat sera
vraiment sérieux. Moi je me refuse de discuter, d'affronter une
dispute qui n'a rien à voir avec les problèmes que le Conseil doit
résoudre. Si les problèmes sont graves, on pourra les examiner au
cours du prochain Conseil et les faire objet d'une intervention
directe de la part de tous les Conseillers.
Donc, au delà du vote sur la motion, je demanderais s'il est
possible d'en discuter avec plus de tranquillité afin qu'on puisse
arriver à une résolution concordée entre les Groupes. Seulement
ainsi on peut arriver à une solution concrète, car il n'est pas
suffisant de dire qu'un problème existe: il faut chercher à le
résoudre.
Si les Conseillers sont d'accord, on pourrait reprendre ce
discours dans le prochain Conseil.
PRESIDENTE:
Ha chiesto la parola il Consigliere Rusci; ne
ha facoltà.
RUSCI (PRI): Il Presidente della Giunta nel suo intervento ha
praticamente bruciato la mia proposta. Mi sta bene.
Subito dopo l'intervento dei Consiglieri duellanti, facendo dei
commenti con un ,collega, dicevo: "Non ho parole", proprio perché
non riuscivo ad esprimere, non soltanto un giudizio politico, ma
neppure umano, su quanto stavo vedendo. Non sono certamente io a
doverlo dire, visto che sono "nuovissimo", ultimo entrato in questo
Consiglio, ma sono rimasto ulteriormente stupito dal fatto che,
nonostante le premesse ,fossero così viziate, dei rappresentanti di
forze politiche responsabili abbiano voluto innalzare a tanto
quell'argomento, che è pur degno di grossa considerazione e
discussione. Quelle premesse, però, erano esageratamente viziate
per consentire di svolgere in questa sede un dibattito perlomeno
accettabile.
Per queste ragioni mi sta molto bene la proposta del Presidente
della Giunta, che è stata inserita in un certo clima e fatta con
delle motivazioni e soprattutto senza certe premesse che io
considero problemi esterni a questo Consiglio regionale.
PRESIDENTE:
Ha chiesto la parola il Consigliere Louvin; ne
ha facoltà.
LOUVIN (UV):
Je voudrais adhérer à la solution proposée
par le Président du Gouvernement, qui a souligné le sens du débat
en indiquant que l'optyque dans laquelle on lisait deux problèmes
d'une telle ampleur était trop partisane pour permettre une
réflexion sérieuse et digne de ce Conseil.
Notre opinion est que ce genre de problèmes doit être ,affronté
avec tolérance, ce qui permet de ne pas arriver à l'ostracisme a
priori envers des Conseillers qui ont le droit d'exprimer leur
point de vue au sein de cette Assemblée. Cette idée de tolérance
doit marquer aussi notre réflexion à l'égard de deux problèmes
aussi graves que ceux de la drogue et de l'immigration. Cette
réflexion doit se doubler d'un essort de sérieux car celui de
l'immigration clandestine s'annonce comme le grand problème du
siècle prochain, qui va vers cette société multiraciale indiquée
par les sociologues comme l'issue probable de notre
civilisation.
En ce moment, je n'entre pas dans le sujet, mais je tiens à
souligner que la position assumée à ce sujet par le Conseiller
Gremmo, dont je regrette l'absence parce qu'il est toujours
désagréable de parler en l'absence des personnes intéressées, vient
de marquer un clivage encore plus net vers l'ensemble des forces
autonomistes dont souvent ce Conseiller se réclame.
Le problème est donc très important et devrait constituer
l'objet d'une réflexion large, que nous souhaitons puisse avoir
lieu dans le plus court délai. C'est pour cette raison que, si
cette motion présentée par le Conseiller Aloisi ne sera pas
retirée, nous nous abstiendrons sur son contenu et nous invitons le
Parti Communiste, qui a fait un effort louable pour reporter la
discussion sur un thème et dans un sillon de tout autre nature, à
représenter cette même proposition dans la prochaine séance du
Conseil, où il puisse faire l'objet d'une discussion suffisamment
ample et motivée.
PRESIDENTE:
Ha chiesto la parola, il Consigliere Mafrica;
ne ha facoltà.
MAFRICA (PCI):
L'ordine del giorno aveva lo scopo di
rifuggire da una certa correlazione, derivata dal modo in cui era
stato impostato il dibattito, e tendeva a far pronunciare comunque
il Consiglio su un problema, senza entrare in polemiche
personali.
Pertanto, ritenendo ormai chiara la motivazione dell'ordine del
giorno, ci dichiariamo disponibili al ritiro del nostro documento e
aderiamo alla proposta di una apposita discussione dell'argomento
in uno dei prossimi Consigli. Tuttavia, proprio per non accettare a
priori ipotesi di collegamento tra la questione droga e la
questione immigrazione, proporrei di prevedere fin d'ora due
distinti punti all'ordine del giorno: uno concernente il problema
della droga, che riguarda la legge.
(... Interruzione del Presidente Rollandin...)
... Ecco: due discussioni distinte, una sul problema della droga
e l'altra sul problema degli immigrati in generale e sui suoi
riflessi nella situazione valdostana.
Noi siamo d'accordo su questa proposta, purché all'ordine del
giorno di uno dei prossimi Consigli vi siano due punti distinti su
questi due temi.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI):
Devo fare due osservazioni. La prima
concerne in tentativo. da parte di varie forze politiche , di
dirottare il dibattito sui temi della droga e dell'immigrazione,
che pur avendo un notevole peso anche nella mia mozione, non ne
costituiscono l'oggetto principale. Mi dispiace che ci sia questo
tentativo di sviare il problema, di far finta di niente e di non
prendere posizione sul vero tema che, come ho chiarito fin
dall'inizio, riguarda esclusivamente la nascita di una lega
razzista, fondata da Gremmo, Consigliere regionale della Valle
d'Aosta, alla quale è stato dato ampio risalto dalla stampa
nazionale, che ha fornito un'immagine distorta della realtà della
nostra Regione. Questo era l'oggetto del contendere ed il tema
centrale della mozione del sottoscritto.
Invece, il tentativo del Partito Comunista, che accusa i due
contendenti di volersi reciprocamente conquistare nuovi spazi
politici, è subdolo, proprio perché io, uscendo dall'aula, ho
dimostrato di non voler strumentalizzare il caso. Sapevo che ci
sarebbe stata una reazione violenta da parte del Consigliere Gremmo
e sarei anche potuto rimanere qui per fare bagarre, ma non l'ho
fatto deliberatamente. Avevo già sbagliato una volta, quando, se
ben ricordate, avevo anche promesso che non sarebbe più successo.
Oggi sono stato coerente e sono uscito solo per evitare la
bagarre.
Il problema però esiste, perché il Consigliere Gremmo ha creato
una lega ed il vero quesito è se questa lega sia razzista o meno e
se tutte le affermazioni da lui fatte ai giornali ed in questo
Consiglio siano o meno antimeridionalistiche. E' su queste
tematiche che bisogna dare una risposta: invece si tenta di
sfuggire proponendo una discussione sull'immigrazione e sulla
droga. Facciamola pure, visto che sono anch'io d'accordo, ma non
era questo l'oggetto della mia mozione.
Di ciò mi dispiace sinceramente, proprio perché non volevo
assolutamente che il Consiglio si pronunciasse e votasse la mia
mozione, come testimonia il fatto che ho provveduto ad emendarla;
ma se sapevo di rimanere solo, l'avrei lasciata nel testo
originale, che era più duro e pesante, e me la sarei votata anche
da solo. L'ho modificata proprio per dare la possibilità a tutti di
convergere e per far sì che il Consiglio regionale esprimesse un
giudizio politico su un problema drammatico, che ha avuto ampio
risalto in campo nazionale. Tutti i giornali ne hanno parlato;
basta prenderli per leggervi: "Consigliere regionale della Valle
d'Aosta... Rappresentante di un movimento regionalista...".
La nascita di questa lega ha creato tanta confusione fuori della
Valle d'Aosta ed ha offerto un'immagine distorta della nostra
Regione, per cui la mia mozione, che poteva anche essere emendata,
si proponeva come un'occasione per dare una risposta chiara, netta
e precisa alle tesi razziste ed antimeridionalistiche del
Consigliere Gremmo e per dire all'opinione pubblica nazionale che
il Consiglio regionale della Valle d'Aosta non si rispecchia nelle
tesi del Consigliere Gremmo. Questa era la richiesta di base.
Non ci tengo affatto a creare a tutti i costi un dualismo tra me
ed il Consigliere Gremmo, perché mi ritengo leggermente superiore a
lui. Tuttavia, non si può rimanere insensibili di fronte a certe
provocazioni, perché quello che dice e scrive il Consigliere Gremmo
rimarrà agli atti di questo Consiglio. Mi chiedo che cosa ne
penserà, in un prossimo futuro, qualcuno che li andrà a rileggere e
si domanderà: "Ma come? Ha detto queste cose e nessuno ha reagito?
Tutti hanno fatto finta di niente?". Eppure, tutti fanno finta di
niente: non sentono, non vedono e non parlano, proprio come la
scimmietta.
Di ciò mi dispiace, anche perché non era mia intenzione creare
strumentalizzazioni intorno a questa tematica. Ho presentato la
mozione con piena coscienza, perché ritenevo e ritengo che su quel
problema ci debba essere una risposta del Consiglio regionale, ma,
da quello che mi sembra di aver capito, prevedo che questa risposta
non ci sarà.
Pertanto, mantengo la mia mozione e me la voterò da solo.
Pazienza! Del resto, che cosa ci posso fare? Per quanto mi
riguarda, voglio tuttavia ribadire e condannare la posizione del
Consigliere Gremmo. Gli altri partiti sono ovviamente liberi di
fare quello che credono.
Certo, anch'io accetto la proposta di dibattere in un prossimo
Consiglio i temi della droga e dell'immigrazione, che sono molto
complessi e non possono essere affrontati in una discussione di
pochi minuti, ma ci tengo a ribadire che si è tentato di sviare
l'attenzione dal vero problema, che non era la droga o
l'immigrazione, ma esclusivamente la condanna del Consigliere
Gremmo, perché la fondazione della sua Lega razzista ed
antimeridionalistica ha avuto ampio risalto in campo nazionale ed
ha offerto una visione distorta della nostra realtà regionale.
PRESIDENTE:
Se nessuno chiede la parola, pongo in
votazione la mozione presentata dal Consigliere Aloisi.
ESITO DELLA VOTAZIONE
Presenti: 29
Votanti: 1
Favorevoli: 1
Astenuti: 28 (Agnesod, Bajocco, Beneforti, Bich, Chenuil,
Dolchi, Faval, Fosson, Lanièce, Lanivi, Lavoyer, Limonet, Louvin,
Mafrica, Marcoz, Martin, Mostacchi, Pascale, Perrin, Rollandin,
Rusci, Stévenin, Tonino, Trione, Vallet, Vesan, Viérin e Voyat)
Il Consiglio non approva
PRESIDENTE:
A questo punto terminano i lavori del
Consiglio, che sarà nuovamente convocato per l'adunanza del 4
ottobre prossimo.
La seduta è tolta
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK