Consiglio Regionale della Valle d'Aosta - Oggetto del Consiglio n. 297 del 26 maggio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 297 del 26 maggio 1982 - Resoconto
OGGETTO N. 297/VII - INTERVENTI PER L'ABBATTIMENTO DELLE
BARRIERE ARCHITETTONICHE ALLO SCOPO DI FAVORIRE L'INSERIMENTO NELLA
VITA SOCIALE DELLE PERSONE PORTATRICI DI HANDICAPS.-
(Interpellanza).
PRESIDENTE:
Do lettura dell'interpellanza presentata dal
Consigliere Carlassare:
INTERPELLANZA
Nel corso dell'incontro tenutosi il 5 maggio scorso, tra la
Conferenza dei Capi Gruppo ed i rappresentanti dell'Associazione
Invalidi Civili, è stato sottolineato, con forza, che uno dei
problemi che più assilla gli invalidi è costituito dalle barriere
architettoniche. E' stato rilevato che brevi rampe di scale in
molti casi rappresentano ostacoli insormontabili per tutta una
serie di portatori di handicap, impedendo l'inserimento di queste
persone in un normale contesto esi-stenziale
Tenuto conto che in data 28 dicembre 1981, il Consiglio ha
approvato la legge n. 85, che fornisce all'Amministrazione
regionale lo strumento giuridico per operare nel merito e che detta
legge è stata finanziata con l'approvazione del Bilancio di
previsione per l'esercizio finanziario 1982;
Ritenendo che ci siano tutte le condizioni per predisporre un
piano operativo che consenta di attrezzare i pubblici edifici
regionali in modo da renderli accessibili agli
handicappati;
I
NTERPELLA
l'Assessore alla Sanità ed Assistenza Sociale per
sapere:
1)
se è stato predisposto un piano di
intervento;
2)
se è già stata realizzata qualche opera;
3)
se le associazioni che rappresentano le varie
categorie di invalidi sono state interpellate per avere indicazioni
su come e dove intervenire.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin.)
Il 5 maggio c'è
stato un incontro fra la Conferenza dei Capi Gruppo ed una
rappresentanza dell'Associazione degli invalidi civili, nella quale
sono stati discussi diversi punti.
Nel corso di questa discussione è emerso che uno degli elementi,
forse neanche il più importante, che pone queste persone nella
condizione di essere diversi nella realtà, è il fatto che non
possono accedere a posti di lavoro, a servizi pubblici, a luoghi
pubblici. E' stato sottolineato che se ci fossero le condizioni per
poter accedere a questi luoghi, molti - se non tutti gli invalidi -
potrebbero svolgere una loro attività, e pertanto la loro
condizione di diversi si attenuerebbe parecchio.
Mi pare di non dire niente di nuovo, c'è stata una legge votata
dal Consiglio regionale in data 28.12, n. 85, ci sono stati dei
fondi stanziati dalla legge finanziaria regionale chiedo -e qui
arrivo alle tre domande che sono molto semplici - se l'Assessore
alla Sanità ed Assistenza Sociale ha già predisposto un piano per
dare attuazione a questa legge, se si è già iniziato in qualche
modo ad operare, per superare queste condizioni di disagio che
toccano le persone di cui ho parlato prima.
In ultimo, vorrei sapere se per iniziare ad operare si è
predisposta una ipotesi di lavoro, che veda una partecipazione
attiva delle categorie rappresentanti gli invalidi, sia per quanto
riguarda la definizione dei luoghi dove in modo prioritario bisogna
intervenire, sia per trovare quelle soluzioni che dal punto di
vista tecnico rendono più facilmente superabile questa barriera
architettonica, che in molti casi è l'elemento che rende non
usufruibile tutta una serie di servizi e che d'altra parte fa
perdere, o rende molto difficoltoso recuperare, tutta una serie di
intelligenze che potrebbero essere utilizzate sia nel mondo del
lavoro sia per quanto riguarda la normale attività che ognuno di
noi svolge regolarmente ogni giorno.
Questo è il senso delle domande che ho posto, spero di ottenere
delle delucidazioni precise in merito.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin, ne ha facoltà.
ROLLANDIN - (U.V.):
Sulle premesse a questa
interpellanza, solo per chiarezza, vorrei precisare sul punto dove
si dice che con la legge n. 85 "si fornisce lo strumento giuridico
alla Amministrazione regionale per operare nel merito e che detta
legge è stata finanziata con l'approvazione ecc.", che
nell'approvazione del bilancio è stato predisposto un fondo che poi
deve trovare una sua applicazione con un provvedimento di legge.
Vorrei specificare che questo provvedimento di legge è già stato
predisposto e verrà presentato in Consiglio con il finanziamento di
230 milioni che dovrebbero essere messi a disposizione proprio per
questo tipo di intervento. Quindi con questo si completa l'iter per
avere la disponibilità di questi fondi.
Per quanto riguarda il merito, condivido quanto è stato qui
riaffermato, della difficoltà che le barriere architettoniche
ancora rappresentano per l'utilizzo di determinate strutture
pubbliche; tant'è vero che abbiamo predisposto gli strumenti
legislativi per superarle. A questo proposito, nell'osservare
quanto è stato detto nella legge, si possono prendere in
considerazione i vari punti dove si predisponeva l'intervento a
livello regionale, dall'intervento a livello di strutture
pubbliche, all'intervento sui mezzi di trasporto, all'intervento
sui mezzi comunitari.
Nel contempo si chiariva quale era il sistema di consultazione,
e vengo all'ultima domanda, se sono previste le consultazioni con
gli interessati.
All'art. 9 della legge si parla della Commissione consultiva di
proposta, alla quale devono partecipare varie categorie interessate
a questo problema, che sono state oggetto della formazione di
questa Consulta che verrà prossimamente convocata proprio per
discutere il piano di interventi. Quindi questo è previsto e verrà
attuato.
Per il resto va detto che la legge stessa parla di un anno di
tempo per l'adeguamento, come Regione, delle norme urbanistiche
previste a livello legislativo. Questo è quanto abbiamo già fatto
in parte con delibera ad hoc, come previsione di utilizzo delle
strutture pubbliche. Abbiamo previsto una Commissione che segue
tutti i progetti per evitare che succeda quanto è avvenuto in
passato, dove senza andare troppo lontano, vediamo edifici pubblici
di recente costruzione che sono carenti di mezzi per superare le
barriere architettoniche, Municipi appena ultimati che non danno la
possibilità di accedere da un piano all'altro.
Come tipo di intervento va detto che gli interventi già
realizzati sono quelli a livello normativo delle leggi, per esempio
sui trasporti, per cui si è richiesto che nel piano trasporti ci
sia l'intervento per superare le barriere architettoniche. Questo è
quanto è stato fatto, e la consultazione del mezzo previsto dalla
legge è quanto si farà per seguire un programma d'intervento. Non
bisogna tuttavia esagerare nell'ottimismo, perché purtroppo quando
per esempio, in certi edifici pubblici bisogna intervenire a
livello di ascensori, il problema è grave perché bisogna prevedere
soluzioni di strutturazioni nuove che non sono molto facili da
trovare.
Per quanto riguarda le abitazioni, ho richiamato prima il
finanziamento per prevedere quanto sia possibile finanziare in base
a quella norma dell'art. 3.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin.)
Non sono molto
soddisfatto soprattutto perché mi pare si ragioni in modo molto
schematico: penso che la prima cosa che si sarebbe dovuta fare, era
proprio la formazione di questa Consulta.
Ritengo che per rendere operante una legge come questa e per
iniziare a superare i problemi che ci sono, sia necessario, al di
fuori degli schemi, avere una partecipazione attiva dei diretti
interessati a tutti i livelli. Diversamente si rischia di non tener
conto di tutta una serie di problemi, tipo quelli emersi per
esempio in occasione di un incontro, quando una signora ha
sottolineato che il Centro di Riabilitazione è stato collocato in
un posto raggiungibile solo con una serie di rampe di scale. Mi
auguro che si trovi un modo di agire da parte dell'Assessore e dei
tecnici che dovranno intervenire in questo senso, che coinvolga
sempre ed in ogni momento i diretti interessati.
Ritengo anche che questa legge debba realizzarsi proprio con una
serie di interventi anche spiccioli, come nell'esempio che si è
fatto, dove si è superato l'ostacolo della piccola rampa di scale -
che pare, dal punto di vista architettonico, andasse tanto di moda
qualche anno fa - con un mezzo tecnico che è facilmente reperibile
sul mercato e che si può applicare senza operare nella struttura
muraria dei vari edifici.
Così facendo si è resa accessibile tutta una serie di strutture
sanitarie e di servizi che diversamente rendono indispensabile la
presenza di accompagnatori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK