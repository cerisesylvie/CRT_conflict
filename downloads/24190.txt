Consiglio Regionale della Valle d'Aosta - Oggetto del Consiglio n. 3169 del 19 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3169 del 19 dicembre 2007 - Resoconto
OGGETTO N. 3169/XII - Interpellanza: "Problematiche relative
al funzionamento del servizio di emergenza sanitaria
territoriale".
Interpellanza
Premesso che la legge regionale 21/1998 ha istituito il
Servizio di emergenza sanitaria territoriale e che più volte è
stata sottolineata l'importanza del decentramento territoriale dei
servizi sanitari, attraverso l'implementazione funzionale e
professionale delle strutture di emergenza e
specialistiche;
Considerato che la perdurante difficoltà di reperire medici
di emergenza territoriale (MET) impedisce una programmazione
completa dei turni, in particolare nelle sedi decentrate di Morgex,
Châtillon e Donnas, e non consente di assicurare una funzionalità
efficace del Servizio;
Rilevato che nel mese corrente, considerati anche i periodi
festivi dell'Immacolata e del Natale, la sede di Morgex è
presidiata da un solo medico, quella di Donnas da due, mentre la
centrale di Aosta è sprovvista del medico di soccorso durante le
ore notturne;
Visto che è stato anche organizzato uno specifico corso di
formazione per fare fronte alla carenza di MET in Valle
d'Aosta;
Ribadito che per evitare, o quanto meno limitare, la forte
migrazione di MET verso altre Regioni è stato più volte invocato
l'allineamento dei trattamenti economici e contrattuali a quelli
offerti da altre aziende sanitarie locali;
tutto ciò premesso, i sottoscritti Consiglieri
regionali
Interpellano
l'Assessore delegato per conoscere:
1) quali ragioni impediscono, nella nostra regione, il
reclutamento di altri medici di emergenza territoriale per
consentire una normale e ordinata copertura del Servizio su tutto
il territorio;
2) se il corso di formazione di cui in Premessa ha permesso
di reperire nuove figure professionali: in caso affermativo, quante
sono e dove sono state collocate;
3) quali sono i suoi intendimenti, oltre all'attesa revisione
della legge regionale 21/1998, per migliorare la funzionalità del
Servizio di emergenza sanitaria territoriale in Valle
d'Aosta.
F.to: Tibaldi - Frassy - Lattanzi - Ottoz
Presidente
- La parola al Vicepresidente Tibaldi.
Tibaldi (CdL)
- L'Assessore Fosson è sicuramente
preparato su questa interpellanza, perché il problema lo conosce,
anche lui ha qualche "ritorno" dal territorio e, di conseguenza, sa
bene che questo sistema di emergenza territoriale funziona con
delle difficoltà che quanto prima dovrebbero essere affrontate e
risolte. L'interpellanza che proponiamo si inserisce nel solco
delle precedenti, ma vuole testimoniare un aggravamento di una
situazione rispetto a marzo 2005, quando la questione venne
affrontata in quest'aula.
Qualcuno mi ha detto che la "coperta" non è più stretta, ma
addirittura non c'è più. Non voglio enfatizzare questa situazione,
ma non vogliamo neppure concentrare la nostra attenzione solo sui
medici di emergenza territoriale, anche se rappresentano un
capitolo importante di tale discorso. Vogliamo concentrarla su
tutto il funzionamento del "118", che sarà anche ben gestito, ma è
gestito con una situazione di disagio e di sofferenza che deve
essere affrontata con una visione di insieme. Il calendario dei
turni di dicembre, un mese particolare perché ci sono delle
festività importanti, vede una dislocazione dei turni che evidenzia
dei "buchi" e, in particolare, la sede di Morgex è presidiata da 1
solo medico, quella di Donnas è garantita da 2, la centrale di
Aosta è sprovvista del medico di soccorso durante le ore notturne.
È vero, c'è un medico di centrale ma, in caso di emergenza, deve
uscire e lasciare scoperta la sede. La sede di Châtillon è coperta
ma, in caso di necessità, anche i medici di Châtillon sono
costretti a spostarsi presso Donnas o verso Aosta. Diciamo che la
situazione non versa nelle migliori condizioni, anzi i medici di
emergenza territoriale sono sempre pochi, so che vi sono delle
problematiche di carattere nazionale che devono essere risolte
anche in sede parlamentare soprattutto a livello di Governo, ma
oggi come oggi il grande servizio di soccorso viene svolto dagli
autisti soccorritori che comunque ci sono e anche dal volontariato.
Con l'interpellanza vogliamo chiedere alcune risposte, in
particolare una domanda si ripete da tempo:
"quali ragioni
impediscono, nella nostra regione, il reclutamento di altri medici
di emergenza territoriale per consentire un'ordinata copertura del
servizio su tutto il territorio"
. I turni vacanti di cui facevo
cenno ci fanno capire... e poi contando gli acronimi dei nomi qui
presenti... che oggi vi sono 16 MET disponibili sul territorio, di
cui 7 sul territorio, gli altri sono in centrale, che sono
insufficienti per garantire una copertura 24 ore su 24 nelle varie
sedi decentrate, tanto che, se lei guarda Morgex e Donnas, trova
molti spazi bianchi nell'elaborato dei turni che fanno capire che
soprattutto nei periodi di maggior pressione - mi riferisco alle
feste vicine - vi sono delle gravi difficoltà. Questa è la prima
domanda.
La seconda domanda si riferisce ad un corso di formazione fatto
nel 2003 o nel 2004, che avrebbe dovuto permettere di reperire
nuove figure professionali, non ci risulta che queste figure
professionali siano rimaste in Valle. Tali figure professionali
hanno lasciato la nostra Regione, sono state formate in Valle, poi
sono emigrate verso altri lidi sanitari e questo è un altro
problema; vorremmo sapere di quelle che sono state formate quante
sono rimaste e dove sono state collocate.
L'ultima domanda è l'attesa revisione della legge regionale n.
21/1998, da tempo si parla di una nuova norma, sappiamo che la
Giunta ha licenziato la nuova norma di recente che inizierà il suo
iter di Commissione dopo le vacanze natalizie. Naturalmente le
attese sono molte rispetto alla capacità di questa norma, anche se
non è da sola sufficiente a dare risposte più convincenti per il
funzionamento del servizio.
Un'ultima cosa: nei giorni scorsi abbiamo sentito un'intervista
del dr. Visetti su queste difficoltà che presenta il servizio di
emergenza sanitaria sul territorio, un'intervista che è stata
realizzata dal TG3, e il dr. Visetti, indubbiamente un uomo di
professionalità e di responsabilità, ha dato delle risposte che ci
lasciano perplessi. In particolare è nota la difficoltà di Donnas,
qui si fa riferimento a Donnas, ma, a fronte di alcune specifiche
domande, il dottore dice testualmente:
"se i dati ci dovessero
evidenziare che la risposta del medico dell'emergenza finora
esistito non è quella più adeguata, la risposta potrebbe essere una
figura specialistica come quella di un rianimatore o di un medico
di emergenza di tipo ospedaliero"
. In sostanza, se il MET non è
la risposta più adeguata, dobbiamo ricorrere ad un medico
specialista qui individuato nella figura del rianimatore o del
medico di emergenza di tipo ospedaliero. In un secondo passaggio il
giornalista gli chiede:
"in grado quindi di intervenire in caso
di incidenti e di patologie acute?"
e il dr. Visetti risponde:
"in grado di intervenire con più disinvoltura, perché ricco di
un'esperienza ospedaliera che purtroppo in questo momento ai medici
territoriali manca"
. Le dico che non solo in televisione, ma
rileggendola questa risposta mi ha lasciato di stucco, perché ciò
significa che da parte di chi gestisce il servizio... delle due
l'una: o i medici di emergenza non sono considerati all'altezza
della situazione, quindi vanno sostituiti e, qualora questa sia
l'ipotesi, perché si arriva solo adesso a riconoscere il problema e
non lo si è fatto prima? Oppure la considerazione di certe
professionalità è minima e vuol dire che il nostro sistema di
emergenza è in "braghe di tela". Queste sono dichiarazioni fatte
dal Responsabile del "118" in Valle, non abbiamo fatto la domanda
specifica, se poi lei, Assessore, vuole la commenterà, però le
ripeto... siccome l'intervista è intervenuta nel periodo in cui
abbiamo presentato l'interpellanza e oggi si dibatte in Consiglio -
l'intervista è del 13 dicembre -, non poteva non avere menzione in
tale contesto ed è per questo che gliela proponiamo in calce a tale
illustrazione.
Si dà atto che dalle ore 18,51 presiede il Vicepresidente
Lanièce.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Vicepresidente Tibaldi, se io sono
preparato, spero che lei sia così serio da capire che su questo
settore siamo in un momento di grande trasformazione, non sono
certo io che la pongo in termini politici, ma sono i tecnici, lei
ha già citato uno di questi tecnici: il Primario del "118", ma è
una cosa condivisa.
Vi è un richiamo politico e emozionale, ne parleremo e anch'io
ho un incontro con i MET, ma bisogna affrontare la cosa in modo
serio, nel senso che quella che può sembrare una disorganizzazione
e lei è stato molto serio a segnalarla... perché ci sono delle
caselle vuote, ma se le caselle, anche se sono piene, non
forniscono un certo tipo di servizio... allora quello che ci
interessa è dare un servizio efficiente. Vi è un profondo
ripensamento globale italiano sulla legge n. 21/1998 che istituiva
il Servizio di medicina di emergenza territoriale, questo non per
una motivazione economica, non è il problema economico di non
reperire i MET: è interrogarsi sul sistema di emergenza più utile
ed efficiente. Un ripensamento che non si è ancora tradotto in una
forma legislativa nazionale che aspettiamo, il Ministro il 18
gennaio di quest'anno aveva promesso, tant'è vero che la legge
sull'emergenza che lei sa avevamo pronta nel cassetto da un anno
l'abbiamo mantenuta nel cassetto perché aspettavamo delle
indicazioni che ci dessero a livello nazionale... lei sa che non
abbiamo una competenza primaria... poi questo non è avvenuto, ma il
ripensamento c'è dappertutto. Tanto che mi permetta è
significativo, in nessuna Regione italiana si fa un corso di MET,
in questo momento sono andato a vedere per tale interpellanza, e la
ringrazio, solo a Spoleto si sta facendo un nuovo corso per MET:
questo la dice lunga.
Una cosa non è vera... abbiamo ricominciato a parlarne io e lei
nel 2003, perché era una cosa che le stava già a cuore, mi ricordo
che ero al mare la prima estate quando venne fuori il suo
intervento. Io le venni dietro...
(interruzione del Vicepresidente Tibaldi, fuori
microfono)
... mi arrabbiai, perché sono affezionato... e si ricorda
proprio per quello abbiamo fatto un corso, abbiamo stimolato...
adesso non le so dire, l'unica domanda a cui non so rispondere...
mi sembra che solo il 20% si sia fermato qui, comunque io ci avevo
creduto e ci ho creduto anche dopo, ma ho sempre cercato di
riportare il MET in una situazione di rapporto con il centro,
perché il territorio va bene nella misura in cui è in rapporto con
il centro, i medici di famiglia sono cresciuti in questo tempo
perché vi è una sinergia con tutto il sistema. Il concetto mi
sembra di averlo già detto, mi sembra di dover richiamare una cosa
che sono i MET, ma non è legato alla persona. Il MET è una figura
non specialista, viene riservato questo compito di medico di
emergenza territoriale ad un medico che non ha la specializzazione.
Come sa, a livello ospedaliero non si può essere assunti se non si
ha una specializzazione, il MET fa 600 ore di corso. È stata creata
legislativamente una figura di uno specialista dell'emergenza, che
è il settore più difficile, quello che impone una formazione
continua. Il settore più difficile, perché possiamo avere le
strutture di pronto soccorso migliori del mondo, ma se le persone
arrivano morte, il miglior pronto soccorso non serve!
In un settore della più grande difficoltà sono state messe delle
figure, non parlo di persone, perché vi sono delle persone che si
aggiornano, sono sempre in Ospedale e fanno la differenza, ma una
figura che non ha un legame di dipendenza e di formazione con il
centro... quindi ha creato questo e io le dico che da quest'anno vi
è stata la contrattazione regionale per le varie figure e la figura
del MET è stata trattata in modo particolare. Abbiamo inserito nel
contratto dei giorni retribuiti di frequenza del medico di
emergenza territoriale in Ospedale: questo è stato vissuto molto
male dal medico di emergenza perché per una situazione sua il MET
fa 10 giorni qui, 10 da un'altra parte. È un modello quindi che ha
dimostrato di non essere un modello efficiente, potrei darle, se
vuole - ma sono rapporti molto personali -, dei rapporti che dicono
le difficoltà incontrate sul territorio, nei casi più gravi di
emergenza. Verso cosa si va? Certo non lasciamo un servizio
sguarnito, si va verso 2 modelli in Italia di risoluzione del
problema, non ancora normato e questa è la difficoltà. Il primo è
un modello che prevede in ogni postazione di medicina di emergenza
territoriale uno specialista con un anestesista e un rianimatore,
sempre più si cerca di portare l'emergenza territoriale all'interno
del "118" affinché siano un tutt'uno. Come sull'elicottero, vede,
questo è il modello importante, ci va un medico rianimatore ed è
l'intervento appropriato, tant'è che l'elicottero non prende e
porta subito il ferito, ma prende e stabilizza il ferito, perché
sull'elicottero c'è un medico di rianimazione specializzato. Se va
a vedere nel nostro precariato, stiamo in questo momento facendo un
concorso, previsto per i primi di gennaio, per 6 anestesisti, ossia
allarghiamo l'organico degli anestesisti per intervenire in tali
settori, questo è il primo modello applicato in Italia, ossia
sostituire le postazioni dei MET con degli specialisti in
rianimazione. Il secondo modello è quello di laureati in scienze
infermieristiche con una specializzazione in area critica, ossia
degli infermieri che facciano 6 mesi di rianimazione e 6 mesi sul
territorio. Non solo, qui è la difficoltà legislativa, il Ministro
ha annunciato a maggio a Torino in tema di emergenza territoriale
una nuova specializzazione, lei sa che ha creato una nuova
specializzazione in medicina di urgenza; purtroppo è successo che
gli anestesisti hanno fatto uno sciopero, per cui non tutte le
università hanno attivato questo corso di medicina di emergenza,
che sarà nell'ottica del Ministro quanto sostituisce tale
figura.
Noi, di fronte a questa difficoltà e a questo ripensamento di
tutte le emergenze, ci stiamo organizzando nell'ottica di andare
verso una maggiore specializzazione con degli specialisti in
anestesia e rianimazione che stiano in pronto soccorso, in
rianimazione e sul territorio. Non solo, abbiamo pensato di fare
noi una legge sull'emergenza, che è la prima - non so se sarà
impugnata - a prevedere un ruolo sanitario dell'autista
ambulanziere che non è riconosciuto, dell'autista soccorritore che
non è riconosciuto nel resto d'Italia e che prevede delle figure
innovative in questo senso. Cosa succederà ai MET? È scritto in un
passaggio della nostra legge che rientreranno nel sistema
ospedaliero, ossia li vogliamo riportare alla dipendenza. È una
stabilizzazione del precariato, ossia un riportare il medico
territoriale dentro una struttura che gli permetta di acquisire in
un settore in continua evoluzione una specializzazione di cui non
può fare a meno. Ancora: il discorso dell'utilizzo dell'elicottero,
fra un anno potremo avere un riferimento di notte, una
sorveglianza, una radiofrequenza, per cui l'elicottero potrà volare
di notte e potrà avere sempre, come è adesso, un medico rianimatore
con una guida alpina sopra, potremo arrivare anche di notte dove vi
sono quegli incidenti. Creda, è un ripensamento generale italiano,
le potrei dire non solo il dr. Visetti, ma i responsabili della
protezione civile e del "118" sono ormai orientati verso nuove
forme di medicina sul territorio, con degli specialisti attrezzati;
non esiste ancora una normativa nazionale su questo, ci stiamo
pensando, ci stiamo attivando in tale settore. Non è una questione
economica, anche per il MET che vuole dedicarsi a tale lavoro ci
sarà la possibilità di passare ad una situazione più organica,
credo che in questo momento di passaggio si possa segnalare una
disorganizzazione, ma è solo un momento, per passare ad una serie
di interventi più appropriati, che è quello che vogliamo tutti.
Presidente
- La parola al Vicepresidente Tibaldi.
Tibaldi (CdL)
- Apprezzo la sobrietà e l'onestà con cui
lei, Assessore, affronta questo argomento, vorrei però fare alcune
considerazioni. "Nulla quaestio" sulla nuova legge "SEUS" che avete
licenziato in Giunta, perché dovrebbe dare una risposta normativa
innovativa a quella legge n. 21/1998 che è ormai superata sia per
un aspetto giuridico, sia per quanto riguarda l'aspetto
organizzativo e il miglioramento del servizio sul territorio. Per
quanto riguarda il resto... peraltro questa legge lei l'aveva già
annunciata nel 2003, un iter che è stato molto lungo e immagino
faticoso, finalmente si arriva, ma noto rispetto a 2 anni fa che vi
è un netto cambiamento di orientamento per quanto riguarda il
problema. Se riprendo alcuni passaggi del suo intervento di 2 anni
fa, lei diceva che effettivamente ci aveva creduto, perché vi è
stata l'impostazione di un corso a cui avevano partecipato 15
persone, di cui 13 rimaste in Valle d'Aosta, ma oggi mi dice che
non sa quante siano rimaste in valle; allora erano rimaste, ma poi
sono emigrate altrove.
Sull'aspetto economico 2 anni fa esibii alcuni cedolini di
stipendi di medici omologhi in Piemonte e c'era qualche differenza
più vantaggiosa per coloro che esercitavano in Piemonte rispetto ai
Valdostani; oggi non le so dire se l'aggiornamento economico in
Valle sia più conveniente o meno, non sono qui per fare opera di
tutela sindacale, dico solo che lo svantaggio economico allora
c'era. Tornando alle sue risposte, mi pare di capire che il MET sia
una soluzione ormai abbandonata. Lei dice che ci sarà un concorso
per 6 anestesisti che inizieranno a sostituire i MET, vorrei sapere
se, viste le ristrettezze economiche con cui hanno vissuto finora i
MET, gli anestesisti lavoreranno agli stessi prezzi o costeranno di
più, lei dice che avranno contratti diversi. Naturalmente per i MET
tali gratificazioni non ci sono mai state in questi anni, mentre
l'avvio di questo nuovo modello prevede una ricchezza in termini di
risorse più consistente. Vi è da dire che il sistema imperniato sui
MET ha funzionato con molta difficoltà, i MET sono stati
considerati i "parenti poveri" del comparto sanitario; lei dice di
no, ma l'elisoccorso è coperto 24 ore su 24, costa "l'ira di Dio",
lo sappiamo, l'elisoccorso si prende anche i benefici...
Fosson
(fuori microfono)
...
non è 24 ore su
24, non vola di notte l'elicottero...
Tibaldi (CdL)
- ... però c'è una copertura complessiva 24
ore su 24, ci sono 6 medici...
Fosson
(fuori microfono)
- ... ma di giorno, non
vola di notte l'elicottero...
Tibaldi (CdL)
- ... forse proprio in una risposta che
diede il Presidente Caveri ad una nostra interpellanza magnificò
anche questa possibilità, comunque la copertura medica c'è anche di
notte? No? L'elisoccorso comunque ha sempre avuto un'attenzione
primaria, d'altra parte siamo una terra di montagna e non sempre si
può raggiungere velocemente... difendiamo l'elisoccorso, ma non ci
nasconda che è sempre stato il gioiello di famiglia nell'ambito
dell'emergenza territoriale, però il territorio è fatto anche da
queste sedi decentrate che faticano quotidianamente, anche quando
non vi sono i MET e non vi sono neppure gli infermieri
professionali, a dare una copertura di servizio con gli autisti
soccorritori. Gli autisti soccorritori sono spesso chiamati ad
attività medica o paramedica per la quale non sono pagati e non
hanno neppure la tutela giuridica. Riconosciamo che il nostro
servizio che dovrebbe essere strutturato, adesso non so nelle altre
Regioni come avviene, ma la Toscana e il Piemonte mi pare che
abbiano qualche "plus" rispetto a noi. L'equipaggio "standard"
prevede 1 medico, 1 infermiere, 2 soccorritori autisti; oggi
viaggiano con 3 soggetti a bordo. È auspicabile che la riforma
legislativa e la nuova impostazione che lei oggi ha annunciato ci
possa portare a questi livelli qualitativi e anche di garanzia per
l'incolumità e la salute e la vita di coloro che vengono soccorsi
decisamente più elevati. Lei sa che più volte mi sono permesso di
disturbarla su qualche piccola disfunzione, ma il mese di dicembre,
un mese che vede una crescita di presenze turistiche nella nostra
Regione, evidenzia queste carenze che non portano lustro non solo
alla Valle, ma anche ad un servizio sociale e sanitario che
dovrebbe essere più capillare.
Prendiamo atto di quello che lei ha detto, anche con moderata
soddisfazione non solo per l'aspetto giuridico - legge di cui
conosciamo l'iter e i contenuti -, ma anche per questa nuova
impostazione che auspichiamo vada veramente a risolvere tale
situazione. Auspichiamo che questo possa permettere di valutare
nelle dovute maniera le professionalità esistenti e torno ancora
sui MET che verranno riciclati in qualche modo, lei dice che
verranno riassorbiti nel circuito ospedaliero per essere formati e
specializzati. Finora il servizio è stato in piedi grazie anche a
loro e non possiamo disconoscerne l'operato, vediamo se domani ci
saranno rianimatori e anestesisti che siano disponibili a
sostituirsi a loro in questo servizio, probabilmente la
remunerazione farà la differenza per garantire maggior scurezza e
serenità d'animo a tutti i cittadini che risiedono in Valle e a
tutti coloro che la frequentano per le motivazioni più diverse.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK