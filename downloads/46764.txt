Consiglio Regionale della Valle d'Aosta - Oggetto del Consiglio n. 3143 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3143 del 10 gennaio 2024 - Resoconto
OGGETTO N. 3143/XVI - Interpellanza: "Riduzione delle
criticità relative al progetto di manutenzione straordinaria per la
riqualificazione energetica dei fabbricati di proprietà
dell'ARER".
Sammaritani (Presidente) -
Passiamo alla trattazione del
punto n. 42 all'ordine del giorno. Per la presentazione, la parola
al consigliere Manfrin.
Manfrin (LEGA VDA) -
Chiedo soltanto: "Chi risponderà?"
Ah, l'assessore Sapinet, perfetto, così almeno sappiamo a chi
rivolgerci.
Assessore, tempo fa le dissi alcune cose e le feci delle domande
e una su tutte era: "Ma ce li ha i soldi per le
ristrutturazioni?"
Oggi finalmente riusciremo anche a quantificare, spero e mi
auguro, quale sarà la cifra per gli esborsi. Perché? Partiamo da
lontano: abbiamo in primis presentato una serie di osservazioni che
abbiamo elaborato - e in questo ringrazio anche il collega Distort
per il supporto tecnico che è stato fornito - su alcuni progetti di
riqualificazione energetica di alcuni stabili appunto di Edilizia
Residenziale Pubblica.
Rispetto a questo, abbiamo evidenziato più volte che i lavori
che sono stati fatti sono stati progettati, pensati e immaginati in
maniera assolutamente errata.
Abbiamo elencato e fatto veramente un elenco importante di
opere, per esempio i cosiddetti "Cappotti smanicati", cioè alloggi
e condomini interi a cui sono stati fatti i cappotti su due pareti
invece che su quattro, senza immaginare di fare il cappotto sulle
pareti interne perché c'erano dei vincoli della Sovrintendenza, e
quando abbiamo fatto notare ai vertici di ARER che sono stati
auditi in Commissione: "Ma scusate, non potevate programmare anche
i cappotti interni per questi alloggi? ". "Eh, sì, poi ci siamo
fatti prendere, però siamo d'accordo che quando la gente se ne va
di casa, gli facciamo anche il cappotto interno", questa è stata la
risposta, tanto per riassumerla, ed è stata abbastanza divertente,
per chi non la vive in prima persona, purtroppo.
Da questo, e quindi da questi errori di programmazione, abbiamo
poi affrontato un altro problema in una seduta successiva, cioè il
fatto che il bonus 110% avesse una fine (quindi si dovessero
completare dei lavori entro giugno 2023) comprendeva il fatto che a
questa fine di questi lavori e a questa fine prevista nei tempi
corrispondesse il rimborso, quindi il pagamento di questo bonus del
110% cosicché l'Amministrazione non dovesse sborsare neanche un
euro rispetto alla ristrutturazione di questi alloggi.
Quando avevamo sollevato queste criticità, ci era stata fornita
una tabella con l'andamento dei lavori dei vari cantieri;
l'andamento era abbastanza curioso, perché in questo andamento
veniva evidenziato in diverse tabelle che sostanzialmente i lavori
di quasi tutti i cantieri - e qui ci limitiamo al quartiere Cogne -
a parte uno che era in stato di avanzato completamento, tutti gli
altri, quindi sei cantieri su sette, erano in fortissimi ritardi,
tant'è vero che risultava completata soltanto l'installazione del
cantiere mentre di tutti gli altri cantieri non c'era alcun
progresso, c'era soltanto scritto "In esecuzione", neanche
"Completato".
Di sei cantieri su sette attendevamo l'esecuzione.
Quest'esecuzione, come le ho detto, è arrivata tardi e io le
chiesi se aveva i soldi.
Poi arriviamo alla discussione del bilancio e vediamo che c'è un
emendamento, che viene presentato all'ultimo da parte del
Presidente della Regione, che dice: "Ma sì, adesso
nell'assestamento alcune priorità le metteremo per coprire i buchi
del 110% dell'ARER".
Ma a quanto ammonta questo buco, posto il fatto che non è che si
possa parlare così tranquillamente dicendo: "Ma sì, adesso si crea
un buco, ci mettiamo due soldi, lo copriamo e va bene così". Non è
una cosa da poco, qui ci sono delle responsabilità e delle
conseguenze se si crea un buco su lavori che, in realtà, dovevano
essere programmati con largo anticipo.
Il problema è che già un'azienda che gestisce due cantieri ha
fatto una procedura di contenzioso, per dire che la progettazione è
stata fatta male, è stata fatta tardi, evidenziando alcune
criticità.
Tra l'altro ancora oggi mi sono giunte segnalazioni da parte di
alcune persone del quartiere Cogne su un problema particolarmente
grave, e sgradevole anche, cioè sul fatto che in alcuni cantieri
non si è tenuto conto che andava fatta una bonifica, perché sono
stati trovati 40 cm di guano di piccione nei sottotetti, 40 cm di
guano di piccione nei sottotetti!
Immaginatevi che cosa vuol dire accumulare 40 cm di guano di
piccione in un sottotetto. Da quanti anni non c'era manutenzione?
Da quanti anni non veniva modificato nulla? Ma c'è di più. Quei
sottotetti rischiavano di crollare e in alcuni punti si sono aperti
e diversi abitanti lamentano oggi che ci sono state delle reazioni
allergiche e ovviamente reazioni fisiche, per esempio infezione
agli occhi, a seguito di quest'apertura di queste assi e di questi
buchi.
Io non voglio dire che è direttamente conseguenza della
questione del guano, ma molte persone hanno detto che loro
ritengono che ci sia un collegamento, quindi se questo venisse
confermato, sarebbe un problema molto, molto grave.
Ma veniamo al problema dei problemi: con l'apertura di questi
contenziosi è assolutamente assodato il fatto che evidentemente
tutti i lavori si fermano, perché, quando c'è un contenzioso, i
lavori è inevitabile che si fermino, e nessuna progressione verrà
fatta da questi cantieri.
Tra l'altro qui aprirei anche una parentesi per quanto riguarda
l'utilizzo di alloggi che sono stati regalati/prestati senza
chiedere alcun corrispettivo alle aziende che si sono occupate dei
lavori; prima alle aziende che si sono occupate dei lavori è stato
detto che dovevano attrezzarsi con delle roulotte per far dormire
gli operai, poi sono state date delle chiavi di appartamenti che,
sempre nelle audizioni in Commissione, è stato detto: "Ma no,
dovevano essere utilizzati solo come depositi di materiali, di
documenti e quant'altro", senza far pagare nessun affitto, senza
che vi fosse un contratto, tant'è vero che io ho fatto un accesso
agli atti per chiedere i contratti di affitto che sono stati
stipulati con le aziende e nessuno me li ha consegnati,
semplicemente perché lo stesso dirigente di ARER mi ha detto che
non c'è alcun contratto, quindi noi abbiamo regalato degli
appartamenti senza chiedere neanche l'affitto. E questo è uno dei
tanti problemi.
Poi abbiamo voluto riassumere qui tutta una serie di criticità
sollevate dalle imprese, ma il problema è che ci eravamo
concentrati soltanto sul quartiere Cogne, ma sbagliavamo in buona
fede, perché abbiamo visto che il problema è molto più esteso:
abbiamo visto che su 20 cantieri che ARER aveva messo in piedi con
il bonus 110%, ce ne sono sì sette al quartiere Cogne, ma ce ne
sono tredici su tutto il resto del territorio, e di questi tredici,
sicuramente due - questo l'ha detto il dirigente ARER a
un'intervista - andranno pagati interamente al 100% da parte di
ARER e, di conseguenza, dall'Amministrazione regionale.
Su tredici cantieri, che sono fuori Aosta, almeno due, per il
100%, i soldi li deve mettere la Regione, e parliamo di cantieri da
milioni di euro.
Poi ci sono i sette cantieri che sono al quartiere Cogne; per
questi sette cantieri al quartiere, il totale è 17 milioni e mezzo
di euro e, di questi, 6 non riusciranno a finire in tempo, non
hanno finito i lavori in tempo, sicuramente non i due che sono in
contenzioso, e dovranno pagare o il 70%, se ci sono degli alloggi
privati all'interno del condominio, o dovranno pagare il 100% dei
lavori che ci sono.
Alla fine di tutto, se sono soltanto 17 milioni per lo scherzo
del quartiere Cogne, io non so quanto è quantificato quello che
l'Amministrazione doveva pagare sui restanti tredici cantieri.
Io credo che qui ci sia un gigante che si avvicina ai nostri
conti, a cui bisogna far fronte, e che rischia di crollare addosso
a qualcuno. In primis crollerà addosso agli abitanti di quegli
alloggi, perché dovranno vivere costantemente in un cantiere che
magari non verrà neanche finito perché ci sono contenziosi, perché
la ditta non riceve i soldi, perché bisogna trovare i fondi, perché
nessuno paga lo stato avanzamento lavori o quant'altro, e questo è
il primo.
Due: ci sono dei debiti che si verranno a creare se questi
cantieri non possono accedere al bonus 110%, quindi evidentemente
si crea un buco gigantesco per coprire i costi di questi cantieri e
poi io credo che l'affidabilità di questi lavori, a cominciare
dalla questione del guano e dei sottotetti, sia un qualcosa che io
non ho mai visto, una superficialità nell'affrontare una cosa di
questo tipo che io non ho mai visto.
Sulla base di questo, Assessore, io spero che lei possa essere
molto specifico per dirci se l'Amministrazione regionale risulta
informata rispetto a quanto rilevato - e abbiamo fatto una serie di
riassunti e di criticità che ci sono - in caso affermativo se
corrisponde al vero e quali siano le azioni poste in essere per
risolvere le criticità rilevate; in caso negativo, se sia
intenzione intervenire per evitare l'insorgenza di una causa legale
e infine credo la domanda anche più importante, soprattutto per i
nostri conti, sia: quanto le criticità elencate influiranno sul
ritardo dei lavori e sui costi dell'opera per l'Amministrazione
regionale.
Presidente -
Per il Governo, risponde l'assessore
Sapinet.
Sapinet (UV) -
Le riporterò alcuni dati compresi nella
risposta che ARER ci ha fornito.
Riguardo ai primi due quesiti, va detto che il piano delle opere
pubbliche dell'ARER prevede diversi progetti di riqualificazione,
efficientamento energetico - come ha ricordato anche lei - degli
edifici di ERP per un totale di venti lotti di lavori
appaltati.
Il primo punto: 13 lotti di lavori compresi nel progetto
Superbonus riguardano la riqualificazione energetica dei 22 edifici
e 119 alloggi ubicati in 8 diversi Comuni della Regione. Altri 7
lotti di lavoro afferiscono invece a due diversi programmi
d'intervento all'interno del quartiere Cogne di Aosta e interessano
15 fabbricati e circa 510 unità abitative.
Infine sono stati avviati interventi che riguardano i condomini
misti pubblico-privati che hanno coinvolto 18 fabbricati e 72
alloggi ARER.
I tredici lotti appaltati fuori dal quartiere Cogne, per un
totale di 22 fabbricati e 119 alloggi, hanno tutti concluso i
lavori entro il 31 dicembre 2023.
Riguardo ai sette lotti appaltati nel quartiere Cogne di Aosta,
quattro di essi hanno concluso i lavori entro il 31 dicembre
scorso.
Per un altro lotto invece la conclusione dei lavori è prevista
nel corso del 2024.
Per i restanti due lotti, permangono invece delle criticità
legate a contenziosi in essere con la ditta appaltatrice dei
lavori.
Nel testo dell'interpellanza si fa poi un esplicito riferimento
alle criticità in essere nell'appalto per i lavori dei due lotti
sopra ricordati e riguardanti in particolare il comparto denominato
Liconi L3 e L5.
Rispetto alle riserve poste dall'impresa appaltatrice - ci sono
state parecchi mesi dopo l'avvio dei lavori circa errori
progettuali preesistenti - ARER sottolinea come la stessa impresa,
con atto ufficiale, abbia sottoscritto senza riserva alcuna, il
verbale di consegna dei lavori che attestava nello specifico, tra
le altre cose, che l'impresa stessa dichiarava di aver preso ben
conoscenza dei progetti esecutivi dei lavori, riconosceva i
progetti stessi perfettamente realizzabili e assumeva piena
responsabilità della loro esecuzione, senza che potesse evocare il
sollevo delle sue responsabilità all'intervenuta approvazione dei
progetti, ovvero la vigilanza effettuata sui lavori da parte della
direzione lavori o degli enti preposti.
A riprova di quanto detto, si sottolinea come in tutti gli altri
appalti riguardanti l'efficientamento energetico dei fabbricati del
quartiere Cogne, aggiudicati con progettazioni aventi
caratteristiche simili, sono stati correttamente eseguiti i lavori
oggetto di appalto.
L'unica eccezione è in effetti rappresentata da due appalti
aggiudicati all'impresa di cui si tratta nella presente
interpellanza.
Come risulta da quanto illustrato, gli uffici ARER ci fanno
sapere che hanno costantemente monitorato e seguito tutte le fasi
amministrative tecniche, riuscendo a limitare quanto più possibile
l'insorgenza di criticità e contenziosi, cosa che però non può
andare a scapito di una buona realizzazione dei lavori da parte
dell'impresa e di una non corrispondenza con quanto previsto da
capitolati di gara e di appalto.
Al terzo quesito, ARER sottolinea che come le contestazioni
insorte con le imprese appaltatrici siano totalmente imputabili
alla condotta del cantiere da parte della stessa impresa, come
risulta inoltre dalla copiosa corrispondenza agli atti, oltre che
dai documenti ufficiali di cantiere, e l'eventuale insorgenza di
un'azione legale che comunque, quale atto estremo, non potrebbe che
essere a tutela della stazione appaltante che, nel caso specifico,
è l'ARER stessa, senza tuttavia che la Regione si trovi nelle
condizioni di poter intervenire per evitarla, essendo determinata
dalla esclusiva volontà dell'impresa.
Per quanto riguarda l'ultimo quesito, i ritardi sull'esecuzione
dei lavori saranno relativi alle eventuali fasi di riaggiudicazione
degli appalti e i costi aggiuntivi riguarderanno le quote non
cedibili al 110%, a causa della mancata esecuzione del 60% dei
lavori a giugno 2023.
Tali quote potranno essere cedute al 70% nel corrente anno 2024
laddove sia presente almeno una proprietà diversa da ARER.
Come noto, fino a poche settimane fa, la questione non era
ancora stata definita dal governo e il termine del 31/12 è
ovviamente appena concluso.
Allo stato attuale è in corso l'analisi e il monitoraggio ben
definito che andrà nel dettaglio proprio nelle prossime
settimane.
Riguardo a questa tematica tanto si è parlato in Commissione,
tanto si parlerà ancora: è chiaro che era sicuramente
un'opportunità da cogliere e ne conoscevamo tutte le criticità, ma
senz'altro il patrimonio dell'Edilizia Residenziale Pubblica ne
risulta qualificato ed efficientato, a beneficio principalmente
degli inquilini che potranno coglierne sicuramente un
beneficio.
Presidente -
Per la replica, la parola al consigliere
Manfrin.
Manfrin (LEGA VDA) -
Sono certo che gli inquilini che
hanno a che fare con il guano o con l'aumento dei costi legati al
teleriscaldamento ne avranno un infinito beneficio, quello che però
trovo nella sua risposta, Assessore, credo che la cosa più
preoccupante è che lei non sa quantificare quale sarà la parte che
la Regione dovrà sborsare per coprire il bonus 110%.
Lei ha detto una cosa che sappiamo tutti, ovvero sappiamo che la
parte di lavori che ricomprende anche alloggi privati potrà essere
ricompresa all'interno del 70% eventualmente se vi è una richiesta
o una percentuale; sappiamo però altrettanto bene che per esempio
sicuramente questi due cantieri non riusciranno a raggiungere i
requisiti richiesti, peraltro all'interno del quartiere Cogne
sappiamo che ci sono sostanzialmente solo alloggi di proprietà di
ARER, per lo meno questi condomini qui che abbiamo elencato sono di
proprietà di ARER al 100%, quindi è evidente che almeno nel caso di
questi due cantieri Ci sono circa 3 milioni e 200 - se non sbaglio,
o forse più - che dovranno essere pagati da parte della Regione, 3
milioni e 200! Questo solo per cominciare come antipasto.
Poi il suo stesso referente ARER dice su un'intervista che due
cantieri sui tredici fuori Aosta non potranno usufruire del 110%y.
È scritto sull'intervista. Lei dice che non è così, ne prendiamo
atto.
Ha aggiunto un elemento, cioè che sono stati fatti ulteriori
interventi su altri alloggi sparsi, quindi bisogna aggiungere nel
conto anche questo.
Io ho preso atto delle giustificazioni, non tanto sue ma della
nota di ARER, e credo che questo sarà materiale per i tribunali, a
me pare di aver letto la nota invece che è stata depositata da
parte dell'impresa che invece vanta numerose ragioni, che non sta a
me giudicare né valutare, ma sicuramente verranno valutate in
tribunale, ma che allungheranno ancora le tempistiche.
Per la sua sicurezza, io sarei molto preciso nell'indicare
quelli che saranno i costi e soprattutto farei molta attenzione da
questo momento in poi, perché lei sa bene cosa sta succedendo, e
farei molta attenzione alle responsabilità.
Qui c'è un uragano di milioni di euro che sta per abbattersi sui
conti della Regione, valuti lei se ritiene opportuno non fornire le
risposte politiche e lavarsene le mani, oppure se invece forse
bisogna intervenire prontamente e cercare di almeno quantificare
quello che sarà l'esborso che - a causa dell'incompetenza di chi ha
trattato la questione, di chi ha progettato i lavori e di chi ha
ideato e immaginato questa ristrutturazione senza comprenderne
quelle che sono le tempistiche-  poi si scaglierà o andrà a
scontrarsi con l'Amministrazione e sui conti della Regione.
Presidente -
Consigliere Baccega, per mozione
d'ordine.
Baccega (FI) -
Per mozione d'ordine. Assessore, le
chiederei per cortesia di farci avere la sua risposta, anche via
mail, questa sera, perché, aspettando una Commissione che non si
riunisce mai, diventa difficile poi affrontare i temi.
Allora noi chiediamo, siccome già nel prossimo Consiglio questa
cosa qua la impegnerà e non poco, in quanto ho ricevuto anche io la
documentazione recentemente rispetto a un 116 che ho richiesto, le
chiederei la sua risposta che è ricca di dati e non siamo riusciti
a starle dietro. Se, gentilmente, ce la fa avere.
Presidente -
Prego, Assessore.
Sapinet (UV) -
Solo per risposta, come è tradizione,
quando una risposta viene chiesta, solitamente io ve la
fornisco.
Sulla Commissione che non si riunisce mai, direi di no, abbiamo
fatto una Commissione molto interessante... Io parlo della sua
richiesta, dell'iniziativa a cui abbiamo dato seguito con una
seduta di III e V nel mese di ottobre o novembre e poi avevamo
detto che non sarebbe stata l'unica ma che nel corso dell'inizio
del 2024 avremmo replicato, quindi sull'andare in Commissione,
penso che con i fatti abbiamo dimostrato che c'è la
disponibilità.
Presidente -
. Chiudiamo il dibattito su questo tema che è
un poco irrituale.
Visto l'orario che non consente la trattazione compiuta di
un'altra interpellanza, i lavori riprenderanno domani.
---
La seduta termina alle ore 19:50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK