Consiglio Regionale della Valle d'Aosta - Oggetto del Consiglio n. 94 del 18 maggio 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 94 del 18 maggio 1970 - Resoconto
OGGETTO N. 94/70 - Disegno di legge regionale concernente:
"Approvazione del bilancio di previsione della Regione Valle
d'Aosta per l'anno finanziario 1970".
Montesano (P.S.D.I.) -
Io credo che tutti i gruppi siano
d'accordo nel dare per letto il bilancio già due volte esaminato
dalla precedente Giunta nelle sedute trascorse. Ora se ci sono
osservazioni da fare, assessorato per assessorato, possono essere
fatte, è vero, o in sede di discussione globale, oppure volta per
volta man mano che viene in discussione l'assessorato in esame, è
vero. C'è l'Assessore alle Finanze che si propone... La parola
all'Assessore alle Finanze.
Colombo (P.S.I.) -
La Giunta propone al Consiglio, in
relazione alle difficoltà e al disagio che naturalmente è venuto a
determinarsi a seguito della scadenza dell'esercizio provvisorio,
lo stesso schema di bilancio di previsione per il 1970, presentato
a questo Consiglio, nel Consiglio del 20 marzo.
La Giunta si è pure impegnata a fare proprie quelle che sono
state le osservazioni nel dibattito che è avvenuto su questo schema
di bilancio, e di riproporlo al Consiglio stesso in un prossimo
Consiglio, appena, cioè approvato il bilancio da parte della
Commissione di coordinamento, attraverso le variazioni di bilancio
come appunto proporrà poi in sede alla Commissione consiliare
Affari generali e Finanze.
Ritengo che le illustrazioni sono già state fatte in tre
Consigli successivi, quindi non sia il caso da parte mia di dare
ulteriori illustrazioni al bilancio. Viene consegnato in questo
momento il testo della legge integrale che è stata già data ai
Consiglieri nel Consiglio del 20 marzo, e quindi sono a
disposizione dei Consiglieri per tutte le eventuali richieste che
possono essere fatte.
Montesano (P.S.D.I.) -
Prima di dare la parola al
Consigliere Caveri io devo riempire il posto vacante di Segretario,
perché non vedo più il Consigliere Manganone. In ordine di
crescenza c'è il Consigliere Mappelli, che non c'è neanche, e poi
viene il Consigliere Andrione, che sta uscendo adesso... per
coprire il posto di segretario. Dunque, non c'è, in ordine sono
Manganone, Mappelli e Andrione... quindi per adesso, il più giovane
fra noi è il Consigliere Andrione che prego appunto di prendere le
funzioni di Segretario.
Allora la parola all'Avvocato Caveri.
Caveri
(U.V.) -
Noi abbiamo rifiutato le poltrone
della Giunta, nonché del Consiglio, della Presidenza del Consiglio,
ma ecco che c'è una specie di legge di compensazione in questo
mondo, ed è per questo che tutti ci offrono presidenze e bizzeffe.
L'altro giorno Pedrini ce ne ha offerta una, e oggi mi hanno
offerto la Presidenza provvisoria della Commissione degli Affari
generali e Finanze, ed è in tale qualità che io do lettura
dell'ordine del giorno che, all'unanimità, la Commissione Affari
generali e Finanze propone al Consiglio:
"Il Consiglio regionale,
Tenuto conto che la Giunta appena insediata, nell'interesse
della collettività valdostana ha dovuto riproporre sic et
sempliciter lo stesso bilancio già predisposto dalla passata Giunta
per superare il pericolo di una paralisi economica ed
amministrativa;
Considerato che vi sono ampie possibilità di rivedere
successivamente con opportune variazioni il bilancio in modo che vi
trovino posto gli apporti costruttivi di tutti i gruppi, sulla base
anche della piattaforma unitaria dei sindacati;
PRENDE ATTO
dell'impegno della Giunta a proporre al Consiglio, dopo le
opportune approvazioni e l'esame della competente commissione, le
variazioni al bilancio preventivo 1970".
Enfin, en tant que représentant des Conseillers de l'Union
Valdôtaine, permettez-moi de dire deux mots, et les deux mots sont
les suivants.
Nous avons fait les réserves que l'on sait sur le bilan 1970 de
la Junte précédente. Nous prenons acte cependant de la déclaration
de l'Assesseur aux finances, de Monsieur Colombo, qui a pris
l'engagement de présenter au plus vite possible des variations
concordées avec les groupes, avec les différents groupes qui sont
représentés dans ce Conseil.
C'est pour ce motif, et pour le motif qu'il faut faire sortir
l'Administration régionale de la paralysie actuelle, et dans
l'intérêt des habitants de la Vallée d'Aoste, que les Conseillers
de l'Union Valdôtaine voteront à faveur du bilan présenté par
l'Assesseur Colombo.
Germano (P.C.I.) -
Il gruppo comunista ha ispirato la sua
azione nel corso di questa crisi alla necessità di evitare la
paralisi amministrativa, di scongiurare il ricatto di un
ingiustificato scioglimento anticipato dell'assemblea, e di
superare il centro sinistra con una nuova maggioranza orientata a
sinistra.
In tale spirito ha proposto a suo tempo l'immediata approvazione
della prosecuzione dell'esercizio provvisorio, fino al limite
massimo consentito del 30 aprile, ed ha votato il relativo
provvedimento.
Il gruppo comunista ha già chiarito il 15 maggio la propria
posizione e votando scheda bianca per la nomina del Presidente e
della Giunta ha inteso sottolineare che la situazione è in
movimento e che provvedimenti interessanti le esigenze e le
necessità dei lavoratori, nonché la soluzione dei problemi,
troveranno l'apporto dei voti comunisti.
Ma per mettersi al lavoro, al fine di recuperare il tempo
perduto dalla fallimentare politica della formula di
centro-sinistra, ed al fine di stabilire in questo Consiglio quello
che Pollicini ha definito "un nuovo equilibrio politico che sappia
corrispondere positivamente alle esigenze della Valle d'Aosta degli
anni 70" occorre rapidamente tornare alla normale vita
amministrativa. Non ci nascondiamo quindi che l'assenza del
bilancio è causa di paralisi, ed è motivo di ricatto per quelle
forze che vorrebbero, con lo scioglimento, negare l'esistenza in
questa assemblea di una larga maggioranza di sinistra,
autonomistica, laica e cattolica, in grado di attuare degli
effettivi passi in avanti.
Il gruppo comunista ha votato due volte contro questo bilancio,
dandone ampia motivazione, ma oggi la situazione è diversa; pur
riconfermando il negativo giudizio precedente, si deve tener conto
dello stato di necessità, degli impegni testé assunti dalla Giunta,
relativi ad una revisione, con un dibattito in Commissione, ed a
seguito delle proposte che verranno dalle forze politiche presenti
in Consiglio, e del fatto che l'esercizio provvisorio è ormai
scaduto da 18 giorni.
Pertanto il gruppo comunista, con un atto che, ancora una volta
vuole dimostrare la sua sensibilità di fronte alle esigenze
dell'amministrazione e ai pericoli di soluzioni reazionarie, come
lo scioglimento dell'assemblea - vorrei qui ricordare che anche nel
1954 il gruppo comunista si è trovato in una identica situazione,
dove le dimissioni di un gruppo di consiglieri e la formazione di
una Giunta di soli unionisti ha portato il gruppo comunista, pur
non partecipando alla Giunta, a dare il suo voto per evitare
l'invio dei tre commissari. Ebbene, come abbiamo fatto allora, i
comunisti comprendono che non c'è tempo ora per variazioni,
modifiche, miglioramenti o dibattito, e nel proporre l'immediato
passaggio alle votazioni, annuncia che comunque nessun consigliere
comunista prenderà la parola né per la discussione generale, né per
l'esame dei singoli capitoli. Il gruppo comunista intende
considerare questo voto sul bilancio '70 come un ulteriore
autorizzazione all'esercizio provvisorio, fino a quando nella
ritrovata normalità amministrativa, come da impegno della Giunta, e
speriamo anche del Consiglio, con l'approvazione dell'ordine del
giorno, i problemi dovranno essere nuovamente sia formalmente che
sostanzialmente affrontati.
Di conseguenza, per le ragioni testé esposte il gruppo comunista
voterà a favore del bilancio.
Tonino (P.S.I.U.P.) -
Signor Presidente, Signori
Consiglieri, chiedo scusa se sarò un po' lungo in questo mio
intervento, penso però che sia utile illustrare i motivi per cui
non darò il mio voto favorevole a questo bilancio, ma la mia
astensione, pur rimanendo in una posizione di benevola attesa nei
confronti di questa nuova maggioranza e mi riallaccio subito a
questo bilancio che per ben due volte è stato bocciato e condannato
in due precedenti sedute di questo Consiglio, segnando così la fine
dell'ingloriosa formula politica del centro-sinistra.
Oggi, con una nuova Giunta, con una nuova maggioranza così
chiamata "centrismo valdostano", anche se il Presidente della
Giunta ha voluto nella seduta di venerdì differenziarla dal
centrismo degli anni 50, ma in realtà, me lo consenta Signor
Presidente, la preclusione a sinistra della maggioranza, verso i
partiti di sinistra, se è vero che non siamo più al centrismo degli
anni 50, siamo però con quella sua affermazione ancora fermi a
quello che era il prezzo che il PSI ha dovuto pagare nel 1963, per
dare vita a centro sinistra del governo Fanfani e che per l'appunto
quella preclusione veniva imposta dalla destra democristiana, dai
vari Scelba e dai vari Pella, e costava così al PSI la nostra
uscita dal partito e la conseguente costituzione del PSIUP.
Sentire ripetere oggi da Lei quella preclusione, da Lei che è a
capo non solo della Giunta, ma del gruppo dei dissidenti della
Democrazia Cristiana, me lo consenta, Signor Presidente, che io Le
dica che è una dichiarazione inopportuna, una dichiarazione che io
ritengo di grave indirizzo politico, proprio perché viene fatta in
un momento dove il paese è scosso da gravi contraddizioni. È una
dichiarazione fatta in un momento infelice per coloro che la
vogliono ancora sostenere oggi, quando la classe operaia rivendica
la sua giusta collocazione nella fabbrica e nella società. Quindi,
Signor Presidente, quella delimitazione a sinistra che Lei ha
voluto puntualizzare venerdì, dopo la sua investitura di Presidente
della Giunta, non qualifica certamente la scelta che avete fatto,
anche se la considero sempre un fatto politico molto
importante.
Ma veniamo a questa terza volta che ci viene presentato il
bilancio del 1970.
Inutile dire che il bilancio non è mutato e che quindi di
conseguenza le critiche che faccio sono ancora le medesime delle
sedute precedenti; un bilancio con una chiara scelta conservatrice,
fatta proprio in un momento dove le contraddizioni si fanno giorno
per giorno più acute; quindi il mio giudizio su questo bilancio,
non solo è critico, ma negativo. Viviamo in un momento in cui la
società, i lavoratori chiedono giustizia e vogliono nella società
contare di più. Viviamo un momento in cui i lavoratori di qualsiasi
fattispecie vogliono costruire con la loro diretta partecipazione
le sorti del paese. Gli operai, i contadini, gli impiegati, i
commercianti sono stanchi di un certo sistema politico
amministrativo. A gran voce essi chiedono giustizia. L'autunno
passato e la continuazione delle lotte di questi giorni confermano
quanto il momento sia decisionale per la classe operaia, i
lavoratori sono coscienti del grande momento, essi dicono "se non
ci date quello che ci spetta saremo capaci di conquistarlo". Le
scelte capitalistiche nel prossimo futuro saranno destinate a
fallire sotto il controllo operaio, i lavoratori e tutti quelli che
producono nella società vogliono altri indirizzi di scelta. Essi
sono decisi a lottare fino in fondo per avere una scuola libera a
tutti, per avere una casa che non sia una topaia, perché le tasse
le paghino i padroni, perché i profitti siano distribuiti in un
altro modo. In Valle d'Aosta i lavoratori e i contadini, gli
impiegati, i commercianti, i professionisti vogliono che
l'autonomia regionale sia uno strumento al servizio di chi produce,
di chi lavora quotidianamente, l'autonomia regionale non deve
ridursi ad una greppia al servizio di pochi, la Valle d'Aosta ha
bisogno di scelte di fondo radicali, il problema
dell'industrializzazione deve essere affrontato in modo decisivo e
non insabbiato, il problema della casa per tutti deve essere
portato avanti con un'altra visuale. La legge regionale per la casa
ai lavoratori, che poteva dare qualche possibilità all'operaio, in
quel momento che è stata fatta, non è più valida oggi perché pochi
operai ne possono beneficiare. Occorre modificarle, come occorre
anche studiare il modo di costruire delle case per lavoratori a
basso affitto. I lavoratori non possono pagare 40.000 lire al mese
di affitto dei condomini dei grandi signori.
Vi ho parlato, nella seduta di venerdì, di lavoratori che vivono
nelle topaie dei centri storici della città, vi ho parlato anche di
lavoratori che vengono buttati sulla strada, sfrattati da quelle
case malsane che giustamente devono essere demolite ma che prima di
buttarli sulla strada dovevate provvedere ad una loro sistemazione;
non sono mica degli animali selvaggi quei lavoratori.
Questi sono i problemi di fondo che devono essere affrontati;
centinaia di famiglie vivono in quelle case malsane e che a poco a
poco dovranno necessariamente essere demolite. Dove le mettiamo
quelle famiglie, che qualcuno le ha anche fatte venire in Valle
d'Aosta promettendo mare e monti in cambio di un voto elettorale?
Questa è la miserevole facciata della realtà in cui viviamo negli
anni 70, gli anni del consumismo disumanizzato. Il bilancio che
presentate e che, ammetto, non ha potuto in tre giorni avere
un'altra impostazione, affronta questi problemi? E poi ci sono i
problemi dell'agricoltura che malgrado la buona volontà di alcuni
non vengono affrontati in modo organico, si ubbidisce invece alle
scelte del Mercato Comune che per la nostra Valle vuole dire
mandare alla malora la nostra campagna, la nostra agricoltura. Il
piano ospedaliero, come viene affrontato con questo bilancio?
L'Ospedale in Bassa Valle, richiesto per la seconda o terza volta,
dai rappresentanti di 22.0000 abitanti, viene tenuta in debita
considerazione nel bilancio o da questa Giunta?
Con l'Ospedale geriatrico a che punto siamo? Ai problemi della
scuola, la vogliamo dare quell'impronta qualificatrice democratica,
di cui ha bisogno? Per il turismo, si vuole affrontare una politica
di scelta per favorire il turismo di massa o vogliamo continuare ad
indirizzare le scelte nei grandi centri turistici, lasciando gli
altri paesi e vallate all'abbandono? Si pensa in qualche modo di
integrare i bilanci dei comuni al fine di dare anche ad essi la
possibilità di adeguarsi al momento? E tutta una lunga serie di
altri problemi, che vanno dall'urbanistica regionale ai piani
regolatori, ai comuni con l'adeguato finanziamento per
l'esecuzione, al come funziona il Comitato tecnico della
programmazione, ai problemi della Cogne, ecc. ecc. Vi sarebbero da
fare tante altre considerazioni che troverebbero la loro giusta
collocazione nella discussione sul bilancio, per poter dire meglio
come questo esercizio finanziario sia privo di qualsiasi scelta e
sordo alle necessità del momento.
A tutte queste cose che ho esposto e che se affrontate ad una ad
una potrebbero dare una certa garanzia che questa Giunta vuole
operare sul serio, libera oggi dall'ipoteca conservatrice della
destra democristiana e liberale, vorrei ancora aggiungere, come
fosse necessario porre fine agli scandali dei posti di
sottogoverno, con la precisa impostazione atta a moralizzare la
vita pubblica, porre fine al clientelismo e alla discriminazione,
instaurare una maggiore giustizia nella società e in tutti i campi,
riassumere immediatamente tutti i dipendenti a sua volta
licenziati, anche questo aspetto, se viene risolto, può essere uno
dei banchi di prova della Giunta, che potrebbero fare mutare il mio
atteggiamento nei confronti di questa nuova maggioranza. Quindi un
preciso impegno: riassunzione di tutti i licenziati e cambiamento
di posto di lavoro per quelli che sono stati avviati a lavorare nei
cantieri e che per le loro proibitive condizioni di salute non
possono sopportare quel lavoro.
Riconosco però anche che nel numero dei dipendenti, che il
numero dei dipendenti è accresciuto in dismisura in questi ultimi
tre anni; il clientelismo portato avanti da qualche responsabile di
centro sinistra ha fatto sì che le spese correnti di questo
bilancio toccassero una percentuale mai avuta prima; oltre il 50%.
Ora si deve pagare quel clientelismo e i dipendenti licenziati
devono essere riassunti perché non ne hanno colpa. Ecco che tutti
questi problemi, se affrontati con una certa celerità, dando la
precedenza ai più urgenti, possono avvalorare l'ipotesi che
qualcosa di nuovo si stia muovendo e in pochi mesi questa Giunta
può dimostrare che i problemi possono essere affrontati e
risolti.
In questo modo mi rivolgo al gruppo autonomo, dissidenti della
Democrazia Cristiana, dicendo che se affrontate i reali problemi, i
reali bisogni che vi sono sul tappeto, ciò serve a valorizzare la
vostra scelta, a dare corpo e colore al vostro operato; quindi
tutto quanto vi ho detto in questo mio intervento che non è
demagogia, ma vuole essere una continua sollecitazione per mettere
in moto un nuovo meccanismo che corrisponda almeno per quanto
concerne quello che la Regione può fare per dare avvio alla
soluzione di tutti quei problemi che da troppo tempo aspettano di
essere risolti.
Comunque, in attesa che le cose sopradette si facciano, si operi
in senso positivo alla risoluzione di tutti i problemi urgenti ed
indilazionabili, ripeto, la mia astensione dal voto sul
bilancio.
Ramera (D.C.) -
Dopo l'annuncio dato dal Consigliere
Germano di votare a favore di questo bilancio, ci potrebbe fare
comodo assumere un atteggiamento diverso per mettere in imbarazzo
subito i nostri, chiamiamoli, ex amici, perché è chiaro che questa
differenziazione avvenuta in poche sedute del Partito Comunista è
una trasformazione strana, anche se viene giustificata dalla
necessità di evitare la paralisi amministrativa; e, avendo votato
in precedenza questo bilancio, facendo anche, si potrebbe dire,
scandalo, perché in una delle due votazioni precedenti sul bilancio
feci addirittura vedere come votavo, suscitando le ire del collega
Germano, non mi sarà difficile votare un bilancio che era stato
predisposto dalla Giunta di centro-sinistra e tale quale
rimane.
Tuttavia, quando si ripresentano le stesse cose e quanto sta
accadendo oggi, mi ha fatto venire in mente una storia, non so,
qualcuno penso, l'Avvocato Caveri che legge molto, non so, avrà
letto "L'engrenage" di J.P. Sartre, dove praticamente si fanno due
rivoluzioni in un piccolo paese, di cui non si sa il nome, per
nazionalizzare il petrolio, e per due volte gli stessi
rivoluzionari, che erano gli operai stessi che lavoravano nel
petrolio, debbono lasciare le cose come stavano. Quindi qui mi
sembra di assistere veramente a questo, si è fatta una rivoluzione
di Palazzo, per modificare determinate cose e ci ritroviamo con lo
stesso documento, quindi mi sembra di essere un po' nell'ambiente
di J.P. Sartre nel suo libro "L'engrenage"; chi non l'avesse letto
consiglierei di leggerlo perché effettivamente è un bel libro.
Comunque la Democrazia Cristiana, a parte queste considerazioni,
ho già detto prima che potrebbe, potrebbe non votare astenendosi su
questo bilancio; ma saremmo, diciamo, contrari a noi stessi che lo
abbiamo predisposto, quindi lo votiamo e ci fa piacere che lo
votino soprattutto i comunisti, perché è un primo passo che essi
dimostrano di compiere a sostegno di una Giunta che temeva prima di
non essere in 19, e potrebbe temere oggi di non essere in 18;
quindi li aiutiamo anche noi, votando questo bilancio.
Balestri (P.S.I.) -
Il gruppo socialista, coerentemente
del resto come ha
già
fatto in precedenza, e
augurandosi di porre fine alla paralisi economica ed amministrativa
della Valle, voterà a favore del bilancio.
Pollicini (D.P.)  -
La nostra scelta, Signor
Presidente e Signori Consiglieri, oltre ai motivi politici da me
illustrati nella passata seduta, è stata operata anche per dare una
Giunta efficiente, in grado di fare sì che il Consiglio voti un
bilancio ai fini di superare la paralisi amministrativa ed
economica della Valle d'Aosta, nell'interesse generale di tutti i
valdostani.
Pertanto il gruppo autonomo voterà a favore del bilancio,
concordando sull'opportunità di adattarlo alle mutevoli moderne
esigenze della realtà valdostana degli anni '70.
Chamonin
(M.A.V.) -
C'est déjà pour faire sortir
l'Administration régionale de l'impasse administrative où elle se
trouvait, manquant l'approbation du budget 1970, que nous avons
accepté d'appuyer la formation de cette Junte. En effet la paralyse
de la vie économique régionale, qui déjà fait sentir ses effets
néfastes, ne peut durer plus longtemps sans causer de très
sensibles dommages, soit aux particuliers, dont le travail dépend
d'une marche financière régionale régulière, soit aux
administrations communales qui risquent de perdre des mois dans la
réalisation d'indispensables travaux publics.
Nous voterons donc en faveur du budget que la Junte nous
représente aujourd'hui.
Pedrini
(P.L.I.) -
Facile
parlare questa
volta per ultimo, facile perché, evidentemente, non ci sono
problemi da sollevare, i problemi sono già tutti sollevati e mi fa
piacere constatare che tutto quello che è accaduto sino ad oggi è
come una immensa lavagna, dove chiunque di noi può prendere la
spugna, passarla e trovarsi la lavagna pulita. Non ci sono più
franchi tiratori, il Partito comunista, che fino a ieri, con
l'Union, aveva votato contro questo bilancio, oggi lo approva. La
Democrazia Cristiana dichiara che non può farne a meno, ed in
effetti, l'aveva presentato lei, e noi ci troviamo soli, soletti,
con il PSIUP all'opposizione, siamo proprio noi della Bassa Valle
che facciamo la Révolution des Socques, d'altronde, già da
Champorcher partì la prima e chissà che non parta da Donnaz o da
Pont Saint Martin questa volta. Ma, è evidente che questa è solo
una boutade perché non ci vogliamo confondere col PSIUP, pur
rispettando i suoi rappresentanti e le idee del PSIUP, perché noi
Liberali siamo abituati ad agire così, cosa che altri, tra
parantesi, non fanno.
Ma, giunti a questo punto, dicevo, è opportuno, proprio,
distinguere i Liberali dal PSIUP. Noi avevamo votato contro;
abbiamo fatto una dichiarazione venerdì al Presidente della Giunta
Dujany, una dichiarazione in cui abbiamo detto chiaramente il
nostro pensiero, sia a lui, sia al Presidente ombra Caveri.
Ripetiamo che siamo sempre su quella posizione, e proprio per
quella posizione e per le parole che abbiamo detto quella sera,
noi, venerdì sera, noi, a nome del gruppo Liberale dichiaro che noi
ci asteniamo.
Germano (P.C.I.) -
Ho detto che non intervenivo più e non
è che faccio un intervento, mi limito ad una battuta, che può
essere fatta tra di noi.
L'altro giorno il Consigliere Ramera ha dovuto, in Commissione,
fare la mozione degli affetti, l'altro giorno, ha dovuto fare la
mozione degli affetti... (
voce
) ...beh, è stato incaricato e
gliel'abbiamo lasciata fare, senza intervenire, perché era una
questione che a noi non riguardava. Questa volta mi fa venire in
mente, anche a me fa venire in mente una storiella: quella di quel
tale che è caduto da cavallo e che poi andava a dire che era
sceso...
Montesano (P.S.D.I.) -
Nessun altro chiede la parola? E
allora, rimane a me fare una breve dichiarazione, che, pur
riconoscendo la necessità assoluta ed urgente che l'amministrazione
regionale abbia a disposizione lo strumento per sbloccare la vita
economica, finanziaria e amministrativa della Valle d'Aosta, per
mandato preciso del mio partito, io dichiaro di astenermi dalla
votazione.
Allora, si può passare, se non ci sono altre dichiarazioni, si
può passare alla votazione articolo per articolo... Allora, cosa
propone l'Assessore alle Finanze? I gruppi mi sembra che siano
d'accordo nel dare per letto il bilancio, l'abbiamo letto due
volte, lo sappiamo oramai tutti che l'impegno... Diamo la votazione
articolo per articolo. Se ci sono delle osservazioni da fare sugli
articoli, allora sarà concessa la parola.
(
si procede alla votazione articolo per articolo
)
... come? Volete che mandi in votazione l'ordine del giorno?
Allora, io prego il Segretario di leggere l'ordine del giorno
(
il Segretario Andrione legge l'ordine del giorno
)
Interventi?
Chabod
(D.C.) -
Volevo chiedere chi l'ha
presentato questo ordine del giorno, Germano o la Giunta?
Montesano (P.S.D.I.) -
È stato presentato dall'Avvocato
Caveri...
Caveri
(U.V.) -
La Commissione Affari generali e
finanze, all'unanimità...
Montesano (P.S.D.I.) -
Chi approva alzi la mano -
Contrari? Astenuti?
Il Consiglio approva.
Allora si passa alla votazione della legge.
Articolo 1 - Favorevoli? Contrari? Astenuti?
(
si prosegue nella votazione articolo per articolo
)
Si passa alla votazione a scrutinio segreto.
Chi ha messo le urne a posto, chi è incaricato di mettere le
urne a posto? E allora la votazione si ripete, per favore, le urne
vanno tenute sempre nello stesso posto, quindi, pur non avendo
un'importanza sostanziale, però l'abitudine da anni, per i
Consiglieri di votare a destra e di mettere i resti a sinistra;
questa volta sono state invertite; molto probabilmente sarà
responsabile quello che è addetto alla pulizia, qui, in ogni modo,
per chiarezza ripetiamo la votazione. Il primo non se ne è accorto
forse?
Per favore (
scampanellata
)
Prego i Signori Consiglieri in sede di votazione di non
allontanarsi, e si dà inizio alla nuova votazione.
Risultato della votazione: presenti 33 - votanti 29 -
maggioranza 18 - favorevoli 27 - contrari - astenuti 4.
Il Consiglio approva.
(
si sente in lontananza la voce del Consigliere
Mappelli
)
Consigliere Mappelli, La prego, non faccia delle minacce, le
cose si possono fare fuori dal Consiglio...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK