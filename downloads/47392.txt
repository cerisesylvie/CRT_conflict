Consiglio Regionale della Valle d'Aosta - Oggetto del Consiglio n. 3667 del 23 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3667 del 23 maggio 2024 - Resoconto
OGGETTO N. 3667/XVI - Interpellanza: "Valorizzazione di
percorsi ciclabili alternativi a fronte dell'aumento del traffico
veicolare e della crescente situazione di pericolo per i
ciclisti".
Bertin (Presidente) -
Punto n. 47. Si è prenotato il
consigliere Restano per illustrare l'interpellanza, ne ha
facoltà.
Restano (GM) -
Parliamo nuovamente, per la seconda volta
in questo Consiglio, di cicloturismo e lo facciamo in maniera un
po' diversa da quanto ha fatto il collega Brunod con la sua
iniziativa, sollecitati dalle interlocuzioni tra la FIAB,
Federazione Italiana Ambiente e Bicicletta e i rappresentanti del
Governo regionale, i Sindaci e tutte le associazioni che vogliono
collaborare per far crescere le opportunità che danno la bicicletta
e il cicloturismo a una regione come la nostra.
Nella nota che credo, anzi, sono certo, che il Governo regionale
ha ricevuto nel mese di febbraio ultimo scorso, nelle conclusioni
si sottolineava la disponibilità della FIAB a collaborare, ma,
soprattutto, le urgenze per la messa in sicurezza dei ciclisti che
transitano nella nostra regione.
Da quando è nata, FIAB è intervenuta con la collaborazione
dell'ANAS sui passaggi in galleria, sulla segnaletica che indica la
presenza dei ciclisti in galleria e sulla necessità di mantenere le
distanze di 1,5 metri, transitando sulle strade statali e
regionali, quindi è un'apposita segnaletica in tal senso.
Rimangono però delle criticità molto urgenti - a loro dire, e
condivido in quanto, da ciclista amatore, frequento le nostre
strade e posso rilevarle quotidianamente - e le nostre strade
comunali sarebbero opportune e utili per valorizzare le nostre
piste ciclabili, alternative alla percorrenza della strada
statale.
La strada statale è diventata molto pericolosa, vista la
chiusura del traffico ferroviario, visto l'aumento di transiti
sulla statale, dovuti anche ai pedaggi autostradali elevati.
L'obiettivo quindi è quello di segnalare al cicloturista la
possibilità di evitare il transito sulla statale, sfruttando
appunto i passaggi sulla strada dell'Envers, utilizzando la nostra
ciclabile e godendosi anche il paesaggio che possiamo offrire ai
turisti e ai ciclisti, anche quelli locali.
Il traffico ovviamente sulle strade regionali è ridotto ed è a
una velocità più bassa, quindi il pericolo diminuisce.
Il dossier che era stato inviato conteneva anche delle foto che
evidenziano delle situazioni particolari, quali la rotonda di Hône,
dove il ciclista può essere avviato verso una strada secondaria che
porta a raggiungere il Borgo di Montjovet.
Sempre per evitare rischi e pericoli al turista, in zona
Châtillon si potrebbero evitare le due gallerie molto pericolose,
indirizzando il ciclista verso la stazione ferroviaria e quindi
facendolo poi entrare lungo la ciclabile, e così via per le
gallerie dell'Alta Valle e per la zona più vicina ad Aosta.
La richiesta che noi le vogliamo avanzare è se è consapevole,
"Se è a conoscenza della situazione di pericolo che si sta
sviluppando in seguito all'aumento del traffico veicolare sulle
strade dell'Alta Valle e dell'urgenza d'attuare le proposte già
avanzate da FIAB all'interno di questo Consiglio" e "Se è
intenzione del Governo regionale procedere con urgenza a
valorizzare i percorsi ciclabili alternativi già esistenti,
predisponendo un'idonea segnaletica e pubblicizzandoli nelle dovute
maniere".
Presidente -
Per la risposta, l'assessore
Grosjacques.
Grosjacques (UV) -
Grazie al collega, perché così
possiamo fare un po' il punto sulla situazione delle piste
ciclabili e sulla situazione relativa allo sviluppo del
cicloturismo.
Ho ricevuto anch'io nel mese di febbraio le proposte operative
della FIAB, delle quali sicuramente abbiamo cominciato a tenere
conto e terremo conto nel corso della nostra programmazione.
In primis vorrei sottolineare che la sicurezza del cicloturista
in generale sul territorio regionale è per tutti un tema
assolutamente fondamentale e sul quale poniamo tutta l'attenzione
che merita, e a questo proposito voglio ringraziare anche
l'assessore Sapinet che, con le sue strutture, ha dato un
importante contributo alla predisposizione di questa nota di
risposta.
Al di là del ciclismo agonistico, che vedrà nelle prossime
settimane la nostra regione protagonista con il passaggio del Giro
Nextgen e del sessantesimo Giro Ciclistico della Valle d'Aosta, il
cicloturismo è un volano d'interesse importante, che dobbiamo
cercare di utilizzare al massimo del suo potenziale ma che, come
lei ha giustamente evidenziato, in questo periodo si scontra con il
progressivo aumento del traffico, legato principalmente alla
chiusura della tratta ferroviaria Ivrea-Aosta e che comporta quindi
elementi d'attenzione rispetto alle potenziali criticità
emergenti.
Per ridurre tale rischio, l'Amministrazione regionale ha quindi
recentemente modificato il limite di velocità lungo numerose tratte
a rischio: è stato portato da 90 a 70 km orari.
Tale modifica rappresenta, di fatto, una soluzione realmente
praticabile laddove non sono a disposizione tratte alternative alla
viabilità principale su asfalto.
Per quanto riguarda la valorizzazione dei percorsi ciclabili
alternativi già esistenti - e dunque relativamente agli itinerari
classificati d'interesse regionale, ai sensi della legge regionale
16/2007, ovvero l'asse ciclabile di Fondovalle - è stata
recentemente apposta sull'intera rete un'apposita segnaletica, sia
orizzontale che verticale, coerente con il vigente Codice della
strada e corredata d'indicazioni funzionali alle attività di
soccorso, al fine di valorizzare le strade comunali alternative e
poter proporre al ciclista (anche quello con bicicletta assistita)
la possibilità di godere di un paesaggio affascinante in un
contesto unico e caratterizzato da un transito veicolare ridotto e
a bassa velocità, esattamente quello che lei ha messo in
evidenza.
Al fine d'incentivare la mobilità dolce e attiva e di aumentare
la sicurezza, l'Amministrazione regionale ha sviluppato nel recente
periodo il progetto della Ciclovia Baltea che, una volta ultimata,
consentirà di percorrere in sicurezza l'intera Valle centrale da
parte di pedoni e ciclisti da Pont-Saint-Martin a Courmayeur.
Diversi sono i tratti già utilizzabili e altri in fase di
realizzazione o comunque di progettazione; va, in ogni caso
rilevato come, in corrispondenza di particolari restringimenti
della valle centrale, come all'altezza del Forte di Bard o a monte
di Villeneuve, la realizzazione della pista ciclabile risulti
particolarmente complessa e onerosa.
Tra gli interventi previsti sulla dorsale della pista ciclabile
principale - al fine d'incentivarne e d'implementarne l'utilizzo,
anche nella direzione di favorire la mobilità sostenibile - sono in
previsione interventi che vanno nella direzione da lei auspicata e
che condividiamo; più in particolare ne citerei due: il
collegamento tra destra e sinistra orografica in alcune località
strategiche, consentendo un utilizzo più efficace della viabilità
ciclabile e un suo collegamento ai principali centri abitati posti
lungo la Dora Baltea serviti da trasporto pubblico, ad esempio per
quanto riguarda le passerelle tra Fénis e Nus e tra Aymavilles e
Saint-Pierre, incentivando poi contemporaneamente, ove possibile,
lo sviluppo di percorsi alternativi a quelli di maggior traffico e
interessati da infrastrutture non adatte, come ad esempio gallerie
o viadotti, ed in questo ambito è interessante il progetto sulla
zona del Castello Gamba a Châtillon, che consentirebbe di bypassare
le gallerie.
Questi interventi - che sono in parte richieste presentate in
relazione a specifiche opportunità di finanziamento nell'ambito
delle iniziative finalizzate al miglioramento della qualità
dell'area di cui è competente il collega Sapinet, oltre a un
aumento della sicurezza e della fruibilità turistica - avrebbero
anche il non trascurabile effetto, nell'incentivare una mobilità
sostenibile, di aiutarci a porre in atto importanti traguardi nel
campo ambientale e in quello della sostenibilità.
Nell'ambito poi dell'azione portante diversificazione
dell'offerta di mobilità della strategia nazionale per le aree
interne, l'area interna Bassa Valle prevede altresì la
realizzazione della ciclovia intercomunale della Media Valle del
Lys tra i Comuni di Lillianes, Fontainemore, Issime e Gaby, della
quale è attualmente in corso la fase di progettazione.
Anche il Piano regionale dei trasporti, il cui aggiornamento
sarà sottoposto al Governo regionale in una delle prossime sedute,
affronterà in maniera puntuale l'argomento.
Con riferimento al secondo quesito, l'Assessorato sta lavorando
da tempo alla realizzazione di progetti promo-pubblicitari relativi
al mondo delle due ruote: abbiamo già parlato nel precedente
Consiglio dell'accordo con STRAVA per la valorizzazione di alcune
salite importanti, che prevederà ovviamente la messa in opera della
competente cartellonistica.
Per quanto riguarda le attività di promozione e divulgazione dei
percorsi, l'Assessorato parteciperà per la prima volta a un salone
dedicato esclusivamente al prodotto bike, l'Italian Bike Festival,
che si terrà a Misano Adriatico dal 13 al 15 settembre 2024.
Questo salone, la cui prima edizione risale al 2018, rappresenta
la piattaforma leader europea per il mercato della bicicletta e
della mobilità dolce, un appuntamento a cui ogni anno partecipano
oltre 42 mila visitatori e 600 brand del settore che desiderano
connettersi, consumatori finali, partner commerciali e media.
Abbiamo poi aderito, nel marzo scorso, a un progetto del
Ministero del turismo, insieme ad Enit e ad altre Regioni italiane,
dedicato alla valorizzazione del turismo lento attraverso la
bicicletta.
"Le vie del bike" è un nuovo percorso ciclistico per un gran
tour italiano che unisce le venti Regioni italiane in un unico
itinerario cicloturistico, dalle Alpi al Mediterraneo, passando per
le isole della Sicilia e della Sardegna.
Questo viaggio dà la possibilità di visitare zone che
apparentemente sembrano remote e che possono essere percorse al
ritmo del viaggiatore, quindi in modo lento, in modo da poter
apprezzare tutte le qualità e le particolarità delle zone che
vengono attraversate.
Lungo il percorso, i ciclisti sono supportati da alberghi adatti
alle loro esigenze, noleggio di biciclette, negozi di assistenza e
guide, dove e se necessario.
La Valle d'Aosta partecipa al progetto con la Ciclovia
Francigena e altri percorsi ciclabili già proposti al Ministero e
all'ENIT, quali la ciclovia della Valle di Champorcher, la ciclovia
dello Zerbion e la ciclovia che ha l'obiettivo di collegare i vari
castelli ubicati nella nostra regione.
Abbiamo poi partecipato al Salone turistico "Fa' la cosa
giusta", anche quello è tematico, e si sta lavorando alla
realizzazione di una brochure dedicata al prodotto bike in un'unica
edizione, sullo stile della brochure "Passeggiate", già
esistente.
Partendo da una dettagliata cartografia topografica, vengono
illustrati ventiquattro percorsi ciclabili accuratamente
selezionati, che spaziano dalla strada alla mountain bike, alla
gravel e al freeride, garantendo così una vasta gamma di esperienze
per ciclisti di ogni livello e interesse.
Oltre ai percorsi, vengono fornite informazioni attraverso QR
Code che rimandano alle relative pagine internet sul sito
"lovevda", riguardanti i Bike Park e tutte le informazioni relative
alle reti delle piste ciclabili, inclusi i servizi accessori quali
velostazioni e bike box, l'elenco dei noleggi biciclette, dei
maestri di mountain bike e altro ancora.
La scelta di mettere il link al sito internet permette di
mantenere le informazioni aggiornate in tempo reale e reperibili in
tutte le lingue del sito.
Dopo la realizzazione della brochure relativa alla bike, verrà
implementata la sezione "Bicicletta e mountain bike" del sito
"lovevda" e verranno inseriti nuovi percorsi presenti sulla
brochure, quelli predisposti nell'ambito dei progetti di sviluppo
dell'offerta "Outdoor" del GAL Valle d'Aosta e dei progetti del
programma di cooperazione "Territorio Alcotrà" relativi al prodotto
bike.
Tutti i nuovi ventiquattro itinerari verranno caricati su
Komoot, piattaforma leader del settore outdoor, che permette a
tutti gli appassionati di pianificare, scaricare e registrare
itinerari e percorsi escursionistici e cicloturistici.
Chiudo dicendo, come ho detto in apertura, che, ovviamente,
tutti i contributi che arrivano dai professionisti e da coloro che
quotidianamente operano in questo settore, anche praticandolo,
saranno ovviamente tenuti in giusta considerazione per la
programmazione e i futuri investimenti.
Presidente -
Per la replica, consigliere Restano ne ha
facoltà.
Restano (GM) -
Mi rendo conto, Assessore, che le ho dato
una grande opportunità: raccontare tutto quanto lei vuole fare o
farà a favore del ciclismo.
Leggo una piccola frase: "Conclusione: per favorire il
cicloturismo e sollevare il carico di traffico della presenza dei
ciclisti della strada statale, è assolutamente prioritario e
urgente segnalare in modo chiaro il percorso ciclistico, come
peraltro la Regione Valle d'Aosta ha fatto molto bene per la
segnaletica in montagna", questo lo scrivono i professionisti della
bicicletta nella lettera che le hanno inviato quindi - cogliendo
positivamente quanto lei ha detto alla fine: "Si mette a
disposizione per realizzare o per condividere, per cercare di
collaborare con i professionisti della bicicletta" - le segnalo la
priorità e l'urgenza di porre in essere la segnaletica necessaria
per mettere in sicurezza i ciclisti, che non rientra in quegli
importanti interventi che lei ha citato, ma rientra in piccoli
lavori di segnaletica appunto da realizzare nell'immediatezza,
subito.
Nell'assestamento di bilancio non ho visto nulla che mi potesse
far pensare a un'attività di questo genere; stante l'urgenza, le
chiedo di valutare, se è possibile - in qualche maniera, attraverso
la collaborazione del collega Sapinet - apporre subito questa
segnaletica, per poi dopo, nel tempo, arrivare a fare tutto quello
che lei ha detto.
"4 milioni di cicloturisti sono previsti per l'estate, la meta
più ambita è quella dell'Alto Adige", questo scrivono le riviste
specializzate; noi siamo alla pari dell'Alto Adige per
l'ospitalità, che qua non manca, ma soprattutto perché c'è
un'organizzazione di piste ciclabili di alto profilo.
La stessa cosa, a seguire, vede protagonista la Regione
Emilia-Romagna con una serie di località, almeno sei-sette; noi non
siamo citati sulle riviste, però dobbiamo ambire a quest'obiettivo,
attraverso quello che lei ha detto, ma anche attraverso delle
attività da svolgere nell'immediatezza che ci possono portare ad
avvicinare queste località.
Io ritengo che questo sia importante farlo nel più breve tempo
possibile per l'immagine della Valle d'Aosta, per la promozione
della Valle d'Aosta e per dare seguito a tutte le iniziative che
lei sta facendo in questo periodo, perché è inutile andare ai
saloni, organizzare il Giro d'Italia, il Giro Under 23, e poi dopo
peccare - mi permetta di banalizzare - per quattro cartelli.
Mettiamoci qualche decina di mila euro e realizziamo questi
cartelli e poi andiamo avanti con tutto il resto.
Presidente -
Sospendiamo brevemente il Consiglio per
arieggiare i locali. Il Consiglio è sospeso.
La seduta è sospesa dalle ore 11:17 alle ore 11:18.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK