Consiglio Regionale della Valle d'Aosta - Oggetto del Consiglio n. 1731 del 25 gennaio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1731 del 25 gennaio 2006 - Resoconto
OGGETTO N. 1731/XII - Realizzazione di barriere antirumore lungo
il percorso autostradale valdostano. (Interrogazione)
Interrogazione
Preso atto del recente aumento dei pedaggi autostradali sulla
A5 Aosta-Quincinetto;
Ricordato che sia questo aumento sia quello dell'anno scorso
è stato determinato, come affermato sugli organi di informazione
dai vertici della SAV, anche dalle spese per investimenti già
previsti dalla Società, tra cui l'installazione di barriere
antirumore lungo il percorso autostradale valdostano;
Tenuto conto che, ad oggi, i lavori di costruzione di tale
barriere, promessi da anni, non sono neanche ancora
iniziati;
i sottoscritti Consiglieri regionali
Interrogano
la Giunta regionale per sapere:
1) a che punto è l'iter di realizzazione delle barriere
antirumore nei Comuni di Donnas, Hône e Verrès;
2) se nel frattempo, per quanto riguarda il Comune di
Châtillon, sono già stati avviati gli studi acustici e di
progettazione, propedeutici alla realizzazione delle barriere anche
in questo Comune;
3) quali date, distinte per ogni singolo Comune, si possono
prevedere per l'inizio e per l'ultimazione dei lavori di
installazione delle barriere antirumore.
F.to: Lanièce - Comé - Viérin Marco
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Voglio per chiarezza fare un piccolo aggiornamento
di questa problematica, che non può essere liquidata con qualche
sollecito.
Voglio qui ricordare la deliberazione di Giunta n. 968/2001 con
cui venne istituito un gruppo di lavoro per l'analisi e la
predisposizione di soluzioni volte alla realizzazione di barriere
anti-rumore lungo il percorso autostradale valdostano, con
particolare riguardo ai Comuni di Hône, Donnas e Verrès, con
l'obiettivo di affrontare efficacemente la questione
dell'inquinamento acustico, e a quella data, in assenza di un
quadro normativo sufficientemente preciso. Voglio ricordare questa
normativa, perché non si addebitino eventuali ritardi
all'Amministrazione quando questa non ne ha.
La legge 26 ottobre 1995, n. 447, "Legge quadro
sull'inquinamento acustico", prevede all'articolo 10 l'obbligo alle
società ed enti gestori di servizi pubblici di trasporto o delle
relative infrastrutture, ivi comprese le autostrade, nel caso di
superamento dei valori stabiliti dalla legge quadro, di predisporre
e presentare ai Comuni territorialmente interessati piani di
contenimento ed abbattimento del rumore secondo le direttive
emanate dal Ministero, direttive che non vennero emanate; da qui il
D.M. 29 novembre 2000, "Criteri per la predisposizione, da parte
delle società e degli enti gestori dei servizi pubblici di
trasporto o delle relative infrastrutture, dei piani degli
interventi di contenimento e abbattimento del rumore". Questa norma
ribadiva l'obbligo della predisposizione dei piani di abbattimento
e stabiliva le modalità di presentazione degli stessi: entro 18
mesi dall'entrata in vigore del decreto, individuazione delle aree
dove era stimato o rilevato il superamento dei limiti previsti e
trasmissione dei dati ai relativi Comuni e Regioni competenti;
entro i successivi 18 mesi la società o ente gestore presentava ai
Comuni interessati ed alla Regione competente il piano di
contenimento e abbattimento del rumore. Questo decreto è stato
inattuato perché aveva delle parti non chiare; ricordo che questo
decreto prevedeva che gli obiettivi di risanamento dovevano essere
conseguiti entro 15 anni dalla data di espressione della Regione
con proprio provvedimento; dalla data di presentazione del piano
qualora la Regione, entro 3 anni dalla data di entrata in vigore
del decreto, non avesse emanato provvedimenti in materia.
Finalmente arriviamo al decreto 30 marzo 2004 n. 142
"Disposizioni per il contenimento e la prevenzione
dell'inquinamento acustico derivante dal traffico veicolare, a
norma dell'articolo 11 della legge 26 ottobre 1995 n. 447" e della
circolare 6 settembre 2004 "Interpretazione in materia di
inquinamento acustico: criterio differenziale e applicabilità dei
valori limite differenziali", con cui sono state definiti i
dettagli tecnici necessari per applicare il D.M. 29 novembre 2004.
Come si vede, fino a quella data mancavano tutta una serie di
indicatori che consentissero di realizzare questa opera in termini
esaustivi. Non che con questo tutto fosse fermo, perché ricordo
come la società nel frattempo avesse proceduto alla predisposizione
dei progetti, che poi sono stati anche sottoposti al VIA.
Completato il quadro normativo, è stato riconvocato da parte del
sottoscritto, su delega dell'allora Presidente Perrin, il tavolo di
lavoro istituito nel 2001. A questo tavolo di lavoro, che si è
ritrovato il 15 ottobre 2004, hanno partecipato i rappresentanti
della "SAV", i Sindaci di Hône, Donnas e Verrès, il Direttore
tecnico dell'"ARPA", il Coordinatore del Dipartimento territorio,
ambiente e risorse idriche, il Responsabile dell'Ufficio tutela
dell'ambiente e del Direttore dell'ambiente. In questo incontro si
è sollecitata la necessità di contemperare gli impegni
politicamente già assunti nei confronti degli abitanti dei Comuni
particolarmente sottoposti a rumore con le prescrizioni imposte
dall'evoluzione delle disposizioni normative; in quella sede
proposi alla "SAV" la presentazione di un piano degli interventi di
contenimento ed abbattimento del rumore sul quale confrontarsi con
i Comuni. A seguito di questo adempimento, in data 14 febbraio 2005
è stato sottoscritto un protocollo d'intesa tra la Regione Valle
d'Aosta e la "SAV" per la mitigazione da rumore nel tratto
valdostano di autostrada. Da questo protocollo è emerso che la
"SAV" si era impegnata ad affidare entro il 2007 i seguenti
interventi:
- Comune di Donnas: località Outrefer;
- Comune di Hône: località Nerey e Ruine;
- Comune di Verrès: completamento località "case popolari";
- Donnas: Clapey - direzione Aosta;
- Donnas: Clapey - direzione Torino;
- Hône: Ponte Ghia - direzione Aosta;
- Hône ponte Ghia - direzione Torino;
- Verrès: zona stazione - direzione Aosta;
- Verrès: zona stazione - direzione Torino;
- Verrès: zona Chapine.
In questo ambito ricordo che con il Comune di Verrès c'è una
sorta d'intesa, secondo la quale la realizzazione di tutte queste
opere è subordinata alla verifica se sono effettivamente necessarie
o meno, sulla base anche di una serie di perplessità espresse;
successivamente: inserire il completamento delle barriere
antirumore nei Comuni di Hône, Donnas e Verrès già progettati e
concordati con il gruppo di lavoro nel redigendo piano di
contenimento e abbattimento del rumore che la "SAV" consegnerà
entro agosto 2006; recepire nel suddetto piano le aspettative del
Comune di Châtillon; attivare tutte le procedure necessarie
all'ottenimento delle autorizzazioni necessarie per la
realizzazione... La Regione si era in quella sede impegnata a:
coordinare eventuali ed ulteriori richieste fatte da Comuni
valdostani e comunque prese in considerazione nell'ambito del
redigendo piano - queste eventuali richieste saranno oggetto di
approfondimento -; sensibilizzare i Comuni posti lungo l'autostrada
- cosa che abbiamo fatto - a che i promotori di nuovi insediamenti
abitativi, che possano risentire l'effetto rumore dell'autostrada,
provvedano direttamente ed in modo autonomo a mitigare
acusticamente gli edifici in questione secondo le normative di
legge in vigore.
Preciso che la "SAV" deve predisporre un piano di abbattimento
del rumore sull'intero tratto autostradale (Quincinetto/Aosta):
questo comporta che al momento attuale è sollecitata a rispettare
quanto prevede la legislazione della Regione Piemonte che ha una
legge sul rumore. Per quanto ci riguarda, abbiamo attualmente una
legge sul rumore che disciplina questa materia che dovrebbe essere
arrivata in Commissione, quindi questo dovrebbe metterci nella
stessa condizione.
"A che punto è l'iter di realizzazione delle barriere
antirumore nei Comuni di Donnas, Hône e Verrès"
e 3
"quali
date, distinte per ogni Comune, si possono prevedere per l'inizio e
per l'ultimazione dei lavori di installazione delle barriere
antirumore"
, per quanto riguarda Verrès, entro il prossimo mese
di febbraio si dovrebbe completare il quadro di quelle iniziative,
peraltro c'è il cantiere aperto; per quanto riguarda il Comune si
stanno avviando le procedure di gara e pensiamo entro la prossima
primavera di concludere i relativi lavori che ho citato, salvo
quelle verifiche; analogamente riguarda le località Outrefer, Nerey
e Ruine nel Comune di Hône. Sono in corso le progettazioni
definitive di altri interventi che faccio avere al Consigliere come
nota.
"Se nel frattempo, per quanto riguarda il Comune di
Châtillon, sono già stati avviati gli studi acustici e di
progettazione, propedeutici alla realizzazione delle barriere anche
in questo Comune"
: come detto, abbiamo già fatto tutti i
rilievi acustici nel Comune di Châtillon, sono oggetto di
valutazione e sulla base di quell'accordo che era stato fatto con
"SAV", il Comune di Châtillon dovrebbe avere un occhio di riguardo
per la realizzazione di questi interventi.
Presidente - La parola al Vicepresidente Lanièce.
Lanièce (SA) - Prendo atto della risposta dettagliata che ci ha
fornito l'Assessore, anzi gli chiedo poi di avere copia, in modo da
avere tutti i dati che ci ha appena elencato.
Questa iniziativa riporta in aula una questione di cui sono
stato paladino a fine anni '90, per cui dimostra, ancora una volta,
come molti problemi perdurano nel tempo. La prima iniziativa mi
sembra che risalga al 1997, oggi siamo nel 2006 e non sono ancora
state poste in essere le prime barriere antirumore in Valle d'Aosta
riguardanti i Comuni interessati: questo è un dato di fondo che
deve far riflettere su come molte volte certi interventi, necessari
anche a livello di tutela della salute di comunità pubblica,
"vadano per le lunghe". Non voglio qui richiamare le varie
discussioni, una delle quali mi aveva visto anche protagonista, nel
senso che ero stato accusato nel 2001 di continuare a sollevare
problemi per nulla, perché il problema era risolto; ma ancora oggi,
nel 2006 - ripeto - nessuna barriera antirumore è stata ancora
posta sul suolo valdostano, al di là di quella posta nei primi anni
'90; quindi interventi per i quali il sottoscritto aveva
sollecitato l'effettuazione dal 1997 ad oggi non hanno ancora visto
realizzato alcun metro di barriera antirumore.
Per questo abbiamo voluto sollecitare di nuovo il Governo: non
per dare una colpa solo al Governo, perché qui bisogna risalire a
chi ha la responsabilità e la responsabilità è forse più della
"SAV", anche perché la società autostradale che gestisce le
autostrade in Valle d'Aosta per ben 2 volte consecutive, a partire
dal 2005 e dal 2006, ha aumentato le tariffe autostradali, dicendo
che questo aumento era in funzione anche degli investimenti fatti,
fra cui l'installazione delle barriere antirumore. Allora vorremmo
dire ai cittadini valdostani: vi hanno aumentato le tariffe a
fronte di interventi tra cui quelli per l'installazione di barriere
antirumore peccato però che oggi... delle barriere non si vede
neanche l'ombra! Tra l'altro nella deliberazione che l'Assessore ha
richiamato, quella del febbraio 2005, c'era scritto che i primi
interventi sarebbero iniziati nel 2005, sia a Verrès che a Hône e a
Donnas, per un importo annuo di 4 milioni di euro, su un totale di
9 milioni di euro, quindi quasi la metà doveva essere iniziata e
completata nel 2005, invece i primi interventi inizieranno
quest'anno. Questa è un'altra cosa da sottolineare...
(interruzione dell'Assessore Cerise, fuori microfono)
... dovevano essere già completate, e sfido chiunque a vedere
delle barriere completate in Valle d'Aosta, 4 milioni di euro di
lavori... è scritto nella deliberazione: entro il 2005! Ci
auguriamo che entro il 2006 si possa almeno vedere una parte
completata, perché entro il 2007 dovranno essere tutte
completate!
L'altro aspetto riguarda il comune di Châtillon: nella
deliberazione, così come anche nella discussione consiliare
all'ultima iniziativa fatta dal gruppo "Arcobaleno" lo scorso anno,
emerge la volontà di inserire anche Châtillon nel piano che
presenterà la "SAV" entro 18 mesi; anche qui ben venga l'attivismo
dell'Assessorato, che su questo si è mosso in modo corretto, ma
anche qui è assurdo dover notare che in merito alla richiesta di
installazione di barriere antirumore nel comune di Châtillon, che è
stato uno dei Comuni che per primo aveva sollevato questo problema,
ancora oggi questo Comune deve aspettare per poter essere inserito
in un piano di intervento. Questo esula dal compito della Regione
che ha fatto il possibile, ma, anche qui, per sottolineare come la
"SAV" interviene, perché in tutto questo lasso di tempo che abbiamo
perso senza affrontare il problema si poteva inserire fin da subito
anche il Comune di Châtillon, in modo che adesso potevano iniziare
i lavori non solo nei 3 Comuni segnalati, ma anche nel Comune di
Châtillon, evitando che per questo Comune possa passare altro
tempo, come quello che è passato da quando il problema è statola me
sollevato in Consiglio - ricordo il 1997 - ad oggi, che siamo nel
2006.
Con questo invito mi auguro che finalmente quest'anno potremo
vedere poste in essere le barriere antirumore lungo il tratto
autostradale valdostano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK