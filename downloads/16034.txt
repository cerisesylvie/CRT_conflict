Consiglio Regionale della Valle d'Aosta - Oggetto del Consiglio n. 2384 del 5 febbraio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula
Oggetto del Consiglio n. 2384 del 5 febbraio 1997 - Resoconto
SEDUTA ANTIMERIDIANA DEL 5 FEBBRAIO 1997
OGGETTO N. 2384/X Ripresa dell'attività delle piscine regionali
di Pré-Saint-Didier, Aosta, Verrès e Valtournenche.
(Interrogazione)
Interrogazione Preso atto del fatto che le attuali Società di
gestione degli impianti natatori regionali di Pré-St-Didier, Aosta,
Verrès e Valtournenche hanno finalmente potuto riavviare la
conduzione degli stessi;
Considerato che la gestione delle piscine regionali dipende solo
ed esclusivamente da atti amministrativi che dovrebbero essere
rivestiti della più completa chiarezza e trasparenza;
il sottoscritto Consigliere regionale
Interroga
la Giunta regionale per conoscere:
1) le eventuali relazioni di dirigenti regionali
dell'Assessorato al Turismo in merito all'applicazione dei
capitolati d'appalto per la gestione delle piscine pubbliche;
2) i criteri che hanno determinato l'assunzione del personale
degli impianti natatori, nonché i nominativi degli impiegati delle
piscine regionali e le date individuali di assunzione, ovvero in
particolare se la Regione abbia verificato la regolare assunzione a
libro paga anche dei direttori degli stabilimenti e degli addetti
al bar;
3) se la Regione ha verificato la regolare assunzione a libro
paga degli istruttori e allenatori che operano sia per le Società
di gestione sia per le Società sportive cui queste hanno assegnato
spazi acqua.
F.to: Lanièce
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Innanzitutto mi pare che quest'interrogazione
contenga delle richieste puntuali, che potrebbero essere anche
argomento di un'interrogazione con risposta scritta. Vista la
puntualità delle domande contenute, non penso che sia opportuno
ritrattare, visto che è un argomento di cui si è parlato più volte
in questo Consiglio, il discorso generale delle piscine, se non
formulare l'augurio di arrivare al più presto con il nuovo bando
per riuscire ad aggiudicare in maniera definitiva e
tranquillizzante per alcuni anni la gestione delle piscine.
Per entrare nell'interrogazione, per quanto riguarda le
eventuali relazioni di dirigenti regionali dell'Assessorato al
turismo in merito all'applicazione dei capitolati d'appalto per la
gestione delle piscine pubbliche, devo dire che non esistono
relazioni in merito a questa fase; la gestione di quest'ultimo
periodo è stata ripresa al mese di ottobre-novembre '96,
"finalmente" siamo arrivati ad una situazione di apertura - qui
concordo sicuramente con l'avverbio usato dall'interrogante -
finalmente siamo riusciti a partire con tutte le piscine, che
adesso stanno funzionando con gli adeguamenti a quanto era stato
previsto dagli organi sanitari di controllo. In questo senso non
esiste relazione trasmessa all'Assessore, tanto meno quindi alla
Giunta rispetto a questo problema.
Per il secondo punto, i criteri che hanno determinato
l'assunzione del personale degli impianti natatori, i criteri sono
quelli stabiliti dal capitolato di appalto; sono criteri di
assunzione obbligatoria mantenendo le qualifiche che il personale
aveva nel momento in cui il gestore subentra.
Quanto ai nominativi degli impiegati delle piscine e alle date
individuali di assunzione, è opportuno forse anche per un certo
senso di rispetto consegnare i dati all'interrogante
successivamente. Sono rispettati i numeri previsti dal capitolato,
quindi 7 a Verrès, 5 ad Aosta e 5 a Pré-Saint-Didier.
La verifica della regolarità dell'assunzione del personale è
stata fatta, tenendo conto di quanto è previsto nel capitolato.
Possiamo intervenire per far rispettare quanto previsto dal
capitolato di appalto, quindi rispettare le qualifiche e il numero
minimo di addetti, questo ci compete.
Come ci compete l'attenzione che deve essere posta al fatto che
il servizio venga svolto in maniera adeguata e soddisfacente per
l'utenza, ed è quello che abbiamo fatto in questi anni; nell'ultimo
anno purtroppo ci sono stati una serie di disservizi che hanno
causato come conseguenza la risoluzione del contratto.
Ci auguriamo di arrivare al più presto alla pubblicazione del
bando e quindi alla nuova aggiudicazione. E' chiaro che anche in
questo momento il servizio sta controllando e verificando che ci
sia un buon funzionamento; ci sono state alcune lettere che
riguardavano problemi tecnici, ultimamente ci è pervenuta una
segnalazione rispetto a Verrès, pertanto c'è stato un controllo e
una lettera di addebito che è stata firmata dal servizio. Quindi il
controllo continua, così come sempre è stato fatto.
Per quanto riguarda il discorso delle società sportive e degli
spazi acqua relativamente assegnati, questo non ci compete. Sono
problemi che riguardano direttamente il rapporto fra le società di
gestione e le società sportive stesse. Come dicevo prima, a noi
spetta la verifica che il funzionamento sia adeguato a quelle che
sono le necessità e le giuste necessità dell'utenza. Questo lo
abbiamo fatto, lo faremo e lo continueremo a fare, con la speranza
di giungere al più presto all'assegnazione definitiva.
Consegnerò a mano l'elenco dei dipendenti, sulle domande mi pare
di aver risposto in maniera puntuale.
Presidente Ha chiesto la parola il Consigliere Lanièce.
Lanièce (GA) Quest'interrogazione è stata presentata nell'ottica
di avere maggiori informazioni in merito al problema piscine che da
molto tempo ha assunto gli onori della cronaca, lasciando però
ancora molti interrogativi.
Ringrazio l'Assessore per la sua esposizione, mi farò poi dare
la copia relativa all'assunzione del personale dato che,
giustamente, si tratta di dati che è inutile leggere.
L'unica cosa che vorrei raccomandare è di porre maggiore
attenzione da parte dell'Assessorato su questo problema, tenuto
conto dell'importanza delle piscine per il loro valore non solo
sportivo, ma anche turistico, tenuto conto altresì che da quando
c'è la nuova gestione c'è stato anche un incremento dei prezzi e
anche questa è una cosa da verificare. Perché giustamente quando
l'Assessore dice che bisogna cercare di rispondere alle giuste
necessità dell'utenza, penso che il fatto di vedere aumentare di
colpo, anche in modo considerevole, l'ingresso, sia nella piscina
che nella sauna, dovrebbe comportare un'attenzione particolare da
parte dell'Assessorato proprio perché il compito dell'Assessorato è
quello di venire incontro alle giuste necessità dell'utenza. Penso
che le necessità dell'utenza non siano quelle di vedersi di colpo
aumentare il biglietto d'ingresso, anche a fronte di un servizio
che non è il massimo, al momento attuale.
L'invito che rivolgo all'Assessore è quindi quello di continuare
a prestare molta attenzione a questo problema così importante,
perché ritengo che in una regione che vive soprattutto di turismo
fornire delle risposte adeguate per quanto riguarda gli impianti
sportivi sia una logica conseguenza.
Ripeto, è necessaria una particolare attenzione a questo
problema anche perché a tutt'oggi sono in corso delle indagini
della Magistratura e ogni settimana leggiamo articoli sui giornali
in merito all'operato delle varie società che si sono succedute
nella gestione di questi impianti.
E' importante a mio avviso dare un segnale di particolare
attenzione su questo problema e l'invito che faccio all'Assessore è
proprio in questa direzione, soprattutto per verificare se
corrisponde al vero questo notevole aumento del biglietto
d'ingresso nelle piscine regionali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK