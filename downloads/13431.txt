Consiglio Regionale della Valle d'Aosta - Oggetto del Consiglio n. 4450 del 6 aprile 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4450 del 6 aprile 1993 - Resoconto
OGGETTO N. 4450/IX Approvazione di accordo di programma tra
la regione Valle d'Aosta e il Comune di Aosta, ai sensi della legge
8 giugno 1990, n. 142, per la realizzazione di infrastrutture
ricreativo-sportive, e autorizzazione al Presidente della Giunta ad
adottare il relativo provvedimento.
Deliberazione Il Consiglio
delibera
1°) di approvare il testo dell'accordo di programma tra la
Regione Valle d'Aosta e il Comune di Aosta per la realizzazione, di
varie e importanti infrastrutture ricreativo-sportive di interesse
regionale e comunale, allegato al presente atto e dello stesso
facente parte;
2°) di autorizzare il Presidente della Giunta regionale ad
adottare con proprio decreto, ai sensi, per gli effetti e secondo
le procedure di cui all'articolo 27 della legge 8 giugno 1990, n.
142, l'accordo di programma di cui al punto uno;
3°) di stabilire che l'elenco delle opere incluse nell'accordo
di programma e le relative modalità di esecuzione costituiscano,
ove necessario, integrazione e aggiornamento, ai sensi
dell'articolo 2 della legge 7 agosto 1986, n. 45, del "Programma
d'interventi per il potenziamento delle infrastrutture
ricreativo-sportive".
Accordo di programma per l'attuazione di interventi per
l'impiantistica sportiva di interesse regionale e comunale.
Ai sensi dell'articolo 27 della legge 8 giugno 1990, n. 142 la
Regione Valle d'Aosta, più oltre denominata semplicemente Regione,
d'intesa con il Comune di Aosta, più oltre denominato Comune,
adottano il seguente accordo di programma finalizzato a stabilire
le competenze delle rispettive Amministrazioni per la
realizzazione, la razionalizzazione e la ristrutturazione delle
infrastrutture sportive di interesse regionale e comunale site nel
Comune di Aosta.
Articolo 1
La Regione e il Comune concordano che gli interventi da
ritenersi prioritari e le relative connotazioni sono:
OPERE DI LIVELLO REGIONALE
a) realizzazione del palazzetto dello sport in località
Tzambarlet nell'area interna allo svincolo di via Grand'Eyvia e
Corso Lancieri di Aosta;
b) realizzazione di un complesso tennistico in località
Tzambarlet; in prima fase verrà utilizzata l'area attualmente
occupata dal maneggio;
c) realizzazione di una struttura per ospitare le attività di
atletica indoor localizzata nell'area adiacente il lato Est del
Campo scuola di atletica leggera.
OPERE DI LIVELLO COMUNALE
Gli interventi di livello comunale sono quelli previsti dal
Comune di Aosta nella Relazione previsionale programmatica per
l'anno 1993 - Interventi nel campo dello sport - allegata per
estratto al presente accordo di programma.
In aggiunta a tali interventi è altresì previsto il seguente
intervento:
d) realizzazione di campi di bocce scoperti adiacenti
l'esistente bocciodromo coperto in località Tzambarlet.
Articolo 2
La Regione e il Comune concordano che l'area attualmente
occupata dello Stadio "M. Puchoz" venga resa libera contestualmente
al trasferimento del complesso tennistico adiacente.
La Regione e il Comune concordano inoltre sulla necessità di
realizzare un nuovo stadio calcistico e una pista per il
pattinaggio di velocità su ghiaccio. Per tali realizzazioni sarà
necessario giungere ad un successivo accordo di programma che veda
anche la partecipazione dei comuni limitrofi ad Aosta.
Articolo 3
Il Comune ha l'onere di reperire ed acquisire le aree per la
realizzazione dello opere denominate di "livello comunale".
La Regione ha l'onere di reperire ed acquisire le aree per la
realizzazione delle opere denominate "di livello regionale".
Articolo 4
Il Comune procede all'acquisizione delle aree adottando le
procedure che ritiene più adeguate, anche avvalendosi per il
finanziamento dell'operazione degli incentivi previsti dalla legge
regionale 27 giugno 1986, n. 27, o di altre corrispondenti leggi
future, nella misura prevista dalle norme stesse.
Articolo 5
La Regione realizza a propria cura le opere classificate di
livello regionale e si impegna a trasferirle in comodato al Comune
che ne assicurerà la gestione, fatta esclusione per il Palazzetto
dello Sport, le cui modalità di gestione saranno definite da un
successivo accordo tra i due enti.
Il Comune realizza a propria cura le opere classificate di
livello comunale, mediante autofinanziamento e con il concorso
finanziario regionale, nei limiti della legislazione regionale
vigente.
Articolo 6
La Regione e il Comune reperiscono le risorse finanziarie da
destinare alle realizzazioni previste dal presente programma,
ognuno per quanto di rispettiva competenza, anche con il ricorso a
finanziamenti straordinari o previsti dalle leggi dello Stato,
dalla comunità Economica Europea, dal C.O.N.I. o da altri Enti ed
Istituti di Credito.
Articolo 7
L'approvazione da parte del Consiglio regionale del presente
accordo di programma costituisce aggiornamento ed integrazione del
programma per la realizzazione di infrastrutture
ricreativo-sportive ai sensi della legge regionale 7 agosto 1986,
n. 45.
Articolo 8
La vigilanza sull'esecuzione del presente accordo di programma è
svolta da un collegio presieduto dal Presidente della Regione e
composto dall'Assessore regionale al turismo, sport e beni
culturali e dall'Assessore comunale allo sport e alle politiche
giovanili.
Presidente
Qualche Consigliere intende prendere la
parola?
La parola al Consigliere Pascale.
Pascale (PSI)
Voglio solo fare molto brevemente
qualche considerazione. Io ho fatto un raffronto tra questo accordo
di programma e quello che era stato presentato un anno fa era in
discussione alle Commissioni prima che cadesse la vecchia Giunta.
Mi pare di aver capito che le differenze essenziali siano due: la
prima riguarda il maneggio che qui non è previsto perché viene
trasferito a Nus e vorrei osservare che a suo tempo questa proposta
era già stata fatta anche se allora il Comune di Aosta aveva detto
di no, quindi si vede che nel frattempo ci ha ripensato ed è stata
accettata questa collocazione senza dubbio migliore.
L'altra differenza riguarda la concentrazione in regione
Tzambarlet di ulteriori strutture come il bocciodromo o il campo di
calcio a cinque coperto che mi lascia con un po' di perplessità
perché in quella località, almeno a leggere i piani di intervento
comunale, si va ad assommare una serie di strutture sportive che
una volta realizzate forse arriveranno ad intasare questa zona.
In un primo momento d'accordo con il Comune di Aosta si era
pensato di favorire lo sviluppo di un secondo polo sportivo sia
pure limitato nel quartiere Dora e questo per decentrare ed evitare
quell'intasamento a cui facevo allusione prima.
Ora non so perché il Comune di Aosta abbia nuovamente modificato
il suo atteggiamento che allora sembrava unanime e voglia grosso
modo ribadire quello che è il vecchio Piano Siniscalco.
Esprimo queste perplessità perché tutte le iniziative necessarie
per realizzare quanto è scritto nell'accordo di programma si
dovranno vedere e discutere nella prossima legislatura.
Adesso siamo ad un livello di intenzioni anche se rimane da fare
una considerazione un po' amara e cioè che tutto sommato Aosta ha
perso un anno perché queste cose si potevano già decidere qualche
anno fa con dei piccoli approfondimenti che la nuova Giunta
comunale poteva apportare. La colpa comunque non è certamente
dell'Assessore perché i problemi in questo caso sono sorti a
livello comunale e non regionale.
Presidente
La parola al Consigliere Riccarand.
Riccarand (VA)
In questi programmi di
impiantistica sportiva uno dei nodi irrisolti è sempre stato
rappresentato dalla collocazione dello stadio di calcio, per
liberare l'area del Puchoz che può avere sicuramente una migliore
utilizzazione.
In questo accordo di programma non c'è nessuna indicazione
precisa in questo senso anche se il problema viene riproposto più
che altro come una petizione di principio. Vorrei dunque sapere a
che punto sono le decisioni rispetto al campo di calcio della città
di Aosta e come si pensa di risolvere questo problema.
Presidente
La parola all'assessore del turismo,
sport e beni culturali Voyat.
Voyat (UV)
Innanzitutto, per quanto giustamente
diceva il Consigliere Pascale, è praticamente lo stesso programma
con alcune piccole varianti e tra quelle non accennate dal
Consigliere c'è anche una leggera riduzione dei campi da
tennis.
Per quanto riguarda invece lo spostamento dello stadio Puchoz
che per il momento non è stato inserito in questo accordo di
programma preciso che ci sono dei contatti con i comuni limitrofi
per vedere se uno dei loro stadi può essere adeguato per le
competizioni che riguardano l'Aosta Calcio.
Ritengo che la soluzione migliore sia quella di trovare un
accordo con un comune limitrofo ed adeguare uno stadio già
esistente piuttosto che crearne uno nuovo e poi avere dei campi di
calcio inutilizzati. Non è comunque una cosa che deve essere decisa
oggi perché come giustamente diceva il Consigliere Pascale ci dovrà
essere anche una indicazione delle priorità delle opere da
realizzare, tanto è vero che qui si prevede tra l'altro
l'acquisizione di aree per quelle opere che sono state previste ma
per le quali non sono stati ancora acquistati i terreni comunali o
regionali. È dunque un discorso ancora aperto che non mi sono
sentito di spingere troppo con il Comune, visto che c'è la buona
volontà sia da parte del Comune di Aosta sia da parte dei comuni
limitrofi per trovare una soluzione che comporti l'adeguamento di
uno stadio già esistente anche per la nostra città pur sapendo che
il Comune di Aosta avrà evidentemente i suoi campi di calcio dove
ha anche previsto delle aree rionali da adibire a zone
sportive.
Presidente
La parola al Consigliere Chiofalo.
Chiofalo (DC)
Io chiedo scusa Presidente, ma in
questo accordo di programma non è contemplato il discorso dei campi
da tennis e mi chiedevo per quale motivo. Vedo che sempre
nell'accordo ci sono molte cose che riguardano opere già esistenti
e quindi mi chiedevo se in questo caso si trattava di adeguamenti
di vecchie strutture. Le idee mi sembrano piuttosto frammentarie e
gradirei che l'Assessore Voyat mi desse delle delucidazioni in
proposito.
Presidente
Mi preme precisare che il problema dei
campi da tennis non era affrontato nel programma ma
nell'articolato. La parola all'assessore Voyat.
Voyat (UV)
La Convenzione prevede che all'articolo 1
siano le opere di interesse regionale e che quindi saranno fatte
dall'Ammini-strazione regionale.
Le opere a livello comunale saranno fatte sulla base della
relazione programmatica fatta dal Comune.
Ora, se guardiamo al punto b dell'articolo 1 leggiamo:
"Realizzazione di un complesso tennistico in località Tzambarlet;
in prima: fase verrà utilizzata l'area attualmente occupata dal
maneggio" ed è quello che dicevo prima una riduzione del primo
programma che prevedeva campi da tennis dislocati diversamente e in
numero superiore; il Comune per il momento prevede di farne uno
immediatamente e il resto in seguito.
I punti a, b, c sono più specificati perché saremo noi a fare il
progetto e a realizzare l'opera.
Per quanto concerne le opere di livello comunale non sono qui
specificate ma sono riportate come richiesto del Comune dove si
parla del campo di calcio Tesolin, del campo di calcio a cinque,
del campo di calcio Zambroni, del pattinaggio a rotelle, del campo
scuola di atletica leggera e così via. Quindi è previsto il
complesso tennistico in quanto la progettazione e la realizzazione
dipendono dalla Regione per quanto invece concerne il resto il
Comune rinvia a una propria delibera e ad un proprio programma le
opere che dovranno essere fatte e per le quali la priorità dovrà
essere data dal Comune stesso.
Presidente
La parola al Consigliere Chiofalo.
Chiofalo (DC)
Ho capito di che cosa si tratta ma credo
comunque che siano opere fatte parzialmente. Non saremo noi a
tirarci indietro per questo e quindi sicuramente voteremo questo
programma perché finalmente si inizia a fare qualcosa per
Aosta.
Presidente
Se non ci sono altri interventi
possiamo passare alla votazione.
Esito della votazione
Presenti, votanti: 21
Favorevoli: 20
Astenuti: 1 (Riccarand)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK