Consiglio Regionale della Valle d'Aosta - Oggetto del Consiglio n. 2311 del 23 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2311 del 23 ottobre 1986 - Resoconto
OGGETTO N. 2311/VIII - RIAPPROVAZIONE CON MODIFICAZIONI DELLA
L.R. CONCERNENTE: "NORME PER LA CONCESSIONE DI FINANZIAMENTI
AGEVOLATI A FAVORE DELLE COOPERATIVE EDILIZIE".
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà:
FOSSON (D.C.) -
Il disegno di legge che è stato
presentato era già stato approvato da questo Consiglio regionale ed
è stato rinviato dal presidente della Commissione di Coordinamento
con alcune osservazioni. In realtà si è trattato da parte della
Commissione di Coordinamento di errori di valutazione e di
interpretazione, nel senso che non è stato capito alla perfezione
quanto era stato indicato così come formulato nella legge. Sono
stati riformulati alcuni articoli - il 4 in maniera particolare,
poi il 2,3 e 5 - in maniera che venissero a cadere tutti i motivi
di perplessità da parte della Commissione di Coordinamento.
Sostanziale il nucleo e il concetto della legge restano
invariati.
Voglio aggiungere che il tasso di riferimento dello Stato per
l'edilizia residenziale fa si che i tassi di interesse dello Stato
per la prima fascia di reddito siano portati al 4,5%, per la
seconda fascia all'8% e per la terza fascia al 12%. Con
l'abbattimento del 25% che è previsto dall'art. 2, i tassi scendono
rispettivamente al 3,4, al 7 e al 9%.
Per quanto riguarda l'art. 3, i mutui totalmente regionali
scendono al 4, 6 e 8%, questo anche per quanto riguarda la legge 76
per la prima casa.
PRESIDENTE:
È aperta la discussione generale. Nessuno
chiede di parlare?
Ci sono interventi per dichiarazione di voto? Si passa allora
all'esame dell'articolato. Do lettura dell'art. 1:
Art. 1
(Disposizioni generali)
1. I finanziamenti regionali della presente legge sono
rivolti alle cooperative edilizie a proprietà individuale,
regolarmente costituite ed iscritte al Registro Prefettizio della
Regione, che intendono realizzare interventi di nuova costituzione
o di recupero, per acquisire la proprietà di un'abitazione. Le
cooperative edilizie possono usufruire di contributi in conto
interessi sui mutui attivati ai sensi della legge 5 agosto 1978, n.
457 o di finanziamento ad interesse agevolato sui fondi di
rotazione della Regione, ai sensi della LR 28.12.1984, n.
76.
PRESIDENTE:
Pongo in votazione l'art. 1 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 2:
Art. 2
(Mutui integrativi)
1. Le cooperative edilizie, i cui interventi costruttivi, da
avviare o già avviati ma non ultimati, sono compresi nei programmi
biennali di cui alla legge 5 agosto 1978, n. 457, possono accedere
a fondi regionali diretti a concorrere nella stessa misura
dell'intervento dello Stato, nel pagamento dei tassi di interesse
sui mutui integrativi da contrarre con istituti di credito
convenzionati con la Regione.
2. L'ammontare dei mutui di cui al primo comma, da ammortizzare
negli stessi termini e condizioni dei mutui di cui sono
integrativi, è determinato con provvedimento della Giunta regionale
in misura tale che l'importo complessivo dei mutui non ecceda il
limite di lire 70.000.000 e siano rispettati i vigenti massimali di
costo stabiliti dal C.E.R..
3. I tassi di interesse agevolato da applicarsi a carico dei
mutuati sono conformi ai tassi di cui alla deliberazione CIPE in
data 13 febbraio 1986. Al fine di contenere l'onere a carico dei
mutuati i fondi di cui al primo comma sono altresì diretti
all'abbattimento dei tassi sull'intero importo di mutuo nella
misura del 25% con arrotondamento alla prima cifra decimale.
4. I tassi di cui al precedente comma sono applicati anche in
misura differenziata, in funzione del reddito posseduto,
all'ammontare complessivo dei mutui, secondo le modalità previste
sulla normativa in vigore.
5. L'accesso ai mutui integrativi e alle relative agevolazioni è
subordinato alla sussistenza al momento di presentazione della
domanda, dei requisiti soggettivi ed oggettivi richiesti per la
concessione di mutui di cui alla legge 5 agosto 1978, n. 457.
6. La Giunta regionale provvede, con apposito provvedimento e
secondo le indicazioni del CIPE, ad aggiornare i massimali di
mutuo, di reddito e relativi tassi di interesse.
PRESIDENTE:
Pongo in votazione l'art. 2 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 3:
Art. 3
(Fondi di rotazione)
1. Possono accedere ai fondi di rotazione di cui alla LR
28.12.1984, n. 76, le cooperative edilizie a proprietà individuale
che, all'atto di presentazione della domanda di mutuo, sono
proprietarie dell'area destinata all'intervento costruttivo o ne
hanno la piena disponibilità, in proprietà o diritto di superficie,
sulla base di apposita convenzione stipulata con il Comune sede
dell'intervento.
2. L'accesso ai fondi di cui al presente comma è riservato alle
Cooperative di cui i soci sono in possesso dei requisiti previsti
al successivo art. 6.
3. Nell'ambito delle risorse disponibili in ciascun semestre e
nel rispetto dei requisiti soggettivi e oggettivi di cui ai
precedenti commi il finanziamento è prioritariamente destinato alle
cooperative che hanno partecipato all'ultimo bando regionale di
concorso per l'ammissione ai mutui agevolati di cui alla legge 5
agosto 1978, n. 457 emesso antecedente alla data di presentazione
della domanda di accesso ai fondi di rotazione.
4. L'ammontare del mutuo cedibile è determinato con i criteri di
cui al regolamento regionale 8 aprile 1986 n. 1 e non può eccedere
la somma di lire 70.000.000.
PRESIDENTE:
Pongo in votazione l'art. 3 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità.
PRESIDENTE:
Do lettura dell'art. 4:
Art. 4
(Tassi di interesse)
1.
I tassi annui di interesse sui finanziamenti
concessi, contenuti comunque entro i limiti previsti dalla vigente
legislazione sull'edilizia residenziale agevolata sono conformi al
disposto dell'art. 8 del regolamento n. 1 in data 8 aprile
1986.
2. Per la determinazione del tasso di interesse a carico del
beneficiario, si fa riferimento al reddito complessivo del nucleo
familiare conseguito nell'anno precedente a quello di presentazione
della domanda di mutuo.
PRESIDENTE:
Pongo in votazione l'art. 4 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 5:
Art. 5
(Modalità per l'ammortamento)
1. I mutui devono essere ammortizzati entro il termine di anni
quindici, mediante la corresponsione di trenta semestralità
posticipate, sulla base del piano di ammortamento calcolato con la
previsione di cui all'art. 4 della presente legge.
2. È data facoltà al mutuatario di rilasciare delega al proprio
datore di lavoro a favore dell'Istituto mutuante, per la trattenuta
mensile sullo stipendio di un sesto della rata semestrale di
ammortamento dovuta, con l'obbligo da parte del delegato di
versamento entro tre giorni dalla scadenza di ciascun periodo di
paga.
3. La concessione di mutuo comporterà l'acquisizione di ipoteca,
ritenuta congrua da parte dell'istituto mutuante, nell'immobile
oggetto dell'intervento.
4. Il tasso di pre-ammortamento a carico della cooperativa
edilizia, nelle erogazioni anticipate, sarà pari al 7% e avrà
durata non superiore ai 24 mesi dall'inizio dei lavori di ciascun
intervento. Il non rispetto di tale limite di tempo contempla
l'elevazione del tasso di interesse pari al tasso di riferimento in
vigore alla data di scadenza dei 24 mesi previsti, tale
disposizione resterà valida fino alla ultimazione degli interventi.
Il relativo frazionamento del mutuo ed assegnazione degli alloggi
con atto pubblico, dovrà essere perfezionato e presentato alla
Regione non oltre 36 mesi dall'inizio dei lavori, pena la decadenza
dei benefici di legge.
5. È data facoltà alla Giunta regionale, di modificare con
apposito provvedimento e secondo le indicazioni Istat i limiti di
reddito ed i massimali di mutuo nonchè i tassi di interesse a
seguito di variazioni emanate dal CIPE.
PRESIDENTE:
Pongo in votazione l'art. 5 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 6:
Art. 6
(Requisiti soggettivi)
1. Per l'accesso al mutuo agevolato i soci delle cooperative
edilizie devono possedere, al momento della presentazione della
domanda da parte della cooperativa, i sottoelencati requisiti:
a)
avere la cittadinanza italiana;
b)
essere residenti in Valle d'Aosta da almeno cinque
anni anche non consecutivi, avere conseguito la maggiore età ed
essere titolari di reddito proprio;
c)
non essere proprietari di altre abitazioni, ovunque
ubicate nel territorio regionale, adeguate alle necessità del
proprio nucleo familiare intendendosi adeguato l'alloggio
staticamente ed igienicamente sano composto da un numero di vani,
esclusi gli accessori, pari a quello dei componenti il nucleo
familiare. È ammessa la proprietà di un'altra abitazione, qualora
la stessa non possa essere utilizzata dal richiedente in quanto
specifici diritti reali di godimento o quote di comproprietà non
inferiori alla metà siano attribuiti ad altri soggetti.
d)
non avere beneficiato in altre occasioni di
contributi agevolati concessi dallo Stato o altro Ente pubblico,
ivi compresa la cessione in proprietà, a riscatto o con patto di
futura vendita di alloggi realizzati con il contributo o a totale
carico dello Stato o altro Ente pubblico;
e)
fruire di un reddito complessivo del nucleo
familiare non superiore a L. 30.000.000 anche in regime di
separazione dei beni.
Per nucleo familiare si intende una famiglia costituita da
coniugi, parenti ed affini fino al primo grado stabilmente
conviventi con il capo famiglia.
PRESIDENTE:
Pongo in votazione l'art. 6 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 7
Art.
7
(Determinazione del reddito)
1.
Il limite massimo di reddito riferito al nucleo
familiare per la concessione dei finanziamenti è fissato per il
biennio 1986/87 in lire 30 milioni.
2.
Tale reddito è pari alla somma dei redditi
imponibili di ciascun componente il nucleo familiare conseguiti
nell'anno precedente a quello di presentazione della domanda di
mutuo.
3.
Il reddito del nucleo familiare è diminuito di lire
1.500.000 per ogni figlio e/o familiare effettivamente a carico di
un componente il nucleo stesso.
4. Qualora alla formazione del reddito predetto concorrano
redditi da lavoro dipendente questi sono calcolati nella misura del
60% con successiva detrazione dell'aliquota per ogni figlio e/o
familiare effettivamente a carico.
PRESIDENTE:
Pongo in votazione l'art. 7 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 8:
Art. 8
(Presentazione della domanda)
1. Le domande, corredate della necessaria documentazione,
dovranno pervenire all'Assessorato dei Lavori Pubblici entro il 30
giugno e 31 dicembre di ciascun anno. Nel caso che il termine di
scadenza previsto coincida con giorni festivi o pre-festivi, lo
stesso è prorogato automaticamente al primo giorno lavorativo
successivo.
2.
La priorità del finanziamento sarà stabilita in
base all'ordine di presentazione delle domande.
3. Nei successivi trenta giorni dalla scadenza semestrale con
deliberazione della Giunta regionale sarà approvata la relativa
graduatoria. Le domande ammesse a graduatoria ma non finanziate,
saranno riprese in considerazione nella graduatoria successiva,
previa istanza dell'interessato ed eventuale aggiornamento della
documentazione.
4. Le cooperative che usufruiscono del finanziamento integrativo
di cui all'art. 2 della presente legge sono esentate dalla
presentazione della documentazione richiesta in quanto già in
possesso dell'Amministrazione regionale.
PRESIDENTE:
Pongo in votazione l'art. 8 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 9:
Art. 9
(Documentazione)
1. All'atto della presentazione della domanda la cooperativa
edilizia deve produrre in allegato la sottoelencata documentazione
in duplice copia:
Documenti inerenti
la
società:
a) atto costitutivo (copia autenticata più fotocopia);
b) statuto (copia autenticata più fotocopia);
c) certificato di iscrizione all'Ufficio Prefettizio della
Regione;
d) libro dei soci;
Documenti inerente i soci:
e) certificato di cittadinanza;
f)
certificato di residenza (o storico in caso di
variazione di residenza);
g) stato di famiglia;
h) dichiarazione sostitutiva atto notorio attestante il reddito
di ciascun componente con allegate le fotocopie mod. 101,201 o
740;
i)
dichiarazione sostitutiva di atto notorio
attestante il possesso dei requisiti di cui all'art. 6;
Le cooperative edilizie, ammesse a finanziamento, dovranno
produrre entro i sei mesi successivi dalla comunicazione di
ammissione a finanziamento, ulteriore documentazione in duplice
copia;
l)
atto di proprietà del terreno e dell'immobile
(copia autenticata) o convenzione di cessione area su P.d.z.
comunale ai sensi della legge 167;
m) concessione edilizia (copia autenticata e fotocopia);
n) progetto completo di tutti gli elaborati tecnici e vistato
dal Comune;
o) computo metrico estimativo;
p)
relazione tecnica;
q) estratti di mappa Catasto Terreni (originale e fotocopia)
r)
certificati storici ventennali del Catasto Terreni
(originale e fotocopia);
2. La mancata presentazione dei documenti relativi alla
proprietà del terreno o della concessione edilizia è motivo di
esclusione dal finanziamento.
3. Le cooperative che usufruiscono del finanziamento
integrativo di cui all'art. 2 della presente legge sono collocate
in una speciale graduatoria secondo modalità stabilite dalla Giunta
regionale.
PRESIDENTE:
Pongo in votazione l'art. 9 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 10:
Art. 10
(Requisiti tecnici)
1. Gli interventi di nuova costruzione ammessi a finanziamento
non devono avere le caratteristiche di lusso.
2. La superficie residenziale di ogni alloggio computata al
nette delle murature perimetrali e tramezzature interne deve essere
contenuta in 95 mq.
3. La superficie non residenziale di pertinenza di ogni alloggio
al netto delle murature e comprensive di cantina, garages, balconi,
soffitta, spazi di manovra, ecc., deve essere contenuta entro 50 mq
ed inoltre le soffitte non devono avere le caratteristiche
tipologiche per una eventuale futura trasformazione in superficie
residenziale.
4. Gli interventi di recupero non sono soggetti ad alcuna
limitazione di superficie abitativa;
PRESIDENTE:
Pongo in votazione l'art. 10 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 11:
Art. 11
(Erogazione del mutuo)
1. L'erogazione del mutuo avverrà secondo le seguenti
modalità:
30% dopo la stipulazione del contratto del mutuo ad avvenuta
acquisizione dell'ipoteca e presentazione del certificato di inizio
lavori;
60% in base allo stato avanzamento lavori;
10% alla presentazione del certificato di ultimazione lavori
redatto dal Direttore dei lavori e vistato dal Comune
interessato.
PRESIDENTE:
Pongo in votazione l'art. 11 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 12:
Art. 12
(Obblighi e sanzioni)
1. Il proprietario dell'alloggio costruito o ristrutturato con i
finanziamenti di cui alla presente legge, non può cederlo in
locazione, neppure parzialmente prima che siano decorsi dieci anni
dalla data di stipulazione del contratto di mutuo, fatti salvi i
casi di trasferimento per motivi di lavoro e previa autorizzazione
della Regione.
2. La trasgressione al divieto di cui al comma precedente
comporta l'elevazione del tasso di interesse annuo al tasso di
riferimento fissato con decreto del Ministero del Tesoro per gli
interventi nel settore dell'edilizia residenziale. L'elevazione del
tasso di interesse decorre dalla data della deliberazione della
Giunta regionale che accerta l'avvenuta trasgressione.
PRESIDENTE:
Pongo in votazione l'art. 12 testé letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 13:
Art. 13
(Obblighi e sanzioni per l'alienazione)
1. Il proprietario dell'alloggio costruito o recuperato con i
finanziamenti di cui alla presente legge, non può alienarlo prima
che siano decorsi dieci anni dalla data di stipulazione del
contratto di mutuo.
2. La trasgressione al divieto di cui al comma precedente
comporta la risoluzione del contratto di mutuo con la restituzione
del capitale residuo maggiorato dalla differenza degli interessi
ricalcolati al tasso di riferimento fissato dal Ministero del
Tesoro per gli interventi nel settore dell'edilizia residenziale,
in vigore alla data di erogazione del finanziamento, e quelli
corrisposti dalla data di inizio di ammortamento a quella di
risoluzione del contratto.
3. L'alienazione dell'alloggio effettuata dopo decimo anno
comporta la risoluzione del contratto di mutuo con la restituzione
del capitale residuo, maggiorato dell'importo degli eventuali
interessi maturati alla data dell'estinzione anticipata.
4. Tali disposizioni non si applicano ai lavoratori dipendenti
trasferiti d'ufficio in altre regioni, purchè l'alienazione avvenga
a favore dei soggetti aventi i requisiti previsti e questi
accettino di subentrare nel mutuo alle stesse condizioni stabilite
dalla convenzione stipulata con l'istituto mutuante.
PRESIDENTE:
Pongo in votazione l'art. 13 testé letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 14:
Art. 14
(Estinzione anticipata)
1. Il mutuatario potrà estinguere anticipatamente il mutuo, con
le modalità ed i criteri previsti dalla convenzione stipulata con
l'istituto mutuante, dopo dieci anni dalla data di stipulazione del
contratto, previo pagamento del capitale residuo maggiorato
dell'importo degli eventuali interessi maturati alla data di
estinzione anticipata.
2. L'estinzione anticipata effettuata prima che siano decorsi
dieci anni dalla data di stipulazione del contratto, comporta la
restituzione del capitale residuo maggiorato della differenza degli
interessi ricalcolati al tasso di riferimento fissato dal Ministero
del Tesoro per gli interventi nel settore dell'edilizia
residenziale, in vigore alla data di erogazione del finanziamento e
quelli corrisposti dalla data di inizio dello ammortamento a quella
dell'estinzione anticipata.
3. Gli oneri fiscali e le spese di istruttoria sono a carico del
mutuatario..
PRESIDENTE:
Pongo in votazione l'art. 14 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 15:
Art. 15
(Commissioni)
1. L'esame delle domande e la formulazione delle graduatorie per
il finanziamento sui fondi di rotazione della Regione è domata
all'attuale commissione di cui alla legge 28.12.1984, n. 76
integrata da un rappresentante della Fédération des Coopératives
Valdôtaines e da un membro di ciascuna organizzazione nazionale
delle cooperative regolarmente costituite in Valle d'Aosta.
2. Le domande aderenti o comunque finanziate con i contributi in
conto interesse di competenza della Commissione per l'edilizia
residenziale pubblica, di cui alla legge 5 agosto 1978, n. 457.
PRESIDENTE:
Pongo in votazione l'art. 15 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 16:
Art. 16
(Disposizioni finanziarie)
1. Per l'applicazione dell'art. 2 è autorizzata la spesa di lire
150 milioni per la durata di anni 20 a decorrere, dal 1986.
2. Per l'applicazione dell'art. 3 è rifinanziato per lire
3.500.000.000 per l'anno 1986 il fondo di rotazione di cui alla LR
28.12.1984, n. 76.
3. L'onere derivante dall'applicazione dei commi precedenti
graverà rispettivamente sui capp. 25760 (di nuova istituzione) e
25355 del bilancio di previsione della Regione per l'esercizio in
corso e sui corrispondenti capitoli dei futuri bilanci.
4. Alla relativa copertura si provvede:
- per l'esercizio 1986:
a) quanto a L. 2.200.000.000 mediante riduzione dello
stanziamento iscritto al cap. 50000 "Fondo globale per il
finanziamento di spese per l'adempimento di funzioni normali (spese
correnti)" del bilancio di previsione per l'anno in corso a valere
sui seguenti interventi previsti all'allegato n. 8;
- per lire 1.901.000.000 - istituzione di un ruolo per
l'inquadramento dei Vigili del Fuoco; su detto intervento rimane
disponibile la minor somma di lire 599.000.000.
- per lire 299.000.000 - Finanziamento spesa per quota interessi
su mutui da contrarre; tale intervento risulta, quindi, interamente
utilizzato.
b) quanto a lire 1.300.000.000 - mediante riduzione dello
stanziamento iscritto al cap 50050 "Fondo globale per il
finanziamento di spese per l'adempimento di funzioni normali (spese
di investimento)" del bilancio dell'anno in corso a valere
sull'intervento previsto all'allegato n. 8 relativo alla quota
capitale sui mutui da contrarre che viene all'uopo interamente
utilizzato.
c) quanto a lire 150.000.000 mediante riduzione dello
stanziamento iscritto al cap 50150 "Fondo globale per il
finanziamento di spese per ulteriori programmi di sviluppo (spese
di investimento)" del bilancio per l'anno in corso a valere
sull'intervento previsto all'allegato n. 8 relativo all'aumento
dell'autorizzazione di spesa recata dalla L.R. 19 agosto 1984, n.
47 che viene interamente utilizzato. - per gli esercizi 1987 e 1988
quanto a lire 300.000.000 mediante utilizzo delle risorse
disponibili iscritte al programma 2.2.1.02. Interventi per
l'edilizia abitativa del bilancio pluriennale 1986/88.
PRESIDENTE:
Pongo in votazione l'art. 16 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 17:
Art. 17
(Variazione di bilancio)
1. Al bilancio della Regione per l'esercizio 1986 sono
apportate le seguenti variazioni:
Parte spesa:
Variazioni in diminuzione:
cap 50000 "Fondo globale per il finanziamento di spese per
l'adempimento di funzioni normali (spese correnti)"
L. 2.200.000.000
cap 50050 "Fondo globale per il finanziamento di spese per
l'adempimento di funzioni normali (spese di investimento)"
L. 1.300.000.000
cap 50150 "Fondo globale per il finanziamento di spese per
ulteriori programmi di sviluppo (spese di investimento ) ".
L. 150.000.000
Totale in diminuzione L. 3.650.000.000
Variazione in aumento:
cap 25355 "Spese per la costituzione di fondi regionali di
rotazione per la ripresa dell'industria edilizia - L.R. 28.12.1984,
n. 76".
L. 3.500.000.000
Settore 2.2.1.: Assetto del territorio e tutela
dell'ambiente. programma 2.2.1.02.: Interventi per l'edilizia
abitativa.
cap 25760 (di nuova istituzione) Codificazione
2.1.2.4.3.4.07.26.06 "Contributi integrativi per la concessione di
finanziamenti agevolati a favore delle cooperative edilizie
- prime rate
- L.R., n., art. 2"
L. 150.000.000
Totale in aumento L. 3.650.000.000
2. La presente legge sarà pubblicata nel Bollettino Ufficiale
della Regione.
3. È fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE:
Pongo in votazione l'art. 17 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Pongo in votazione la legge nel suo complesso
per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti: 29
Votanti: 29
Favorevoli: 27
Contrari: 2
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK