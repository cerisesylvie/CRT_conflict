Consiglio Regionale della Valle d'Aosta - Oggetto del Consiglio n. 1452 del 13 luglio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1452 del 13 luglio 1995 - Resoconto
SEDUTA POMERIDIANA DEL 13 LUGLIO 1995
OGGETTO N. 1452/X Approvazione di un elenco di beni immobili di
proprietà regionale da alienare (articolo 3, legge regionale 19
gennaio 1995, n. 1).
Deliberazione Il Consiglio
Richiamato il 5° comma dell'articolo 3 della legge regionale 19
gennaio 1995, n. 1 (legge finanziaria per gli anni 95/97) con la
quale si impegnava la Giunta a sottoporre al Consiglio regionale
una proposta di deliberazione contenente un elenco di beni del
patrimonio disponibile della Regione, inservibili per uso pubblico,
da alienare ai sensi e con le modalità di cui alla legge regionale
9 agosto 1994, n. 43;
Dato atto che i beni immobili del patrimonio della Regione di
cui agli allegati A e B possono essere dichiarati inservibili per
uso pubblico o per pubblica funzione;
Atteso che per tali beni non sono state avanzate richieste di
utilizzo ai sensi della legge regionale 23 novembre 1994, n. 68
recante "Dismissione di beni immobili di proprietà regionale a
favore dei comuni";
Rilevato che i beni immobili di cui all'allegato A dovranno
essere alienati a trattativa privata diretta mediante offerta in
prelazione ai conduttori ai sensi e con le modalità di cui
all'articolo 2 della legge regionale 43/94, mentre i beni immobili
di cui all'allegato B dovranno essere alienati mediante asta
pubblica ai sensi e con le modalità di cui all'articolo 3 della
medesima legge;
Visto il parere favorevole rilasciato dal Dirigente della
Direzione Generale del Bilancio dell'Assessorato del Bilancio e
delle Finanze, in ordine alla legittimità della deliberazione, ai
sensi del combinato disposto dell'articolo 72 della Legge regionale
n. 3/1956 e successive modificazioni e dall'articolo 21 della Legge
regionale 18/1980 e successive modificazioni;
Richiamata la legge regionale 9 agosto 1994, n. 43;
Visto il parere della II Commissione consiliare permanente;
Delibera
1. di dichiarare inservibili per uso pubblico o per pubblica
funzione i beni immobili di cui agli allegati A e B;
2. di autorizzare la Giunta regionale ad alienare i beni
immobili di cui sopra secondo le procedure indicate all'articolo 2
della Legge regionale 9 agosto 1994, n. 43, per quanto riguarda le
unità immobiliari locate di cui all'allegato A, e all'articolo 3
della medesima legge per i terreni ed altri fabbricati di cui
all'allegato B;
3. di stabilire che qualora per i beni di cui all'allegato B
vengano avanzate richieste di cessione ai sensi della legge
regionale 23 novembre 1994, n. 68, con esito istruttorio
favorevole, la Giunta possa darvi corso nelle more delle procedure
della vendita mediante asta pubblica,
4. di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8 lettere b) e d) del decreto legislativo
22 aprile 1994, n. 320.
Allegati A e B
(...Omissis...)
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) La legge finanziaria del 1995 prevede che
nell'ambito della prosecuzione del piano di dismissione degli
edifici non utilizzati a fini istituzionali, quindi patrimonio non
disponibile, sia presentato in Consiglio un piano annualmente.
Questo piano contiene beni immobili che potranno essere messi
sul mercato con due diverse modalità, così come prevede la legge 43
sulle vendite: l'allegato A, che è relativo ad alloggi con
inquilini in locazione, che seguiranno la procedura che abbiamo
seguito per Aosta, sono alloggi siti in Chambave, verranno offerti
agli inquilini con le condizioni che erano previste dalla legge, e
gli inquilini potranno esercitare entro una scadenza prefissata il
diritto di opzione, acquisendoli in modo agevolato; qualora non
esercitassero tale diritto, è facoltà successivamente di metterli
in vendita all'asta, a condizione che gli inquilini non facciano
parte di categorie protette.
L'allegato B prevede beni per quasi 9 miliardi; le modalità
saranno quelle previste dall'articolo 3, quindi asta pubblica,
naturalmente con i tempi che gli uffici saranno in grado di
rispettare per quanto attiene le procedure e con l'accortezza che,
qualora alcuni di questi beni fossero richiesti dagli enti locali
ai sensi della legge 68 e la procedura desse esito favorevole,
verrebbero stralciati dal piano di dismissione e non verrebbero
messi all'asta. Complessivamente i beni di questo piano ammontano a
circa 9,5 miliardi di lire di valutazione fatta dagli uffici del
servizio demanio e patrimonio.
Presidente É aperta la discussione generale. Ha chiesto la
parola il Consigliere Bich.
Bich (APA) Mi sta bene l'elenco, penso che sia un'iniziativa da
valutare con attenzione; l'unico punto su cui intendo sollevare
qualche perplessità è la vendita dell'Hôtel Source di
Saint-Vincent. Mi ricordo che già negli anni '70 si tenne nella
cittadina termale (come dicono i giornalisti) un dibattito
importante, nel quale presero posizione anche gli enti interessati,
in particolare l'azienda di soggiorno, il Casinò e quant'altri mai,
e in quella occasione si presero iniziative per il rilancio delle
terme di Saint-Vincent.
Il rilancio delle terme e la loro possibile privatizzazione
erano collegati ad un grande progetto di ristrutturazione e
revisione, nel quale era interessato l'Hôtel Source proprio per la
collocazione di strutture e servizi che sono collegati con le
terme. La regione lo acquisì anche con una certa controversa
trattativa, adesso mi sembra strano che questo sia rimesso sul
mercato. Vorrei sapere in forma specifica su questo punto quali
sono le motivazioni che ricollocano sul mercato immobiliare l'Hôtel
Source, che ha una funzione un po' strategica proprio perché
collegato alle terme, anzi diventa una possibile area di accesso
alle terme di Saint-Vincent.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Come ho detto in precedenza, all'interno di
questo piano sono inclusi beni immobili su cui allo stato non c'è
una previsione di utilizzo da parte dell'amministrazione.
Il punto 3 della delibera che il Consiglio è chiamato ad
adottare prevede di stabilire che per i beni di cui all'allegato B,
dove è incluso anche l'Hôtel Source, qualora per questi beni
vengano avanzate richieste di cessione ai sensi della legge 68 con
esito favorevole, la Giunta possa darvi corso nelle more delle
procedure di vendita.
In sostanza, se dall'approvazione di questo piano al momento in
cui potrebbero essere messi all'asta i beni, il comune di
Saint-Vincent attivasse la procedura della legge 68, che è quella
che prevede l'alienazione gratuita al comune di beni a fronte di
progetti di utilizzo, naturalmente non viene posta in essere la
vendita dell'immobile. Fra l'altro il comune di Saint-Vincent ha
già scritto dicendo che è intenzionato ad attivare quella
procedura, quindi in quel caso il Source non sarebbe messo in
vendita, ma sarà seguita quella procedura.
Può darsi che anche l'inserimento in questo piano contribuisca
ad accelerare la realizzazione di un disegno di valorizzazione
delle Terme, che dall'85 per quanto riguarda il Source non si era
concretizzato.
Presidente Ha chiesto la parola il Consigliere Marguerettaz.
Marguerettaz (PpVA) Mi ero astenuto in commissione su questa
delibera, perché non avevo avuto modo e tempo di approfondire
alcune cose, che del resto ancora a tre settimane di distanza non
ho approfondito.
Non voglio tediare l'Assessore su questo punto, ma desidererei
se fosse possibile che mi fosse data informazione, seppure
sommaria, sulla motivazione di dismissioni di terreni o fabbricati
che l'amministrazione attuale ha acquistato. Cioè, ci sono tutta
una serie di terreni e di strutture che sembrerebbero acquistati da
questa amministrazione ed ora dismessi.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) Non so di preciso a cosa si riferisca il
Consigliere Marguerettaz; ritengo che si riferisca a quei beni che
sono datati 1993-94, in particolare '94 a Fontainemore. Non sono
terreni che sono stati acquisiti in quella data, ma sono terreni
che sono passati alla Regione dal demanio statale e che la Regione,
poiché non ha dei progetti specifici di utilizzo, prova a mettere
sul mercato, anche perché ci sono sollecitazioni e richieste di
acquisto.
Presidente Si passa alla votazione della delibera in
oggetto:
Presenti: 29
Votanti e favorevoli: 24
Astenuti: 5 (Lanièce, Linty, Marguerettaz, Tibaldi e Viérin
M.)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK