Consiglio Regionale della Valle d'Aosta - Oggetto del Consiglio n. 1761 del 15 gennaio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1761 del 15 gennaio 1986 - Resoconto
OGGETTO N. 1761/VIII - PROBLEMI CONCERNENTI LA REALIZZAZIONE
DEL METANODOTTO IVREA-AOSTA. (Interpellanza)
PRESIDENTE
: Do lettura dell'interpellanza in oggetto
presentata dai Consiglieri Bajocco e Millet:
INTERPELLANZA
CONSTATATO che i lavori di posa della condotta principale del
metanodotto Ivrea-Aosta hanno cominciato ad interessare il
territorio della Valle d'Aosta;
RITENUTO urgente che si concretizzi un tipo di gestione
unitaria tra i Comuni interessati e la Regione, sia nella fase
della costruzione delle reti secondarie che in quella della
distribuzione del metano,
i sottoscritti Consiglieri regionali
INTERPELLANO
l'Assessore regionale competente per sapere:
1)
se i lavori relativi alla condotta principale
saranno ultimati entro l'autunno 1986;
2)
quali sono gli intendimenti della Giunta in merito
alle iniziative da prendere per accelerare il raggiungimento di una
gestione unitaria tra tutti i Comuni interessati e la Regione, sia
per la costruzione delle reti secondarie che per la distribuzione
del metano, al fine di evitare la paradossale e sempre più
probabile situazione di avere la disponibilità del metano ma di non
poterlo utilizzare.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Non voglio ricordare il numero dei
solleciti presentati in Consiglio, ma, come ho già detto l'altra
volta, noi riteniamo che sia opportuno accelerare notevolmente i
tempi per la realizzazione del metanodotto, perché ormai la
condotta principale è già arrivata in Valle d'Aosta. Pertanto
occorre fare delle scelte piuttosto urgenti, al di là delle
posizioni assunte da alcuni Comuni.
Dopo l'interpellanza che abbiamo presentato circa due mesi fa,
vorremmo sapere a che punto è oggi
la gestione unitaria
della "questione metano" e se si sono fatti dei passi avanti.
Poiché noi la riteniamo importante, vorremmo essere di stimolo nei
confronti dell'Assessore, augurandoci di evitare che tra un mese
un'altra interrogazione o una interpellanza del Gruppo comunista
solleciti le scelte dei Comuni ancora incerti; non è giusto infatti
che 27 Comuni debbano pagare le spese per i ritardi del Comune di
Aosta. Il metano deve essere utilizzato il più in fretta possibile,
nell'interesse di tutti: della Regione, che vi ha investito dei
soldi, e della popolazione, che ne trarrebbe dei risparmi non
indifferenti. Noi pertanto vorremmo sapere a che punto è l'intera
questione del metano.
Il primo punto dell'interpellanza sembra fuori discussione, ma è
importante invece conoscere la situazione della gestione unitaria,
perché le varie reti di distribuzione del metano sul territorio dei
singoli comuni, devono ancora essere progettate e si parla di circa
300 km. di tubazioni sotto le strade comunali. Certamente questi
interventi saranno distribuiti nel tempo, però è opportuno
iniziare. Il Comune di Pont-St.-Martin, ad esempio, ha già un
proprio piano di distribuzione interna e potrebbe quindi già
iniziare a costruire la rete interna, però non mi risulta che abbia
a disposizione un progetto esecutivo, che richiede comunque del
tempo anche ad un professionista particolarmente qualificato.
Bisogna tener conto della difficoltà della posa dei tubi che si
intersecheranno con le linee o le tubazioni dell'acquedotto, delle
fognature, dell'ENEL o della SIP, e io credo che in molti Comuni ci
saranno da superare notevoli difficoltà di carattere
burocratico.
Chiediamo pertanto che la Regione intervenga perché il tutto
venga accelerato, oppure perché favorisca la nascita di un
consorzio tra gli altri Comuni, con l'esclusione della città di
Aosta, perché non è giusto che tutti i Comuni siano penalizzati
dalle indecisioni di un solo comune, sia pure capoluogo di Regione;
eventualmente il Comune di Aosta potrebbe entrare a far parte del
Consorzio per l'utilizzo e la gestione del metano in un secondo
tempo. Se aspettiamo ancora un po' ci capiterà di veder risplendere
una piccola fiamma al metano, che sarà testimone della presenza del
metano in Valle d'Aosta, senza però che nessuno possa
utilizzarlo.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Il Consigliere Millet, illustrando
l'interpellanza, ha già parzialmente anticipato le mie risposte. Le
sue domande sono fondamentalmente due e la prima tende a sapere se
i lavori per la costruzione della condotta principale saranno
ultimati entro l'autunno del 1986. Posso dire che nelle condizioni
attuali le scadenze ed i tempi rispettano pienamente i programmi
stabiliti. Potrebbero sorgere alcuni problemi se accettassimo (Ma
ciò è ancora all'esame della Giunta) alcune proposte di modifica al
tracciato della condotta principale che ci sono state presentate
dopo il termine prefissato. Invece se non accettiamo alcuna ipotesi
di variazione del percorso, dovrebbero essere rispettati i tempi
previsti per la realizzazione della condotta principale.
Per quanto concerne il secondo punto dell'interpellanza, posso
dire che rimangono validi gli obiettivi che la Regione aveva
stabilito a suo tempo e dei quali il più importante è quello di una
gestione unitaria, che comprenda la Regione e che possa applicare
delle tariffe per tutti gli utenti di tutti i Comuni
interessati.
Non ripeto le motivazioni all'origine dei ritardi, alcune delle
quali non imputabili assolutamente a nessuno, come la tornata
elettorale, la situazione precaria del Comune di Aosta, che è
durata alcuni mesi... In ogni caso siamo ora alla stretta finale
che riduce a due le opzioni possibili: la prima prevede che la
concessione dei lavori e la successiva gestione vengano affidate ad
una ditta privata, scelta mediante appalto su capitolato o
indicazioni del Governo regionale; l'altra, invece, prevede una
gestione mista, in parte pubblica ed in parte privata. La Giunta
regionale sta lavorando intorno a queste due opzioni fondamentali,
che sono riassuntive, perché non esistono, se non per curiosità del
tutto teorica, altre soluzioni, e credo che abbia posto un termine
molto prossimo anche al Comune di Aosta, ferme restando beninteso
le sue garanzie decisionali.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Questa risposta mi soddisfa meno
dell'altra, anche se ciò forse non dipende dall'Assessore. Io ho
l'impressione che non si siano fatti grandi passi in avanti e che,
più passa il tempo, meno si faranno delle scelte, ma si finirà per
fare la scelta obbligata della concessione. A quel punto infatti
non saremo più noi a scegliere e saremo costretti a rivolgerci ai
privati, bravi ed esperti certamente, ma che non saranno più scelti
da noi, ma dalla necessità.
Crediamo che sia da preferire una gestione di tipo misto,
privata e pubblica, per offrire il metano ad un prezzo ragionevole
ed uguale per tutto il territorio regionale. Se però perdiamo
ancora del tempo non potremo decidere niente. Io mi auguro che
l'Assessore e la Giunta regionale riescano a completare questa
prima fase, per consentire l'utilizzo del metano entro un tempo
ragionevole, però a questo augurio faccio anche seguire un
sollecito. Del resto le elezioni sono ormai passate da un anno e
l'autonomia ed i problemi del Comune di Aosta non possono
condizionare l'autonomia e gli impegni degli altri Comuni.
Comunque, qualsiasi scelta degli altri Comuni non pregiudica il
futuro ingresso del Comune di Aosta nella gestione unitaria del
metanodotto. Invitiamo quindi l'Assessore a voler sollecitare certe
scelte e ad anticipare i tempi di realizzazione del metanodotto e
della rete di distribuzione interna nei vari comuni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK