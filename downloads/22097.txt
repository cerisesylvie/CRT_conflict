Consiglio Regionale della Valle d'Aosta - Oggetto del Consiglio n. 1778 del 8 febbraio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1778 del 8 febbraio 2006 - Resoconto
OGGETTO N. 1778/XII - Attività di gestione e assunzione di
personale da parte dell'"Associazione Amici del Forte di Bard".
(Interrogazione e interpellanza)
Interrogazione
Premesso che:
- a fine estate scorsa è stata costituita l'"Associazione
amici del Forte di Bard", ove la Regione Valle d'Aosta svolge un
ruolo predominante sia in termini finanziari sia in termini di peso
all'interno del Consiglio di amministrazione;
- a metà gennaio è stata ufficialmente aperta al pubblico una
prima ed ampia parte del ristrutturato complesso;
- la convenzione tra Regione e Associazione per l'affidamento
della gestione delle attività di valorizzazione del Forte di Bard,
approvata con deliberazione di Giunta n. 3922 del 26 novembre u.s.,
prevede il controllo della Regione su il Programma operativo e
finanziario e sul bilancio di previsione;
I sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1) i tratti salienti, operativi e finanziari, del Programma
innanzi citato;
2) i compensi in denaro e/o gli eventuali benefits spettanti
ai componenti il Consiglio di Amministrazione
dell'Associazione;
3) gli oneri, le caratteristiche economiche, normative,
procedurali e le quantità per ogni tipologia dei rapporti di lavoro
- dipendenti o autonomi - instaurati con la "Associazione amici del
Forte di Bard" o comunque funzionali alla stessa.
F.to: Frassy - Tibaldi - Lattanzi
Interpellanza
Avendo appreso che sono state fatte numerose assunzioni da
parte dell' Associazione "Forte di Bard per la valorizzazione del
turismo culturale del Forte di Bard" e che in alcuni casi sembra
siano stati privilegiati criteri di appartenenza politica e/o
"familiare";
Ricordato che Presidente e Vice Presidente del Consiglio di
Amministrazione di tale Associazione sono rispettivamente il
Presidente della Regione e un consigliere regionale;
Visto che tra le competenze del Consiglio di Amministrazione
rientra anche quella di "assumere e gestire il personale";
Ritenendo che l'operato di tale Associazione debba rispondere
a criteri di trasparenza e di correttezza amministrativa tanto più
che gestisce fondi pubblici;
Considerato l'ampio spettro di attività che tale Associazione
è chiamata a svolgere proprio per sviluppare le potenzialità
presenti nel complesso di Bard e che richiederanno nel tempo
ulteriori assunzioni;
i sottoscritti Consiglieri regionali
Interpellano
la Giunta per conoscere:
1) il numero di persone che l'Associazione ha assunto dalla
data della sua costituzione, la loro qualifica e il loro titolo di
studio e per svolgere quali tipi di attività;
2) se tali assunzioni sono state precedute dalla definizione
dei requisiti e dei titoli di studio richiesti, da un "appel de
candidature", da una procedura di selezione;
3) se intende verificare quali sono le modalità di assunzione
deliberate dall'Associazione e se non ritiene che sarebbe opportuno
che queste fossero definite con criteri di trasparenza.
F.to: Squarzino Secondina - Curtaz - Riccarand
Presidente - Non intende illustrare?
La parola al Presidente della Regione, Caveri.
Caveri (UV) - Risponderò ai due strumenti ispettivi,
all'interrogazione del gruppo "Forza Italia" e all'interpellanza
del gruppo "Arcobaleno", cercando di rispondere a tutte le domande
che sono state poste. Faccio una premessa che credo sia importante.
Devo dire che, nel momento in cui è stata effettuata la scelta di
avere all'interno dell'Associazione del Forte di Bard le due
fondazioni bancarie, quelle che fanno riferimento al "San Paolo" e
al "CRT", ho avuto qualche dubbio. Successivamente invece nel
lavoro che stiamo svolgendo con l'Assessore Charles credo che
questo sia per noi un elemento garantistico, perché non solo
abbiamo inserito all'interno dell'Associazione due prestigiose
istituzioni culturali... che forse avevano un po' trascurato la
Valle d'Aosta nel tempo, dando è vero dei finanziamenti spesso
generosi, ad esempio alla "Saison culturelle" o alle manifestazioni
di Sarre, ma non entrando mai in maniera organica nel mondo della
cultura valdostana. Questa volta credo che la scelta sia risultata
vincente e giusta ed è anche una garanzia perché le persone che
sono all'interno dell'Associazione sono molto competenti e molto
attente a che la gestione sia la più efficace possibile.
Per quel che riguarda la prima domanda posta
dall'interrogazione, l'Assemblea dell'Associazione ha approvato il
17 dicembre 2005 l'insieme del bilancio per l'anno a venire
partendo dal presupposto che l'Associazione si è ritrovata in corsa
a dover gestire l'apertura del Forte fra mille difficoltà. Questo
lo dico anche alla collega Squarzino, per cui alcune scelte che
sono state fatte, in particolare per l'assegnazione all'esterno di
alcune professionalità, sono dovute al fatto che dovevamo aprire il
13 gennaio non solo il "Museo delle Alpi", ma soprattutto quella
mostra "Alpi di sogno" collegata strettamente al programma delle
Olimpiadi, quindi non poteva subire dei ritardi di nessun
genere.
Per quel che riguarda le spese, per quel che concerne le
attività istituzionali - esposizioni, manifestazioni temporanee,
personale interno, consulenze esterne -, il bilancio per il 2006 si
fotografa in 2.468.775 euro; per quanto riguarda il servizio di
gestione, come le pulizie, la sorveglianza, 795.000 euro; 809.000
euro di comunicazioni e diverse manifestazioni - il rafforzamento
del cosiddetto "Marché au Fort" -; altre attività 22.500 euro.
Gli introiti sono attività istituzionali, quindi biglietti di
entrata e visite guidate, 512.200 euro, questa è la stima, tenete
conto che nell'ultima domenica si sono avute 880 visite, quindi
siamo di fronte a un "trend" fra gli 800 e i 1.000 visitatori la
domenica; affitti 60 mila euro perché dovrebbero diventare
operativi i negozietti che ci sono prima dell'ultimo ascensore;
attività diverse fra cui la libreria e il parcheggio, 99 mila euro;
iscrizione all'Associazione 3,7 milioni di euro, quindi
complessivamente tra iscrizioni e somme già previste per il
funzionamento.
Un risultato di gestione quindi di 275.421 euro, di cui 150.000
euro di riserve indisponibili determinate dai fondatori
dell'Associazione che riguardavano il primo esercizio. Naturalmente
capiremo come va solo alla fine del primo anno, perché con grande
franchezza abbiamo gestito un momento di grande difficoltà. Da una
parte, non si poteva fare pubblicità, perché esisteva qualche
timore che il "Museo delle Alpi" potesse non essere finito in
tempo, dal momento che rientrava in un complicato appalto di tipo
europeo, quindi non volevamo attirare delle masse che poi non
trovassero il museo. Dall'altra, esiste una necessità di
completamento dell'intera opera e in questo mese è stato fatto
l'appalto per la gestione della parte alberghiera e di
ristorazione.
Al di là dei conti, vorrei aggiungere alcuni aspetti. Dal punto
di vista contenutistico per quel che riguarda le esposizioni, un
primo punto è la valorizzazione e la promozione del "Museo delle
Alpi", un secondo punto è la valorizzazione e la promozione
dell'esposizione "Alpi di sogno", che durerà fino all'inizio
dell'autunno. Valorizzazione e promozione dello spazio noto come
"Vallée d'Aoste Culture", valorizzazione e promozione
dell'esposizione "Alpi contemporanee", che è quella parte di mostra
che esiste nei locali attigui il cortile centrale; preparazione di
due esposizioni fotografiche sul tema della montagna e uno sul tema
della guerra, che è proposto in collaborazione con il Consiglio
regionale su proposta del Vicepresidente Nicco; preparazione di una
mostra, la nuova mostra temporanea il cui tema ormai svelato è
quello delle stelle; attività promozionali in collaborazione con la
stampa per diffondere l'immagine del Forte. È di queste ore un
inserto molto interessante su "Dove", che viene presentato alla BIT
(Borsa italiana del turismo) di Milano; presentazione destinata
agli eletti locali, professionisti del turismo, "Club alpino",
concerti per l'inaugurazione della stagione estiva, anche con i
colleghi dell'Agricoltura, ovviamente con il collega del Turismo,
oltre che in stretta connessione con l'Assessorato della cultura
stiamo vedendo come riempire di significati e di compiti il Forte;
manifestazioni legate alla Festa della Valle d'Aosta, se ci sarà;
sviluppo della manifestazione "Marché au Fort", promozione
dell'artigianato al Forte, questa è un'idea che dovremmo
condividere con l'Assessorato dell'industria che si occupa di
artigianato; percorsi enogastronomici e mercatino di Natale, che
potrebbe essere un elemento nuovo nel 2006.
Per quel che riguarda gli emolumenti, sono in grado di dire che
il 28 novembre, per quel che riguarda le indennità ai membri del
"CdA", all'unanimità si è deciso di rinunciare a qualunque tipo di
indennità e a qualunque tipo di "benefit", fatta eccezione per
eventuali spese di semplici rimborsi.
Per quel che riguarda la terza domanda dell'interrogazione, la
struttura organizzativa dell'Associazione è stata messa in piedi
immaginando quel che dovrà avvenire nel 2006. Dobbiamo anche tenere
conto che ci saranno ulteriori passaggi derivanti dal fatto che
alcuni compiti oggi sono ancora gestiti da "Finbard" e invece dovrà
occuparsene l'Associazione. La logica era quella di avere un
insieme molto ristretto di persone con una buona competenza e che
siano anche fortemente motivate. Oggi l'Associazione conta otto
persone: un direttore dell'esposizione dei musei, un responsabile
del "marketing" e della comunicazione, due impiegate nel settore
della promozione e comunicazione che abbiamo ereditato da
"Finbard", due impiegati ai musei e per le esposizioni, un
impiegato per la mediazione culturale e promozionale, un segretario
generale e un'impiegata amministrativa. È previsto che quattro
tecnici di manutenzione passino da "Finbard" all'Associazione. Una
collaborazione è stata anche avviata per avere un piccolo ufficio
stampa. L'Associazione dà all'esterno alcuni servizi chiave, quali
le relazioni con il pubblico e in particolare quelli che si
occupano del controllo delle sale, della biglietteria, della
libreria, delle visite guidate e per il punto informazione, per un
totale di dodici persone. Al massimo sono impiegate diciotto
persone complessivamente. Esiste all'esterno la sorveglianza
interna-esterna, esiste una consulenza per adesso accesa - che è
stata ereditata anche questa - per la comunicazione all'esterno
della Regione e poi ogni volta che si svolgono delle manifestazioni
ci sono delle "hostess", il "catering" e trasporti che vengono
affidati secondo le regole, che sono le stesse dell'Amministrazione
regionale, quindi in particolare il regolamento in economia o
logiche di appalto nel caso in cui risultasse necessario.
Come dicevo - qui rispondo in maniera più puntuale alla collega
Squarzino -, l'Associazione conta oggi otto persone e ha dato
all'esterno una serie di servizi, in particolare i servizi di
accoglienza e i rapporti con il pubblico; per fare questo avevamo
due strade: o quella di un bando, e questo avrebbe comportato delle
grandi difficoltà per l'apertura il 13... mentre la scelta è stata
quella di indirizzarsi ad una società interamente pubblica, "Projet
formation", che ha fatto il reclutamento del personale necessario
seguendo tutta una serie di criteri. Il profilo professionale che è
stato chiesto è quello di un operatore polivalente che sia in grado
di accogliere il visitatore, di dare delle informazioni, di gestire
la biglietteria e la vendita nella libreria, così come di fare
sorveglianza dei locali e del patrimonio del museo, perché in
particolare in "Alpi di sogno" ci sono opere di grande pregio e
delicatezza che ci sono state prestate con mille raccomandazioni
dai proprietari. "Projet formation" ha analizzato i curricula
presentati agli Assessorati, all'"Associazione Forte di Bard", alla
Sovrintendenza ai beni culturali, alla "Finbard" e ha sottoposto a
dei colloqui i candidati, il cui profilo professionale
corrispondesse alle caratteristiche richieste, tanto dal punto di
vista dei titoli di studio che dal punto di vista dell'esperienza
professionale. Ognuno dei 59 curricula presentati è stato
analizzato secondo una logica che permettesse di capire le
caratteristiche di ciascun candidato, sulla base delle proprie
conoscenze linguistiche, delle proprie conoscenze informatiche,
delle precedenti esperienze professionali e anche dei titoli di
studio e in alcuni casi di competenze linguistiche per poter fare
in modo che per ciascuna delle lingue più importanti vi fosse
qualcuno in grado di esprimersi. Dai 59 curricula 32 persone sono
state invitate ad un colloquio, che ha seguito tutte le
caratteristiche richieste - psicologi e test - e di queste 32 24 si
sono presentate, mentre le altre persone avevano altre attività o
si sono dimostrate disinteressate. Questi colloqui hanno riguardato
le motivazioni dei candidati, dovevano vedere le loro attitudini e
le loro attese, la loro capacità relazionale e le competenze
linguistiche, per vedere che fossero corrispondenti a quanto
dichiarato nel curriculum. Alla fine dei colloqui "Projet
formation" ha reclutato 18 persone, che hanno un contratto a tempo
determinato per 6 mesi. Come Associazione, analizzata anche la
situazione finanziaria, dovremo decidere quale scelta successiva
effettuare: da un lato, si tratta di stabilizzare dei rapporti di
lavoro, trovando le formule che si riterranno più opportune;
dall'altro, dovremmo sempre immaginare una contrattualistica che
consenta di poter reggere le punte del sabato e della domenica.
Oggi siamo di fronte a una prima constatazione, cioè che nel corso
della settimana saremo sempre più alla ricerca di utenza in
particolare delle scuole, che potrà essere attirata in maniera
molto significativa solo dopo l'apertura dei musei dei ragazzi,
perché quella è una struttura molto complessa, che consentirà agli
adolescenti e ai bambini di poter visitare il Forte senza
annoiarsi, anche se in questo senso il "Museo delle Alpi" è già
molto performante a mio avviso (l'ho testato sui miei due bambini
che, pur essendo molto piccoli, sono rimasti affascinati da alcune
delle sale). Le posso quindi garantire che tutte le cose avverranno
con la massima trasparenza, sapendo che ci potranno essere non solo
assunzioni a tempo indeterminato, ma anche contrattualistiche
brevi, "part-time", soprattutto per coprire quelle punte del sabato
e della domenica che altrimenti non potrebbero essere coperte.
Presidente - La parola al Consigliere Frassy.
Frassy (CdL) - Presidente, la ringraziamo della risposta
articolata e puntuale, però non siamo completamente soddisfatti del
merito della risposta, in particolare sul terzo punto della nostra
interrogazione che ha ad oggetto la materia del personale.
Pensavamo che la scelta sulla quale lei si è ricreduto, perché a
suo dire aveva avuto perplessità di coinvolgere le fondazioni delle
banche... la riteniamo una scelta intelligente e positiva, perché
abbiamo sempre ritenuto che queste fondazioni dovessero essere
maggiormente coinvolte.
C'è un però, anzi ce ne sono due. Il primo però sta in
un'associazione che solo di facciata è paritetica fra i 3
"partner": Amministrazione regionale e le 2 associazioni bancarie
perché, se andiamo a vedere gli impegni finanziari, ci rendiamo
conto che il nostro impegno finanziario è di gran lunga maggiore
rispetto a quello chiesto alle fondazioni bancarie, che formalmente
partecipano per un terzo ognuna. L'altro aspetto negativo è che ci
sembra di capire che la tentazione politica di gestire... e poi in
questo caso di gestire le politiche del lavoro... sia stata
recuperata alla "casa madre", che è la Regione. Lei dice che
"Projet formation" è a totale partecipazione pubblica ed è proprio
questo che ci preoccupa!
Devo dire, tra l'altro, che l'Assessore Charles dovrebbe fare
uno sforzo di volontà politica per far uscire dal precariato le
risorse di cui ha necessità il suo Assessorato per funzionare,
perché, se togliamo la parentesi negativa dei forestali,
l'Assessorato della cultura è quello che brilla per la
caratterizzazione del precariato, perché tutto il personale
funzionale a mostre, esposizioni, eccetera, è personale precario.
Vi sono allora degli strumenti che consentono un utilizzo meno
spregiudicato della forza lavoro: sono quelli della flessibilità,
ma che vanno fatti nella chiarezza della previsione che il decreto
legislativo n. 276/2003 attuativo della "legge Biagi" fornisce a
chi ha questo tipo di esigenze. Il fatto di dire: "ci siamo trovati
in grosse difficoltà alla partenza", attenzione, la vicenda del
Forte di Bard non nasce 6 mesi prima, ma è una vicenda che da
almeno 2 legislature con fatica e con impegni finanziari stiamo
portando avanti, perciò se questo problema c'è stato, evidentemente
qualcuno ha sottovalutato il problema gestionale. Abbiamo sempre
detto che il recupero è importante, ma attenzione perché la
scommessa non è solo il recupero, che tutto sommato ciclopico e
impegnativo dal punto di vista finanziario si farà anno prima o
anno dopo, ma è sulla gestione e dobbiamo dire che la gestione
parte "con il piede sbagliato"; pur nell'attenzione che solitamente
dedichiamo a certe vicende, non abbiamo colto la pubblicità che
invece ci sarebbe dovuta essere sull'esigenza di avere questo
personale al Forte di Bard. "Projet formation" avrà sicuramente
fatto analisi attente sulle candidature, avrà fatto sicuramente
colloqui attenti, ma noi riteniamo incredibile che, pur nella
comprensione della flessibilità e delle punte del fine settimana,
si apra una struttura del genere senza pensare che le sale e le
biglietterie abbiano del personale fisso. Per essere chiari, fuori
di metafora, visto che ieri in IV Commissione congiunta con i
Capigruppo approfondendo le tematiche della gestione del Casinò e
parlando con l'ex Capo del personale è emerso che a livello
politico sono state fatte pressioni significative per l'assunzione
di personale al Casinò, non vorremmo che si replicasse su un altro
fronte una politica del genere...
(interruzione del Presidente della Regione, fuori
microfono)
... ma le faremo nomi e cognomi, perché è verbalizzato: sono
state fatte pressioni politiche tramite il "CdA" per assumere amici
degli amici, ci sono nomi e cognomi verbalizzati!
Non vorremmo che attraverso strutture formalmente esterne
all'Amministrazione si gestissero politiche clientelari di
assunzione, perché questa è una parentesi che dovrebbe ormai essere
chiusa e dimenticata per sempre. Ci dispiace che invece qualcuno la
continui a coltivare.
Presidente - La parola alla Consigliera Squarzino Secondina.
Squarzino (Arc-VA) - Brevemente due osservazioni. Prima
osservazione: si sapeva con sicurezza che a gennaio si voleva
aprire una serie di musei, è vero che non si era sicuri se ci si
sarebbe riusciti, però credo che una programmazione delle attività,
anche delle necessità del personale, ma non solo, affinché queste
attività potessero aprirsi... credo che tale programmazione andasse
fatta. Si doveva fare anche una verifica dei tempi di procedura,
delle procedure che andavano via via messe in campo per riuscire a
realizzare l'apertura della porta, che poi è avvenuta. Sottolineo
quindi anch'io che qui si è agito sulla fretta di arrivare, c'erano
delle scadenze precise, ma ci saranno sempre delle scadenze precise
per cui il tipo di attività che fa il Forte, a parte un'attività
culturale di base, avrà sempre delle scadenze precise con
iniziative che vengono via via inserite all'interno di attività più
normali. Ci sarà quindi sempre questa necessità di programmare per
avere il personale necessario.
Seconda osservazione. Ho ascoltato con attenzione le
informazioni del Presidente ma, rispetto a tutte le domande poste,
una non ha avuto risposta. Io ho chiesto al punto n. 2:
"se tali
assunzioni sono state precedute dalla definizione dei requisiti e
dei titoli di studio richiesti, da un "appel de
candidature"...."
; ho sentito parlare di selezione, ho sentito
parlare di requisiti individuati per... ma questo "appel de
candidature"... cioè come le persone hanno saputo che c'era questa
esigenza? Come è stato pubblicizzato? Chi ha saputo che c'erano
tali possibilità di accedere a selezioni precise?
Infine credo che sul personale vada fatto un discorso più
organico. Qui parte in fretta un'Associazione, che apparentemente è
privata, in realtà è pubblica, perché il Presidente
dell'Associazione è il Presidente della Regione, perché all'interno
di questo "CdA" su 7 membri 4 sono di origine politica, non solo,
ma tale Associazione, proprio in quanto pubblica deve rispettare le
norme della trasparenza dell'accesso ai documenti, ha il 90% di
denaro pubblico, quindi mi chiedo come questa Associazione non si
possa porre con serietà come affrontare il problema del personale.
Qui credo che si scontano, nella soluzione che è stata adottata, le
incongruenze esistenti nella politica culturale della nostra
Regione: da un lato, si continua a dire che la cultura è un grosso
"atout" per questa Regione e contemporaneamente non si danno le
risorse affinché il personale che si occupa di questo patrimonio
culturale sia preparato e veda in tale settore una possibilità di
impegnarsi culturalmente e professionalmente e non solo una
possibilità di occupare alcuni mesi della propria vita in attesa di
soluzioni più definitive.
Presidente - Vista l'ora, dichiaro conclusi per questa mattinata
i lavori dell'odierna adunanza del Consiglio, i lavori
riprenderanno alle ore 15,30 con la discussione del punto n. 24
all'ordine del giorno.
La seduta è tolta.
---
La seduta ha termine alle ore 13,09.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK