Consiglio Regionale della Valle d'Aosta - Oggetto del Consiglio n. 2979 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2979 del 7 novembre 2017 - Resoconto
OGGETTO N. 2979/XIV - Interrogazione: "Azioni intraprese a
sostegno delle prerogative del personale ATA valdostano".
Rosset (Presidente) -
Punto n. 5 all'ordine del giorno.
Per la risposta ha chiesto la parola l'Assessore Rini; ne ha
facoltà.
Rini (UV) -
Come il collega Cognetta ha avuto modo di
ricostruire nel testo della sua interrogazione, un anno fa il
problema dell'equiparazione del personale amministrativo, tecnico e
ausiliario statale e di quello regionale ATA-ATAR è già stato
oggetto di specifica attenzione da parte di quest'aula. In
particolare, con nota del 28 ottobre 2016, era stata mia premura
segnalare al Ministero (al MIUR) che l'esclusione del servizio
prestato dal personale amministrativo, tecnico e ausiliario nelle
scuole della Valle d'Aosta dai titoli valutabili al fine
dell'aggiornamento delle graduatorie nazionali si configura come un
ingiustificato trattamento discriminatorio, causa di possibili
contenziosi dinanzi al Giudice di lavoro. Al fine di chiarire la
questione, provvedevo poi, con la medesima nota che le ho appena
citato, a richiedere un incontro con i responsabili del MIUR di
questo settore. Il MIUR riscontrava la mia richiesta effettivamente
pochi giorni dopo (il 10 novembre 2016), rappresentando che la
problematica verrà esaminata e approfondita in occasione del
prossimo e imminente aggiornamento delle graduatorie. Quindi nel
mese di ottobre era stata data una rapida e positiva soluzione al
problema.
Nel contempo, l'esclusione del punteggio attribuito al servizio
prestato in Valle d'Aosta all'atto dell'aggiornamento delle
graduatorie nazionali veniva impugnata davanti al Giudice del
lavoro di Ivrea, il quale, con sentenza depositata il 29 settembre
scorso, accoglieva il ricorso e condannava il MIUR - come
effettivamente noi avevamo già sostenuto in quest'aula - al
risarcimento dei danni subiti dall'attore, oltre che al pagamento
ovviamente degli interessi maturati. Il predetto giudice statuiva,
infatti, che il servizio prestato quale ATAR dal ricorrente presso
gli istituti scolastici regionali doveva essere valutato
esattamente come prestato in un istituto statale. Come lei sa,
collega Cognetta, non essendo la Regione parte in causa davanti a
questo contenzioso innanzi al Giudice del lavoro di Ivrea, la
sentenza non è stata notificata a noi, ma solamente al MIUR. Prendo
atto, però, con grande soddisfazione dell'esito positivo
dell'iniziativa giudiziale del ricorrente, perché ha permesso
ancora una volta, seppur davanti ad un caso che per noi era chiaro,
di sottolineare le prerogative statutarie della Regione Valle
d'Aosta. I tempi sono quindi brevi, le ho citato le date
dall'emissione della sentenza.
Auspico pertanto che questa sentenza, ove non già accaduto,
diventi definitiva rapidamente, al fine di rendere ancora più
incisiva l'iniziativa dell'Assessorato presso il Ministero per
ribadire in modo inoppugnabile che qualsivoglia mancata
equiparazione nei decreti ministeriali del personale ATAR regionale
al personale ATA statale è palesemente in contrasto con la
normativa statutaria e, in quanto tale, disapplicabile in sede
processuale dai giudici.
Presidente -
Per la replica ha chiesto la parola il
Consigliere Cognetta; ne ha facoltà.
Cognetta (M5S) -
Assessore, ben venga la sentenza del
Tribunale di Ivrea, però io ho posto l'accento nella mia
interrogazione sul decreto ministeriale n. 640 del 30 agosto 2017.
Nonostante i solleciti, nonostante il vostro lavoro, il suo e
quello del suo predecessore, adesso non so bene chi dei due, però
non importa, perché l'Amministrazione è sempre la stessa, la
Regione autonoma Valle d'Aosta non è cambiata, che cosa è successo
in questo DM? È successo che, ancora una volta, rispetto al
personale ATA (aggiornamento terza fascia graduatorie ATA) è stato
scritto ad un certo punto: "il servizio scolastico prestato con
rapporto di impiego a tempo determinato, con l'esclusione del
servizio prestato nelle istituzioni scolastiche della Regione Valle
d'Aosta e delle Province autonome di Trento e Bolzano".
Sostanzialmente hanno reiterato il loro modo di pensare e ci hanno
esclusi come punteggi dalle graduatorie.
Assessore, lei capirà, al di là della sentenza del tribunale che
sul singolo caso ha dato ragione, che deve essere fatta un'azione
incisiva e corretta al MIUR per far valere i nostri diritti. Adesso
che abbiamo anche questa sentenza abbiamo un motivo in più per
andare lì e dire di modificare questo DM nella maniera più risoluta
possibile. È un anno - lo ha ricordato lei - che stiamo rincorrendo
questa cosa, loro hanno fatto gli aggiornamenti e hanno rifatto la
stessa cosa di prima, probabilmente hanno fatto un copia/incolla.
Ci avevano pure risposto, infatti all'epoca l'avevo letta la
risposta. Le chiedo per favore di togliere questa disparità, perché
poi fa nascere una penalizzazione (sicuramente l'ha fatta nascere
per la persona che ha dovuto rivolgersi al Tribunale del lavoro di
Ivrea). Questa normativa penalizza tutti coloro che vanno a
lavorare fuori Valle, perché nel momento in cui costoro presentano
i punteggi non vengono calcolati e quindi vanno in fondo alla
graduatoria. Lei capisce che questa non è una cosa corretta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK