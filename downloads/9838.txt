Consiglio Regionale della Valle d'Aosta - Oggetto del Consiglio n. 959 del 18 dicembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 959 del 18 dicembre 1989 - Resoconto
OGGETTO N. 959/IX - Nuova trasversale ferroviaria del Gran
San Bernardo.
Presidente - Do lettura del testo della delibera:
IL CONSIGLIO
Richiamata la delibera di Giunta n. 794 del 30 gennaio 1986
(Visto n. 1055 del 15/02/1986) con la quale è stato deliberato di
avviare le procedure ufficiali necessarie per la realizzazione del
collegamento ferroviario del Gran San Bernardo tra Aosta e
Martigny;
richiamata altresìla delibera di Giunta n. 9929 del 13 novembre
1987 (Visto n. 10928 del 17 dicembre 1987) con cui è stato affidato
all'Istituto per lo Studio dei Trasporti nell'Integrazione
Economica Europea - ISTIEE - dell'Università degli Studi di Trieste
l'incarico di uno studio sulla fattibilità del collegamento
ferroviario predetto e del suo inserimento, sia a nord sia a sud,
nella rete ferroviaria europea di linee ad alta velocità;
considerato che per effetto della Convenzione con il predetto
Istituto dell'Università di Trieste, Rep. n.8414 del 18 dicembre
1987, la prima fase della ricerca progettuale si è conclusa e che
lo studio relativo è stato presentato ufficialmente in apposita
pubblica riunione il 1 febbraio 1989 a Saint - Vincent;
atteso che lo studio della nuova trasversale ferroviaria alpina
offre numerose varianti ottimali ai fini degli investimenti e
dell'analisi multicriterio, tutte analizzate e descritte nello
studio stesso e che è ora necessario procedere alla scelta - tra le
varie soluzioni descritte - della variante preferibile al duplice
fine di:
a) proporre nelle sedi competenti la scelta adottata dalla
Regione Valle d'Aosta per le determinazioni conseguenti;
b) comunicare all'Istituto per lo Studio dei Trasporti (ISTIEE)
presso l'Università di Trieste la scelta adottata affinchè lo
stesso proceda alla definizione delle caratteristiche tecniche
dell'opera da realizzare, in applicazione della 2a fase
dell'incarico assegnato con la predetta Convenzione, Rep. n. 3414
del 18 dicembre 1987;
stabilito, dopo varie indagini e consultazioni, che, dal
confronto tecnico - economico tra le varie soluzioni studiate e
proponibili in relazione alla realtà territoriale, appare più
favorevole la combinazione delle varianti descritte nello studio
predetto con i numeri 24 e 18 che presentano i seguenti
caratteri:
1) tecnici 1.1.) la variante 24, tutta impostata con velocità di
tracciato di 250 km/h , parte dal raccordo di pianura (innesto
sulla Santhià - Novara Boschetto - Milano) e ha in comune con la
variante 18 le alternative di tratta lC (Pianura - Quincinetto: km.
41,525) e 2F (Quincinetto -Fénis = km. 36,075) , mentre la terza
tratta (Fénis -Valais) - fermo restando la soluzione A per
l'attraversamento della conca di Aosta (passaggio in stazione FS di
Aosta a quota inferiore al piano di stazione) - è riferibile ad una
combinazione tra l'alternativa 3L (traforo Km, 43,750 - tracciato
complessivo km. 68,800) e quella 3D (traforo Km. 44,900 - tracciato
complessivo Km. 65,775) secondo le determinazioni che verranno
assunte dalle Autorità competenti per il territorio svizzero, fermo
restando l'inserimento sulla linea Genève - Lausanne - Brig, con
l'integrazione di un raccordo con i previsti interventi sulla linea
del Lotschberg;
1.2) la variante 24 predetta viene integrata da una connessione
"a salto di montone" in prossimità di Ivrea per collegarsi:
1.2.1 - a Chivasso con la linea Chivasso - Torino
-Orbassano;
1.2.2 - a Chivasso con la linea Chivasso - Torino -Lingotto -
Trofarello; Cuneo - Savona; Trofarello -Genova;
1.2.3 - a Chivasso con la linea Chivasso - Asti e con la linea
Chivasso - Casale - Alessandria;
e per collegarsi direttamente:
1.2.4 - da Ivrea a Biella;
2) finanziari: poichè le varianti previste dallo Studio sono 27,
con numerose alternative di tratta, e poichè la soluzione prescelta
è una combinazione tra due varianti (n. 18 e 24) come sopra
specificato anzichè un "costo -riferimento" tra tutte le
alternative e varianti oppure un "costo - medio" come combinazione
delle due varianti, viene assunta la valutazione più elevata cioè
quella della variante no 24, e cioè lire 3.372,5 miliardi per
l'intera opera (km. 154,425, interconnessioni comprese, di cui Km.
43,75 per il traforo), a valori 1988.
rilevato che con nota ufficiale in data 16 marzo 1989 il
Presidente del Conseil d'Etat du Valais, M. Bernard Bornet ha
comunicato che "le Valais est intéressé par l'élaboration de cette
étude non seulement sur le plan technique, mais également sur le
plan politique" e che "nous sommes disposés d'examiner les formes
de collaboration adéquates à mettre en place conjointement pour la
poursuite de l'étude";
preso atto dell ' Ordine del Giorno dell'Assemblea del Senato
della Repubblica del 19 dicembre 1988 con cui "Il Senato richiama
l'attenzione del Governo sulla iniziativa assunta dalla Regione
Valle d'Aosta circa il progetto del Traforo ferroviario attraverso
il Gran San Bernardo e del quale è stato ultimato , con il Cantone
Valais, lo studio di fattibilità; impegna il Governo a compiare
approfondimenti e studi necessari per la realizzazione di tale
iniziativa, previe consultazioni a livello internazionale e
regionale";
sottolineata l'urgenza di provvedere alla scelta della soluzione
da proporre alle Autorità competenti e all'Istituto ISTIEE per la
prosecuzione progettuale;
visto il Piano Regionale Integrato dei Trasporti e dei Sistemi
di Comunicazione della Regione Valle d'Aosta, di cui a
deliberazione del Consiglio Regionale del 9 novembre 1988 (Visto n.
10521 del 17 novembre 1988)
delibera
1) di adottare, approvandolo, lo Studio di Fattibilità di una
nuova trasversale ferroviaria alpina dalla Pianura Padana al Valais
(Svizzera) inserita nella rete europea ad alta velocità, con
traforo ferroviario tra Aosta e Martigny, detto del Gran San
Bernardo, realizzato dall'Istituto per lo Studio dei Trasporti
nell'Integrazione Economica Europea, ISTIEE Università degli Studi
di Trieste, Ente riconosciuto con DPR n. 368 del 26 maggio 1975 e
presentato il 1 febbraio 1989, al termine della prima fase dell'
incarico affidato con Convenzione Rep. n. 8414 del 18 dicembre
1987, come da deliberazione della Giunta regionale n. 9929 in data
13 novembre 1987;
2) di assumere - quale soluzione proponibile per la
realizzazione dell'opera di cui trattasi - la combinazione delle
varianti descritte nello Studio predetto con i numeri 24 e 18
secondo quanto precisato in premessa;
3) di proporre - secondo le leggi e le procedure vigenti - alle
Autorità Competenti italiane, svizzere e comunitarie, alle Regioni
e agli Enti locali interessati, nonchè alla Communauté des Chemins
de Fer européens e agli Enti ferroviari dei Paesi interessati, e -
secondo la Convenzione di cooperazione transfrontaliera, ai sensi
della Legge 19 novembre 1984 n. 948 - agli Organi ed Enti
competenti del Cantone del Valais, il progetto di fattibilità di
cui trattasi, già trasmesso , come da deliberazione della Giunta
regionale n. 4972 del 18/05/1989, al Ministro dei Trasporti con
nota n. 48856/5CT del 18 maggio 1989 sia in relazione alle
competenze generali in materia sia in relazione a quelle specifiche
assegnate al Ministro dei Trasporti dall'art. 3 del decreto legge
25 marzo 1983 n. 109 circa il piano degli investimenti nel settore
ferroviario;
4) di richiedere al Ministero dei Trasporti - Segreteria Tecnica
del Piano Generale Trasporti - in relazione al previsto
aggiornamento del Piano Generale Trasporti ai sensi della legge 15
giugno 1984 n. 245 - l'inserimento, tra i sistemi strutturali dei
valichi e nei progetti di corridoio, anche del valico ferroviario
del Gran San Bernardo;
5) di confermare la validità delle procedure che devono essere
perseguite sia in riferimento al precedente capo n. 3 sia in
relazione alla seconda fase dell'incarico affidato all'Istituto per
lo Studio dei Trasporti nell'Integrazione Economica Europea,
Università degli Studi, Trieste in forza della Convenzione indicata
al capo n. 1.
Presidente
- Ha chiesto di parlare l'Assessora
all'Industria, Commercio, Artigianato e Trasporti Lanivi, ne ha
facoltà.
Lanivi (ADP)
- Ricordo che precedentemente, mi riferisco
alla deliberazione del 13 novembre 1987, era stato conferito
all'Istituto per lo Studio dei Trasporti nell'Integrazione
Economica Europea il compito di elaborare uno studio sulla
fattibilità dell'opera di collegamento ferroviario fra il sistema
nord-occidentale ferroviario e quello europeo che comprende il
Traforo ferroviario del Gran San Bernardo. La prima fase si è
conclusa, gli studi sono stati presentati e in questa prima fase lo
studio incaricato ha presentato una serie di alternative.
Quello che si propone con la proposta che oggi viene all'esame
del Consiglio regionale è di passare alla seconda fase, cioè,
sempre nell'ambito dello studio di fattibilità e con l'indicazione
di un tracciato scelto fra le alternative che lo studio ci ha
presentato, di approfondire questo tracciato e di presentare il
rapporto finale.
Per intenderci, viene presentata una combinazione fra due
alternative ed esattamente la n. 18 e la n. 24, con l'ipotesi,
tenuto conto degli atteggiamenti delle autorità vallesane, fra le
alternative 3L e 3D che sono indicate nel progetto di fattibilità
della prima fase, oltre ad alcuni altri interventi che si
riferiscono a snodi nelle aree piemontesi.
Presidente
- Ha chiesto di parlare il Consigliere Trione,
ne ha facoltà.
Trione (DC)
- Il problema del collegamento ferroviario
della nostra Regione con l'Europa, che sicuramente aveva
interessato già i nostri bisnonni cento anni fa, quando il treno
era giunto ad Aosta, si ripropone ora in termini particolarmente
gravi ed inquietanti, secondo noi, anche rispetto a tre anni fa,
quando l'Amministrazione regionale, nel porsi concretamente la
questione, ne individuava la soluzione deliberando di avviare le
procedure ufficiali necessarie per la realizzazione del
collegamento Aosta-Martigny attraverso il traforo del Gran San
Bernardo, ed affidava l'incarico di studiarne la fattibilità e
definirne la progettazione di massima all'Istituto per lo Studio
dei Trasporti nell'Integrazione Economica Europea dell'Università
di Trieste.
Il trasporto su gomma ha assunto, specialmente negli ultimi
anni, un ruolo esagerato, insolito, anche rispetto a quello
riscontrabile in tutti gli altri paesi industrializzati. Il ruolo è
sproporzionato anche tenendo conto della profonda inadeguatezza
della componente ferroviaria della quale il nostro paese soffre e
per la quale mostra di non essere in grado di sostenere le esigenze
di un sistema economico e produttivo evoluto. I dati relativi allo
scorso anno fissano in 70 milioni di tonnellate il peso delle merci
ed in 60 milioni il numero di passeggeri transitati nelle sole Alpi
su 25 milioni di automezzi. Le proiezioni per l'anno 2000, anche le
più ottimistiche danno per certo il raddoppio dell'intero traffico
alpino, confermando per quell'anno il definitivo collasso delle
reti stradale ed autostradale.
Le recenti vicende alle frontiere con l'Austria hanno
definitivamente dimostrato, se ancora era necessario, che il
trasporto su gomma ha ormai raggiunto nell'interscambio
internazionale i limiti di compatibilità con le esigenze dei paesi
terzi. Una situazione di emergenza, dunque, dettata dallo
straordinario incremento della domanda di mobilità e di trasporto
intervenuta nella realtà produttiva e sociale nazionale, e che
rischia di avere ulteriori pesanti ripercussioni con l'apertura del
mercato unico europeo.
Una situazione di emergenza, sì, ma che richiede provvedimenti
che esulino dalla logica dell'emergenza e che si inquadrino nella
ricerca di soluzioni programmatiche di largo respiro. In favore di
questa azione la Valle d'Aosta è scesa in campo con tutta la sua
forza propositiva, la stessa forza di chi ha voluto ed ha sempre
operato per dotarsi di un sistema di trasporti all'altezza del
ruolo europeo che le compete. Una chiara e ferma volontà che sì è
espressa nel recente passato con l'avvio dei lavori del
collegamento autostradale al traforo del Monte Bianco, e che sta
oggi operando per il ridisegno operativo e gestionale del sistema
ferroviario nella nostra Regione e nel collegamento con la Pianura
Padana e con l'Europa.
Ma non siamo i soli, anzi la concorrenza è serrata, è scoppiata
una vera guerra dei trafori. Enti economici e regioni di mezza
Europa da oltre venti anni non risparmiano colpi per dare alla loro
proposta priorità e finanziamenti. Tra le altre ipotesi più note e
più concrete, vi sono verso la Svizzera quella del Sempione, dello
Splügen, del Gottardo, verso l'Austria quella del Brennero. Per
quanto riguarda quest'ultima, è noto che la CEE, con l'obiettivo
primario di potenziare le linee di valico ferroviario, ha
finanziato con propri fondi, insieme all'Ente Ferrovie dello Stato
ed alle ferrovie tedesche e svizzere lo studio di fattibilità del
valico stesso. La sua realizzazione viene data per certa in tempi
relativamente brevi; i lavori dovrebbero durare undici anni per un
importo di 5500 miliardi solo per le opere civili.
Ma la realizzazione del Brennero è orientata a risolvere in
particolare i problemi di traffico verso l'Austria e la Germania, e
non potrà certamente esaurire la domanda di mobilità di merci e
passeggeri di tutto l'arco alpino.
Emerge pertanto la necessità di affiancarvi fin da subito un
nuovo tracciato più occidentale, e la proposta della nuova
trasversale ferroviaria del Gran San Bernardo noi crediamo soddisfi
ampiamente tale necessità.
La nuova linea, oltre che inserirsi concretamente nella rete
europea ad alta velocità, collegando la Pianura Padana al Canton
Valais attraverso la nostra Regione, potrebbe liberare la linea
esistente da quote di traffico e consentire il potenziamento e la
velocizzazione del servizio locale.
Purtroppo le notizie che ci pervengono dagli organi di stampa
sembrano concedere poco credito alla nostra proposta, ma per una
volta la nostra speranza è suffragata dalla mancata scelta operata
dalle competenti autorità a questo proposito e in questo caso
riteniamo che il tempo possa giocare a nostro favore. Fino a poco
più di un anno fa, il traforo dello Splügen sembrava avere le
maggiori
chances
in questa operazione di valichi alpini;
pare adesso che invece il Sempione sia passato al primo posto,
quindi esistono ancora delle buone speranze.
Il Gruppo della DC è fermamente deciso a sostenerne e
caldeggiarne la realizzazione in tutte le sedi in cui sarà
necessario ed utile farlo, in primo luogo in questa sede
consiliare, dove ci auguriamo che il sostegno ed il consenso al
progetto siano unanimi.
Presidente
- Ha chiesto di parlare il Consigliere Gremmo,
ne ha facoltà.
Gremmo (UAP)
- Telegraficamente per dire che da tempo,
non solo in Valle d'Aosta, c'è da parte della forza politica che
rappresento l'impegno politico su questa iniziativa.
Credo che abbia ragione chi dice che esistono delle regioni come
la Lombardia che stanno cercando anche su questo di andare a scelte
che potrebbero penalizzare non solo la Valle d'Aosta, ma anche la
zona forte del Piemonte (Torino, Novara), che sul bipolarismo
Sempione e progetto Aosta-Martigny potrebbe invece costruire un
asse privilegiato di raccordo con l'Europa.
Se una cosa bisogna dire è che anche su questo non possiamo
pensare di vincere la battaglia solo in Val d'Aosta; è importante
proprio su questo (e lo dico ai colleghi dei gruppi autonomisti che
spesso sono disattenti a quello che succede oltre Carema) che vi
sia un raccordo con l'autonomismo in Piemonte. Credo sia sbagliato
pensare di potere su questo limitare l'influenza della Lombardia,
che ci stiamo accorgendo ogni giorno è deleteria, muovendosi solo
come Valle d'Aosta. Un raccordo fra Piemonte e Valle d'Aosta su
questo, come su diecimila altre cose, è secondo me ormai nei fatti
e mi rammarico solo che alcuni gruppi autonomisti questo non
l'abbiano ancora capito.
Presidente
- Ha chiesto di parlare il Consigliere
Riccarand, ne ha facoltà.
Riccarand (NS)
- Credo che il tempo che è trascorso fra
la presentazione di questo primo studio da parte dell'Istituto di
Trieste e la data di oggi, in cui si vorrebbe decidere una seconda
fase anch'essa reliminare al progetto esecutivo, tempo che è di
circa un anno, perchè lo studio è stato stampato nel 1988, è stato
presentato ufficialmente il 1 febbraio 1989 a Saint-Vincent, è un
tempo ampio, che però non è stato a mio avviso utilizzato per gli
approfondimenti che erano necessari, anche per definire la scelta
su cui andare a cadere e il tipo di tracciato che vogliamo fare. Ci
troviamo secondo me di fronte ad una deliberazione che presenta
degli aspetti discutibili per questa seconda fase di incarico.
Siamo d'accordo su un collegamento ferroviario Aosta-Martigny e
per un potenziamento radicale della linea fra Aosta e Chivasso per
un rilancio complessivo del trasporto su ferrovia in Valle d'Aosta.
Tuttavia sul tipo di linea che qui si prefigura e su cui si vuole
indirizzare la progettazione manteniamo delle riserve, che
riguardano soprattutto la scelta dell'alta velocità. Qui si fa una
scelta di una linea di 250 km/h, che ha per forza un'unica fermata
ad Aosta, che significa un tracciato completamente nuovo per questa
linea, che significa dei raggi di curvatura molto ampi determinati
dalla velocità, che significa un impatto ambientale notevole,
nessuna utilità per gli spostamenti regionali o interregionali, e
che pone anche problemi rispetto alla compatibilità fra trasporto
passeggeri e trasporto merci.
Oltretutto questa linea ad alta velocità andrebbe ad inserirsi
su una rete svizzera, a Martigny, in cui non esiste nessuna linea
che ha una velocità di progetto superiore ai 160 km/h; anzi, è una
scelta ben precisa della politica dei trasporti svizzera di non
superare questa velocità. Pertanto questa linea andrà a finire su
una linea Martigny-Brig, che è quella più veloce, appunto di 160
km/h, Martigny-Losanna, che è di 100 km/h, Losanna-Digione, che è
di 120 km/h. Allora si potrà sicuramente dire, come è già stato
osservato in Commissione, che comunque la parte di ferrovia
svizzera rispetto alla quale questa linea ad alta velocità va ad
interconnettersi, è limitata, anche se poi andiamo a collegarci con
le linee francesi dove ci sono le linee ad alta velocità, però sta
di fatto che, dal momento che su questa linea ci vuole un accordo
con le autorità elvetiche, il loro orientamento è in contrasto con
questo tipo di scelta.
Abbiamo delle preoccupazioni rispetto alle scelte di alta
velocità, perchè ci sembra che questi indirizzi di alta velocità
siano vecchi persino in Italia. Abbiamo letto tutti le
dichiarazioni di Schimberni critiche rispetto ai progetti di alta
velocità e sappiamo che questi progetti sono stati congelati per il
momento tutti quanti nell'ipotesi di sviluppo delle ferrovie
italiane. E poi sono progetti che comunque si giustificano con un
altissimo numero di utenza passeggeri su delle linee ad altissimo
traffico, ad esempio Milano-Roma, mentre una linea
Ivrea-Aosta-Martigny ad alta velocità anche dal punto di vista
utenza passeggeri è molto discutibile che sia anche economicamente
in grado di reggersi.
L'altro problema che poniamo è la scarsa compatibilità fra linee
ad alta velocità, quindi 250 km/h, e linee di trasporto merci, nel
senso che tutti sappiamo che ad esempio le linee ad alta velocità
sono riservate esclusivamente al trasporto passeggeri, mentre a noi
quello che interessa è soprattutto una linea di trasporto merci.
Infatti per noi questa linea sarà di scarsissima utilità perchè
evidentemente non serve per il traffico locale una linea che ha
un'unica fermata in tutta la Valle d'Aosta e quindi non può servire
le altre località. Per noi forse è più importante una impostazione
diversa che coniughi una capacità di servire le esigenze locali
anche di passeggeri, e la capacità di trasportare grandi
quantitativi di merce attraverso le Alpi.
Rispetto alle ipotesi che sono state formulate dall'Istituto che
ha fatto questa prima ricerca sullo studio di fattibilità,
riteniamo che sia più rispondente alle nostre esigenze la linea a
160 km/h, che è più rispondente anche alla realtà che troviamo al
di là del Gran San Bernando, mentre ci sembra che allo stato
attuale delle informazioni e del dibattito, delle notizie che
abbiamo avuto anche da persone specializzate che operano su queste
cose, non sia assolutamente convincente questa linea dei 250 km/h.
Quindi presenterò una proposta di emendamento per modificare la
scelta da 250 a 160 km/h nella parte deliberativa, perchè questa ci
sembra la direzione su cui lavorare.
Teniamo presente che adesso la velocità media dei treni in Valle
d'Aosta è inferiore ai 40-50 km/h per quanto riguarda il trasporto
di merci, quel poco di trasporto di merci che viene fatto, ed è
inferiore ai 70 km/h per il trasporto passeggeri; quindi andare a
raddoppiare queste velocità sarebbe già un vantaggio enorme. Andare
a fare una linea ad alta velocità con tutto quello che comporta in
una realtà come la Valle d'Aosta è una proposta che ci lascia molto
perplessi.
L'emendamento che proponiamo è di abrogare tutto il quinto comma
della premessa, in modo da eliminare i riferimenti a questa scelta
sulle due varianti che corrispondono ai 250 km/h, e di sostituire
il punto 2 della parte deliberativa con il seguente:
"2) di
assumere quale soluzione proponibile per la realizzazione
dell'opera di cui trattasi le ipotesi che prevedono una velocità di
progetto non superiore ai 160 km/h e con caratteristiche di linee a
traffico misto (passeggeri e merci)".
Vorrei fare un'ultima osservazione. Sappiamo tutti che questa
linea, soprattutto se prevarrà una impostazione di alta velocità,
servirà per i collegamenti internazionali, rispetto ai quali però
la Valle d'Aosta avrà un ruolo molto limitato; contemporaneamente
sappiamo che per una linea di questo genere dovremo pagare un costo
pesante in termini di impatto ambientale. Credo che dobbiamo anche
essere disponibili a pagare questo costo, soprattutto per
consentire una alternativa al trasporto di merci che non avvenga
più su strada, con tutte le conseguenze di inquinamento, di
pericolo e di consumo di energia che questo comporta. Però credo
che sarebbe folle se noi volessimo pagare tutti e due i prezzi,
cioè se pensassimo di fare in Valle d'Aosta sia l'autostrada sia la
ferrovia ad alta velocità; sarebbe proprio essere autolesionisti al
massimo.
Quindi, evidentemente siamo per un'alternativa secca: siamo per
l'Aosta-Martigny, ma siamo per bloccare i lavori dell'autostrada;
però se qualcuno qui pensa di fare questa linea ferroviaria ad alta
velocità in aggiunta all'autostrada noi diciamo di no, perchè
questa è una scelta che vuol dire distruggere la Valle d'Aosta,
vuol dire fare una scelta che con l'ambiente e la realtà della
Valle d'Aosta non ha niente a che vedere, vuol dire raddoppiare e
moltiplicare per chissà quante volte gli effetti negativi del
discorso autostradale.
Quindi, immagino, interpreto, voglio pensare che questa ipotesi
di questa ferrovia venga concepita in alternativa ad una
prosecuzione dell'autostrada o comunque in alternativa alla scelta
di portare l'autostrada fino a Courmayeur, quindi quanto meno di
bloccarla a Morgex, perchè se pensassimo di fare le due cose la
nostra risposta sarebbe no. E invito la Giunta regionale a leggere
questo studio del Prof. Tarulli, commissionato dalla Regione e
consegnato all'Assessorato al Turismo il 6 luglio, perchè fa a
pezzi il discorso dell'autostrada e presenta delle critiche
rispetto al progetto Aosta-Martigny. Ci sono cose condivisibili qui
dentro ed altre non condivisibili, però sicuramente quello che si
dice è che il progetto autostradale è completamente sbagliato
rispetto alle esigenze della Valle d'Aosta e pone comunque una
serie di problemi.
Quindi diciamo sì al collegamento ferroviario, sì ad una linea
soprattutto per il trasporto merci, di cui ci facciamo carico, che
nello stesso tempo serve per potenziare anche la nostra linea
attuale di trasporto; esprimiamo però le nostre perplessità
rispetto ad una linea completamente nuova ad alta velocità e
soprattutto diciamo no al fatto di mettere insieme ferrovia ad alta
velocità, collegamento Aosta-Martigny e prosecuzione dei lavori
autostradali.
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- E' davvero un peccato che una discussione
così importante si svolga a quest'ora, quando ormai anche la
resistenza fisica dei Consiglieri è messa alla prova. Approveremo
la proposta di risoluzione avanzata dalla Giunta regionale perchè
condividiamo la necessità di procedere rapidamente nello studio e
nella scelta di questo nuovo collegamento internazionale su
ferrovia.
Quindi, anche le questioni che riguardano il contenuto, la
connessione di questo nuovo tratto ferroviario con la restante rete
ferroviaria italiana ed europea, sono temi che mi auguro potremo
discutere in modo più approfondito con gli ulteriori studi che
andremo a fare.
Mi limito qui molto sinteticamente a ribadire le ragioni per cui
siamo d'accordo su questa scelta; la prima, ma non ci ritorno, è
quella della necessità di un riequilibrio del trasporto merci fra
la gomma e la rotaia. Ormai è inutile che riprendiamo i dati, è
indubbio però che a fronte di un aumento degli scambi, se non si
fanno scelte coraggiose in questo senso, non solo non si va al
riequilibrio ma si va ad un peggioramento della situazione.
Il secondo aspetto riguarda il traffico dei passeggeri e l'alta
velocità. Ho sentito le obiezioni che faceva adesso il Consigliere
Riccarand e credo che occorra tenerle presenti; ma credo che anche
qui la scelta in tal senso vada davvero guardata con un occhio al
trasporto del domani, al trasporto dei prossimi decenni, perchè
accanto all'aumento del trasporto su gomma delle merci è in
costante aumento il trasporto delle persone. E allora - ma lo dico
solo così, dicendo che la cosa non è stata da noi sufficientemente
approfondita - l'idea che Aosta sia collegata ad una rete
internazionale di alta velocità ci pare un'idea tutt'altro che
sbagliata, tenendo conto che anche per la vocazione turistica di
questa Regione un collegamento di questa natura avrebbe dei
riflessi indubbi, oltre che costituire un grandissimo servizio alla
popolazione locale. Non vedo (almeno così mi è parso di capire
leggendo le relazioni finora presentate) questo nuovo tratto
autostradale in alternativa con la ferrovia oggi esistente. Anzi,
la costruzione di una nuova ferrovia pone il problema di un diverso
utilizzo e di un ripensamento sull'utilizzo del restante tratto
ferroviario esistente. Ma, ripeto, di questo credo che dovremo
discuterne avendo a mente la volontà di trasferire quote importanti
di traffico dalla strada alla ferrovia.
Riteniamo importante avviare subito una forte iniziativa. Ho
letto nella risoluzione che questo consentirà di presentare
ufficialmente il progetto; è necessaria quindi una forte iniziativa
ed è necessaria - lo abbiamo sostenuto anche incontrando
l'Assessore con il Ministro del Governo ombra che si occupa dei
problemi dell'infrastruttura a livello nazionale - una iniziativa
in prima persona della Regione, sia nella ricerca di partners
interessati alla costruzione di questo progetto, sia nella
individuazione di forme finanziarie nuove che consentano di
investire in tal senso. E lo diciamo perchè il quadro dell'impegno
dello Stato in questo settore è desolante: anche nell'ultima
finanziaria nazionale non ci sono investimenti in tal senso,
sappiamo anche che le priorità sono oggi orientate in altre
direzioni, sono qui state ricordate, per cui se davvero vogliamo
farci carico di questo problema, così come è stato fatto per
l'autostrada, anche per la ferrovia ci deve essere un impegno
finanziario importante di questa Regione e un raccordo con altri
organismi privati e pubblici interessati alla realizzazione
dell'opera.
Questa è un'azione che deve iniziare da subito, perchè i tempi
per costruire e per convogliare interessi attorno ad un'operazione
di questo tipo sono tempi lunghi e quindi questo giustifica la
necessità di avviare da subito una forte iniziativa. Queste sono le
ragioni per cui voteremo a favore.
Presidente
- Ha chiesto di parlare il Consigliere
Milanesio, ne ha facoltà.
Milanesio (PSI)
- Anche noi votiamo a favore della
proposta; l'unica osservazione che mi sentirei di fare è che
sarebbe opportuno che certe proposte di emendamento e di modifica
che vengono presentate in Consiglio regionale, venissero avanzate
nelle Commissioni competenti, perchè credo che gli organi preposti
a compiere delle valutazioni approfondite con un minimo di
contraddittorio e con l'ausilio, se necessario, di tecnici, siano
proprio le Commissioni. Non mi sento il depositario dello scibile
umano, non sono in grado di dire se questa linea deve essere fatta
a 250 o a 160 Km, quindi ammetto la mia incompetenza, ma non credo
di diminuire per questo il mio ruolo e la mia funzione; dico solo
nell'approvarlo che la Giunta si faccia carico del problema
sollevato dal Consigliere Riccarand, che in qualche modo esiste, ma
al quale personalmente non so dare una risposta perchè non sono un
tecnico.
Presidente
- Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
Lanivi (ADP)
- Prima di tutto una precisazione e la
faccio perchè non vi siano degli equivoci: questa deliberazione che
oggi andiamo ad approvare rientra nel quadro dell'incarico che
abbiamo dato a quell'istituto, cioè non si tratta di un nuovo
incarico. Nella deliberazione precedentemente approvata dal
Consiglio regionale, nel rapporto con l'istituto per lo Studio dei
Trasporti nell'Integrazione Economica Europea dell'Università di
Trieste, le fasi venivano distinte in due: una prima fase con la
presentazione dei documenti che sono stati distribuiti e consegnati
alla Regione, la seconda con una scelta di tracciato rispetto alle
varie alternative che già venivano ipotizzate in qualche maniera in
questa prima fase, l'approfondimento sulla scelta che oggi andiamo
a fare, e un rapporto finale. Quindi siamo nell'ambito di uno
studio di fattibilità che ha queste due fasi, una prima compiuta e
la seconda che potrà compiersi con la scelta che andiamo ad operare
oggi. Questa mi pare una precisazione anche importante: qui non si
sta parlando di progetti esecutivi.
Avevo già dichiarato in sede di Commissione la disponibilità
della Giunta e dello stesso Istituto di trovarsi con la Commissione
competente, eventualmente allargata a tutti i Capigruppo e ai
Consiglieri interessati all'argomento, per approfondire sul piano
tecnico con maggiori dettagli certe affermazioni fatte e che devono
trovare un riscontro.
Per quanto riguarda la credibilità dell'istituto a cui ci siamo
rivolti, ed avevo fatto anche questa considerazione in Commissione,
credo che potrà essere immaginato dai Consiglieri quali interessi
si muovono attorno a questi progetti; l'aver individuato nellISTIEE
di Trieste, collegato con l'Università di Trieste (di questo
istituto ne fa parte la stessa Regione Valle d'Aosta), un istituto
il meno possibile coinvolgibile da interessi, ci è sembrata una
scelta ottimale. Ci troviamo di fronte a tecnici che non godono di
magari prestigiosi ma anche pesanti condizionamenti o
sponsorizzazioni.
Per rispondere alle obiezioni tradotte dal Consigliere Riccarand
in emendamenti, sui quali proporrei l'astensione, direi che la
velocità è un fatto - e lo studio lo indica - di validità economica
dell'iniziativa, legata alla percorrenza di certi chilometri in
certi tempi. Stiamo parlando di un'opera che si realizzerà nei
prossimi anni, ma non nei prossimi due o tre anni: ci troviamo di
fronte all'impegno oggi nostro di ragionare in tempi che vanno al
di là dell'anno duemila. Molti di noi dovrebbero guardare con molto
senso di rispetto a coloro che oltre un secolo fa hanno realizzato
trafori ferroviari ed alpini che hanno comunque un valore dopo
oltre cento anni; noi dobbiamo ragionare su opere che dovranno aver
valore tra un secolo. Noi abbiamo strutture che dopo un secolo
funzionano ancora, mi riferisco agli attuali tunnel ferroviari
alpini; quindi sul discorso dei 160 km e dei 250 km faccio mie le
considerazioni che ha fatto il Consigliere Milanesio. Molto
probabilmente questa scelta è il tentativo di rispondere ad
esigenze che non sono da immaginare nel medio o nel breve termine,
ma a termini più lunghi.
Sulle obiezioni critiche di Schimberni, vi devo confessare il
gravissimo stato di disagio non solo del sottoscritto, ma degli
Assessori regionali ai trasporti in genere di fronte alla
indeterminatezza e alla nebbia più assoluta che oggi esiste a
livello nazionale in materia di politica dei trasporti, in modo
particolare dei trasporti ferroviari. Mentre da un lato si fanno
dichiarazioni enormi sul riequilibrio del trasporto
merci-passeggeri, ferrovia, rotaia e strada, le uniche
dichiarazioni che abbiamo sono che non ci sono soldi e che non
possiamo fare niente.
In questo modo linee anche importanti continuano ad essere
insufficienti nel nostro paese ed ancora più queste carenze si
sottolineano se rapportate alla situazione del sistema ferroviario
italiano a fronte degli altri sistemi europei, in modo particolare
quello svizzero, quello francese e quello tedesco. Quelli stanno
sperimentando treni a velocità che superano i 450 km/h, mentre noi
abbiamo una linea ferroviaria, la Chivasso-Aosta, che ha una
velocità di crociera poco più di Mennea quando ha vinto la medaglia
d'oro alle Olimpiadi.... velocità assolutamente fuori mercato.
Penso che con l'operazione di oggi siano da sottolineare due
aspetti: intanto che questa è una scelta che dà il rilievo che
merita al trasporto ferroviario in Valle d'Aosta e che sicuramente
avrà riverberi positivi anche nella considerazione del ruolo della
ferrovia in Valle d'Aosta, che, se lasciato nello stato attuale,
non può che essere considerato che come un peduncolo più o meno
inutile rispetto alla struttura del sistema ferroviario
nazionale.
Questo tipo di progetto stabilisce una saldatura che sottolinea
in maniera diversa la funzione della ferrovia nella nostra
Regione.
Lo studio, questo è l'altro punto di chiarimento e termino, è
riferito ad un trasporto misto, passeggeri-merci. Questa è la
logica con la quale è stata studiata la prima fase del progetto di
fattibilità, quindi non è una linea specializzata per passeggeri,
ma è mista, passeggeri-merci, e dovrebbe dare un contributo
notevole anche per un riequilibrio del trasporto merci della nostra
Re-gione.
Per concludere, proporrei l'astensione sugli emendamenti
proposti dal Consigliere Riccarand, e l'invito a fare questo
incontro con i tecnici di Trieste, magari prima del convegno che
abbiamo organizzato per fine gennaio.
Se ho un po' insistito per discutere questo argomento nonostante
l'ora tarda, e di questo chiedo scusa ai Consiglieri, è perchè è
prevista per i primi di febbraio la conferenza nazionale per i
trasporti, rispetto alla quale dobbiamo andare con delle scelte e
delle documentazioni precise.
Presidente
- Vi è l'emendamento presentato dal
Consigliere Riccarand, soppressivo del 5 comma delle premesse.
Pongo in votazione il mantenimento delle premesse:
Esito della votazione:
Presenti: 22
Votanti: 22
Favorevoli: 21
Contrari: 1
Il Consiglio approva
Presidente
- Pongo in votazione l'emendamento presentato
dal Consigliere Riccarand al punto 2 della parte deliberativa, di
cui dò lettura:
"2) di assumere quale soluzione proponibile per la
realizzazione dell'opera di cui trattasi le ipotesi che prevedono
una velocità di progetto non superiore ai 160 km/h e con
caratteristiche di linee a traffico misto (passeggeri e
merci)".
Esito della votazione:
Presenti: 22
Votanti: 1
Favorevoli: 1
Astenuti: 21 (Bajocco, Beneforti, Bich, Chenuil, Dolchi, Faval,
Fosson, Gremmo, Lanièce, Lanivi, Limonet, Louvin, Mafrica, Martin,
Milanesio, Mostacchi, Perrin, Tonino, Trione, Vallet e Vierin)
Il Consiglio non approva
Presidente
- Pongo in votazione la delibera nel testo
originario:
Esito della votazione:
Presenti: 22
Votanti: 21
Favorevoli: 21
Astenuti: 1 (Riccarand)
Il Consiglio approva
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK