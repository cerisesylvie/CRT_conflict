Consiglio Regionale della Valle d'Aosta - Oggetto del Consiglio n. 1964 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1964 del 21 settembre 2011 - Resoconto
OGGETTO N. 1964/XIII - Interrogazione: "Insediamento di nuove
attività nell'ex stabilimento Tecdis di Châtillon".
Interrogazione
Vista l'evidente difficoltà nel ricercare ed individuare
imprese interessate ad installare la propria attività in vari
stabilimenti situati sul territorio regionale, nonostante la loro
attrattività, come può considerarsi ad esempio la sede
dell'ex-Tecdis di Châtillon;
Preso atto della risposta in aula dell'Assessore regionale
competente nella quale affermava che "a Vallée d'Aoste Structure
S.r.l. tocca il compito di mantenere pronto ed efficiente lo
stabile, di renderlo disponibile alle condizioni e alle necessità
insediative di eventuali occupanti e tocca dunque a Structure
mettere in campo azioni atte a contattare ed occupare lo
stabile";
Considerata la persistenza della crisi economica e
occupazionale che investe ancora la Valle d'Aosta;
Preoccupati per il persistere della carenza di offerte
occupazionali nel territorio regionale;
i sottoscritti Consiglieri regionali
Interrogano
l'Assessore competente per sapere:
- quali e quante sono le azioni messe in campo da Vallée
d'Aoste Structure S.r.l. per insediare ed occupare una nuova
attività nell'ex stabilimento Tecdis di Châtillon e se ci sono
aziende che hanno depositato progetti imprenditoriali.
F.to: Chatrian - Giuseppe Cerise
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Torniamo su un tema rispetto al quale avevo già dato delle
risposte nel mese di maggio ad un'analoga iniziativa che aveva
presentato il collega Chatrian. Cerco di aggiornare, anche se non
ci sono grandi novità.
Per quanto riguarda l'attività di Vallée d'Aoste Structure per
la ricerca di aziende da insediare nei vari spazi di proprietà,
segnalo che è stata attivata, dal 2011, una convenzione fra la
Regione, l'Assessorato alle attività produttive e Vallée d'Aoste
Structure, nell'ambito della quale sono state approvate e
finanziate a favore di Vallée d'Aoste Structure una serie di azioni
di comunicazione in attuazione del piano di posizionamento e
sviluppo del territorio. Fra queste azioni è prevista anche
un'azione di
scouting
per la ricerca di imprese da insediare
in Valle d'Aosta. Ovviamente poi l'Amministrazione regionale
continua a coadiuvare Vallée d'Aoste Structure in queste attività
per ricercare imprenditori che possano avere interesse ad
insediarsi, in particolare a Châtillon, perché di questo stiamo
parlando.
Quante e quali
"le azioni messe in campo"
: ovviamente,
ottenuta la piena disponibilità dell'immobile, Vallée d'Aoste
Structure ha intrapreso azioni atte a preservare e mantenere il
fabbricato dal punto di vista strutturale, ha rimesso in funzione
l'impianto elettrico, ripristino della dimensione perimetrale, ha
affidato ad una ditta esterna lo smaltimento di vario materiale,
soprattutto carta ed imballaggi presenti nel fabbricato e nei
locali adiacenti, effettuazione di periodiche ispezioni per
verificare l'integrità degli accessi, eccetera.
Il collega chiede però informazioni riguardo alla Tecdis ed ai
possibili insediamenti. Vallée d'Aoste Structure ha organizzato la
visita allo stabilimento per diverse imprese interessate ad un
utilizzo produttivo dell'immobile; le visite sono state tante,
quelle che hanno effettuato il sopralluogo e che poi si sono
dichiarate interessate ad un possibile insediamento sono quelle che
avevo già riassunto al mese di maggio, le ripeto brevemente. Si
tratta di un'impresa con attività di produzione di pannelli
fotovoltaici che ha esposto le linee di progetto di insediamento in
un incontro presso l'Assessorato e con Finaosta, cosa che non era
ancora avvenuta allora; un'altra impresa di attività di produzione
di vetri fotovoltaici strutturali innovativi integrati
architettonicamente; un'impresa specializzata nella produzione di
moduli fotovoltaici in silicio policristallino con utilizzo di
macchinari automatizzati di ultima generazione; una società di
recente costituzione per attività con alto contenuto di ricerca per
realizzazione di laboratori, di
testing
di prototipi e
successivo sviluppo in ambiente protetto con possibile recupero
delle camere bianche esistenti. Anche le ditte che lavorano sui
pannelli fotovoltaici ovviamente sono interessate alle camere
bianche, che sono un patrimonio strutturale di questo stabilimento.
Si tratterebbe, in questo caso, di un'azienda operante in conto
proprio, per conto di piccole-medie imprese nazionali; anche questa
impresa, come la prima citata, ha esposto le linee di progetto in
uno specifico incontro con Finaosta ed i tecnici dell'Assessorato.
C'è poi un costituendo consorzio di tre imprese interessate per
attività di produzione plastica ed apparecchiature normative per
trattamento e filtrazione di aria di impianti industriali di
riscaldamento. Tutto questo fa parte del passato.
Quali sono i contatti che sono stati mantenuti? La prima impresa
che ho citato, quella con produzione di pannelli fotovoltaici, ha
formalizzato ad inizio luglio una manifestazione di interesse
all'insediamento nell'immobile. Il 6 luglio la Commissione
insediamenti si è riunita per valutare l'insediabilità
dell'iniziativa, in relazione alla manifestazione di interesse che
questa azienda aveva presentato e, con lettera del 14 luglio, la
commissione ha fornito all'impresa le proprie valutazioni
preliminari, che sono sostanzialmente positive con una serie di
indicazioni da seguire per la presentazione della domanda e del
completo dossier di insediamento a Finaosta. In data 13 settembre
l'azienda ha trasmesso a Finaosta la documentazione per la domanda
di insediamento, chiedendo un esame preliminare e specificando che
il dossier non era ancora completo, perché hanno alcuni elementi da
mettere a posto. Finaosta ha risposto richiedendo delle
integrazioni per la parte mancante, e di merito su alcune
questioni, che sono già state rappresentate dall'azienda. Segnalo
che, al di là di questi rapporti formali, vi sono stati contatti
con questa azienda, che ha continuato a manifestare il suo
interesse, ma che ha anche segnalato di guardare con preoccupazione
l'evolversi della situazione economica generale, che risulta
(abbiamo avuto modo di parlarne prima) densa di incertezza - ma
tornerò su questo tema - ancor più degli anni scorsi.
La penultima azienda che ho citato, quella che vorrebbe operare
per conto di piccole-medie imprese nazionali nel campo della
ricerca, ha svolto, nella primavera scorsa, un incontro con i
rappresentanti di Finaosta e dell'Assessorato: trattasi di un
progetto di un polo di ricerca ed innovazione tecnologica da
insediare nello stabilimento. La struttura sarebbe il nucleo per la
creazione di un polo di innovazione e fornirebbe al mercato servizi
di accompagnamento per lo sviluppo delle imprese ad alta
tecnologia, quali: ricerca di personale, di partner, promozione,
organizzazione di eventi, formazione, consulenza, proprietà
intellettuale, ricerca di finanziamenti, esami di bandi regionali,
nazionali e comunitari per progetti di ricerca ed innovazione. La
società, dopo l'illustrazione del progetto, non ha ancora avviato
formalmente l'iter insediativo, anche se permane interessata
all'immobile. Sono due, al momento, le ragioni di un prolungato
lasso di tempo senza aver ancora prodotto, come aveva annunciato di
voler fare, richieste formali. La prima riguarda la pluralità dei
soggetti interessati, perché si tratterebbe non di un'azienda
singola, ma di un pool, che determinano una certa complessità per
costruire un progetto insediativo da presentare; la seconda
riguarda il punto che citavo prima, la forte fase di incertezza che
rende difficile il reperimento di risorse finanziarie per sostenere
i progetti industriali.
Certo ci aspettavamo negli anni scorsi di poter porre soluzione
alla "questione Tecdis"...qui devo affrontare un problema di
carattere generale. Il fatto che permanga l'interesse di due
aziende che ho citato ci induce ad un ottimismo molto cauto, perché
un conto è l'interessamento, altro sono le oggettive condizioni
nelle quali oggi ci si trova a dover operare. Quindi un conto sono
le speranze, un altro sono i fatti con i quali si trovano a
confrontarsi le aziende. Prima si è parlato di una manovra, insomma
tutti sono intervenuti, portando ognuno le proprie ragioni, è un
argomento già discusso. Mi pare però di poter dire, in conclusione,
che quel tema del quale si è parlato, la manovra rappresenta un
pezzo di un problema molto più grave e complesso, che lascia
intravedere orizzonti assai tenebrosi. Faccio una citazione che è
di queste ultime ore, che riguarda il fatto che il Fondo monetario
internazionale abbia definito la crescita dell'Italia vicino allo
zero. L'istituto ha tagliato le stime di crescita italiane a più
0,6 percento nel 2011 e a più 0,3 percento nel 2012, le ha quindi
ridotte dello 0,4 percento per il 2011 e addirittura dell'1percento
per il 2012. Si tratta di punti percentuali assai pesanti rispetto
ai dati che c'erano a giugno; dico questo non per rientrare sulla
discussione che abbiamo fatto sulla manovra, ma per dire che le
aziende che devono investire e programmare il loro futuro mettendo
in gioco risorse importanti e magari risultati conseguiti, sono
molto attente a questo fatto, sono anche molto prudenti, come
ognuno di noi lo è diventato nella vita quotidiana.
Quindi, al di là degli interessamenti che ho detto, quando
parliamo con questa azienda avvertiamo questo momento di
difficoltà, tenendo conto che i fatti che ho rappresentato si sono
sviluppati da marzo fino adesso in un lasso di tempo relativamente
breve, segnato dalle vacanze, ma anche e soprattutto da queste
incertezze.
Presidente
- La parola al Vicepresidente Chatrian.
Chatrian (ALPE)
- Grazie Presidente. Riconosciamo
all'Assessore una sua cordialità nelle risposte, pur spaziando
anche oltre al mero quesito.
Abbiamo voluto ripresentare questo argomento, perché non solo è
un argomento che a nostro avviso è delicato e importante, ma perché
in questo momento tutta la Media Valle - è stato detto anche da lei
- sta soffrendo di questo non utilizzo di questa importante
proprietà regionale. Non è il momento di fare altre citazioni o
fare nuovamente una cronistoria di quello che è stato, ma a
Châtillon abbiamo quest'area importante, abbiamo questo
stabilimento logisticamente importante.
In questo ultimo anno e mezzo, da quando l'Amministrazione
regionale e Vallée d'Aoste Structure hanno la piena
proprietà...perché conosciamo le difficoltà che ci sono state,
siamo preoccupati per tre motivi principali. Ci sembra che le
azioni messe in campo siano deboli, non possiamo verificare queste
azioni su atti amministrativi, delibere o provvedimenti
dirigenziali, in quanto - come lei più volte ha sollevato in
quest'aula - è Vallée d'Aoste Structure che cerca in questo momento
di mettere in campo azioni atte ad occupare lo stabile. Oggi ci fa
lo stato dell'arte sui nuovi contatti messi in campo, sulle grandi
difficoltà, sull'immobilismo che c'è a livello imprenditoriale,
però lo stato dell'arte...lei oggi ci ha detto che la difficoltà è
tanta, siamo ancora solo a livello di contatti e, indubbiamente,
bisogna essere cauti perché non sempre le imprese interessate danno
gambe ai loro progetti industriali.
Al prossimo Consiglio presenteremo una risoluzione per portare
l'argomento in commissione, vorremmo audire i responsabili di
queste società, in questo caso di Vallée d'Aoste Structure, su cosa
si sta facendo, su come si sta facendo, quali sono le azioni, ma
soprattutto se si sta mettendo benzina, da un lato, e, dall'altro,
se è una priorità per questo Governo regionale. Per noi è una
priorità, perché registriamo una grande difficoltà in quella zona,
e non solo; ci sembra che state mettendo in campo delle belle
parole, delle belle cabine di regia, ma allo stato dell'arte le
difficoltà sono tante e le azioni sono deboli.
Cercheremo al prossimo Consiglio di chiedere la disponibilità da
parte sua e della società che ha questa competenza, di venire a
presentare in commissione la situazione e le difficoltà e,
soprattutto, cosa è stato fatto. Grazie.
Presidente
- Con questo punto all'ordine del giorno
dichiaro conclusi per questa mattinata i lavori dell'odierna
adunanza del Consiglio regionale. I lavori riprenderanno alle ore
15,30 con la discussione del punto n. 8 all'ordine del giorno.
La seduta è tolta.
---
La seduta termina alle ore12,58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK