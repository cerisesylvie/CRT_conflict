Consiglio Regionale della Valle d'Aosta - Oggetto del Consiglio n. 3126 del 21 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3126 del 21 ottobre 1987 - Resoconto
OGGETTO N. 3126/VIII - PRESA D'ATTO DELLA PETIZIONE SUL
PROBLEMA DEI TRASPORTI IN VALLE D'AOSTA, CON PARTICOLARE
RIFERIMENTO AL SERVIZIO FERROVIARIO.
PRESIDENTE:
In data 15 luglio 1987 è stata presentata, da
parte del Consigliere regionale Mafrica Demetrio, alla Presidenza
del Consiglio, una petizione recante 782 firme, sul problema dei
trasporti in Valle d'Aosta, con particolare riferimento al servizio
ferroviario.
A norma dell'articolo 29 del Regolamento interno per il
funzionamento del Consiglio è stata immediatamente avviata la fase
istruttoria mediante trasmissione di copia della petizione
dell'Assessore all'Industria, Commercio, Artigianato e Trasporti,
al Presidente della Giunta ed al Presidente della Commissione
consiliare permanente per lo sviluppo Economico.
L'Assessore all'Industria, Commercio, Artigianato e Trasporti ha
trasmesso, in data 6 ottobre 1987, un rapporto informativo sugli
argomenti tratti dalla petizione in questione.
Il Presidente della III Commissione consiliare permanente ha
comunicato che nella riunione del 6 ottobre 1987 a Commissione ha
preso atto della presentazione della petizione.
Do lettura della petizione in oggetto:
I sottoscritti cittadini valdostani,
sottolineato
che lo sviluppo del servizio ferroviario
può avere effetti positivi in termini di costi per l'utente, di
minore inquinamento e di sicurezza del trasporto;
ricordato che il Consiglio regionale aveva deliberato di
promuovere una Conferenza regionale dei Trasporti entro il mese di
maggio 1987,
SOLLECITANO
il Consiglio e la Giunta regionale a:
1)
operare affinchè sia tenuta entro l'anno 1987 la
programmata Conferenza regionale dei Trasporti, in cui discutere e
precisare gli obiettivi e gli interventi regionali in materia di
trasporti.
2)
intervenire con urgenza per bloccare ogni tentativo
di smantellamento della linea ferroviaria Aosta-Pré-Saint-Didier,
che anzi può essere potenziata anche a fini turistici, attraverso
una sua trasformazione in ferrovia veloce di tipo metropolitano,
con nuove fermate ed un suo prolungamento fino a
Courmayeur;
3)
a prendere gli opportuni contatti con il Governo e
con l'Ente Ferrovie dello Stato, per far compiere qualche concreto
passo in avanti all'ipotesi di un collegamento ferroviario tra
Aosta e Martigny che potrebbe inserire la Valle d'Aosta nell'esteso
sistema ferroviario europeo e produrre positivi effetti ai fini
dello sviluppo e dell'occupazione.
RAPPORTO INFORMATIVO SUGLI ARGOMENTI TRATTATI DALLA PETIZIONE
SUL PROBLEMA DEI TRASPORTI IN VALLE D'AOSTA
In data 15 luglio 1987 il Consigliere regionale della Valle
d'Aosta Demetrio Mafrica ha presentato alla Presidenza del
Consiglio regionale della Valle d'Aosta una petizione sottoscritta
da 782 cittadini, di cui 727 residenti in Valle d'Aosta.
La petizione, che ai sensi dell'art. 29 del Regolamento del
Consiglio regionale valdostano sarà sottoposta all'esame
dell'assemblea regionale della Valle d'Aosta, tratta tre
argomenti:
1)
l'organizzazione della Conferenza regionale dei
trasporti;
2)
il potenziamento della linea ferroviaria Aosta e
Martigny;
3)
il collegamento ferroviario tra Aosta e
Martigny,
sollecitando il Consiglio e la Giunta regionali ad assumere
gli interventi attuativi necessari.
Sui predetti argomenti, la Giunta regionale e l'Assessorato
competente hanno già adottato le misure necessarie per il
conseguimento degli obbiettivi segnalati. Le procedure relative
sono in corso, secondo le modalità, le condizioni e i tempi qui di
seguito precisati.
Conferenza regionale dei trasporti
La Conferenza regionale dei Trasporti e dei Sistemi di
Comunicazione si svolgerà ad Aosta nei giorni 10, 11 e 12 dicembre
1987.
Considerata l'inopportunità di farla coincidere con la campagna
per le elezioni politiche del 14 e 15 giugno, la Giunta regionale,
già con deliberazione n. 5027 del 5 giugno 1987, aveva stabilito
che la Conferenza si sarebbe svolta entro la fine del 1987, tenuto
conto della necessità che essa fosse in linea con il definendo
aspetto regionale dei trasporti e dei sistemi di comunicazione.
La Conferenza si svolgerà in tre giorni per permettere un'ampia
esposizione delle linee progettuali ed operative di tutti i modi di
trasporto e di tutti i sistemi di comunicazione, ed un altrettanto
ampio dibattito in merito.
Sarà presentato uno schema di Piano in linea con il Piano
Generale Nazionale dei Trasporti, mentre non saranno trascurati i
riferimenti all'integrazione transfrontaliera e i collegamenti ai
programmi europei dei settori in questione.
Linea Ferroviaria Aosta Pré-Saint-Didier
Quanto richiesto - cioè l'intervento contro la soppressione del
servizio - è stato già a suo tempo tempestivamente effettuato.
La linea in oggetto, che rientrava nella prima fase del piano di
riclassificazione funzionale stabilito dalla Commissione costituita
con D.M. n. 90/T del 4.7.1985, e che pertanto doveva essere
soppressa, è stata inclusa, per intervento alla Regione, nella 2a
fase.
In questa fase rientrano le linee a scarso traffico "il cui
esercizio non abbia funzione integrativa delle linee della rete
fondamentale": Uno studio, affidato ad una società di consulenza da
parte del Ministero dei Trasporti, sta affrontando tutti gli
aspetti del problema, che interessa circa 2.500 Km di linee. I
risultati non sono ancora noti. Tuttavia la Regione segue, in stato
di allerta, gli sviluppi della situazione, anche in presenza di
eventuali ricorsi - sempre possibili - a norme sulla
"rideterminazione degli obblighi di servizio pubblico" che
potrebbero col prossimo orario estivo presentare spiacevoli
decisioni.
La Regione ha già notificato in tutte le sedi competenti -
governativa, ministeriale, parlamentare, ferroviaria,
interregionale - la sua decisa volontà di ottenere dallo Stato e
dall'Ente Ferrovie Stato l'impegno a continuare gli investimenti
già iniziati con Programma Integrativo FS e la conservazione e il
potenziamento della linea. Quanto al suo prolungamento fino a
Courmayeur, la Regione, a suo tempo, era riuscita ad ottenere
l'inserimento nel Piano Poliennale di Sviluppo della Rete FS,
Compartimento di Torino, dei seguenti interventi sulla linea
Chivasso - Aosta - Pré-Saint Didier:
1)
Raddoppio del binario sul tratto
Chivasso-Ivrea;
2)
Rettifiche di tracciato;
3)
Prolungamento della linea fino a
Courmayeur
.
La stessa richiesta del prolungamento fino a Courmayeur è stata
poi inserita nel "Quadro conoscitivo - All. B del Piano Generale
dei Trasporti".
Tuttavia, di fronte alla nuova politica dell'Ente FS di
impegnare tutti gli sforzi e tutti gli investimenti solo sulle
linee di alta velocità, la Regione Valle d'Aosta assume una
posizione realistica, ma non disimpegnata e non rinuncia a
richiedere da parte dello Stato gli interventi necessari alle
seguenti finalità:
1) la linea Chivasso - Pont-Saint Martin - Aosta - Pré-Saint
Didier è l'asse ferroviario portante della Regione Valle d'Aosta e
l'unica linea ferroviaria della stessa. La sua eliminazione dalla
rete commerciale FS per servizi viaggiatori e merci è inaccettabile
sotto tutti i profili, perchè il servizio pubblico ferroviario
nazionale non può essere bloccato ai confini della regione
valdostana senza involgere una serie di pericolose conseguenze sul
piano della stessa concezione unitaria della Repubblica, nè si può,
proprio perchè "servizio pubblico", condizionarne il suo
mantenimento totale o parziale all'assunzione da parte della
Regione dei relativi oneri.
La disparità di trattamento in rapporto alle altre Regioni
apparirebbe evidente ove si pensi che la regione Valle d'Aosta
sarebbe chiamata a caricarsi degli oneri di mantenimento non di una
linea tra le tante altre esistenti nel suo territorio, ma
dell'unica linea dorsale.
Il fatto che in ogni Regione sia presente una linea dorsale di
collegamento risponde a necessità di carattere generale, senza di
che non si avrebbe un servizio pubblico nazionale. Né può una
Regione sostituirsi allo Stato per garantirlo totalmente o
parzialmente con i propri mezzi.
La Regione Valle d'Aosta costituisce dunque una eccezione e non
può essere inserita in alcun piano di riclassificazione funzionale
né nella logica dei "contratti di servizio".
2) Il recupero degli investimenti (propri o finanziati dallo
Stato) dell'Ente FS sulla linea Chivasso - Aosta - Pré-Saintn
Didier in forza dei predetti principi può trovare logico
riferimento, nel Piano Generale dei Trasporti, ai "corridoi
plurimodali" e ai conseguenti "progetti di corridoio" che, come
noto, si innescano su nodi strutturali, quali i valichi.
Non sarebbe infatti concepibile una rete ferroviaria che si
arresti - in termini di efficienza - a Chivasso o a Pont-Sant
Martin, ignorando che da Aosta e da Pré-Saint Didier - Courmayeur
si aprono, con altri modi di trasporto (automobilistico), le porte
della Svizzera e della Francia. Una rete ferroviaria siffatta
uscirebbe dalla logica dei "corridoi plurimodali" (in quanto la
Valle d'Aosta è regione di frontiera e di valichi) contraddicendo
nei fatti alle indicazioni del Piano vincolanti per l'Ente FS.
Ne consegue pertanto:
a) che è da respingere ogni tendenza e ogni tentativo a dividere
la linea ferroviaria, della Valle d'Aosta in due tronchi:
"Pont-Saint Martin - Aosta" - "Aosta - Pré-Saint Didier" invocando
soluzioni ed interventi diversi.
Per la regione, la linea è una resta unica nella sua
configurazione, strutturazione e denominazione da sempre corrente:
"Chivasso - Aosta - Pré-Saint Didier". Come tale richiede soluzioni
ed interventi unitari come sopra precisati;
b) che (anche se la Regione ha in atto uno studio di fattibilità
in merito) preliminare ad ogni esame di una intensificazione del
servizio da Aosta a Pré-Saint Didier di tipo metropolitano (come
richiesto) è l'attuazione da parte dell'Ente FS degli interventi
necessari a dare all'intera linea Chivasso - Aosta - Pré-Saint
Didier l'adeguamento e il potenziamento da tempo sollecitati per
garantire velocità e regolarità di servizio;
c) che il servizio ferroviario trova una sua validità nei
collegamenti interregionali e che pertanto una fondamentale
richiesta resta quella più volte con forza espressa in ogni sede,
secondo cui la Regione Valle d'Aosta - unica regione continentale
d'Italia - non può essere esclusa, com'è, dai collegamenti veloci,
ma deve poter ottenere a Chivasso l'accesso ai treni
"Intercity";
d) che per l'impegno assunto dall'Italia nel Consiglio d'Europa
(cooperazione trasfrontaliera) e nella Comunità Europea, per quanto
concerne la circolazione di persone e merci, reso ancora più
significativo dalla sottoscrizione dell'Atto Unico Europeo, la
linea ferroviaria della Valle d'Aosta deve essere considerata di
interesse generale, poichè da Aosta e da Pré-Saint Didier -
Courmayeur essa prosegue per la Svizzera per la Francia con gli
autoservizi di collegamento sostitutivo che raggiungono le stazioni
ferroviarie di Martigny, Le Fayet e Genève.
I servizi ferroviari esteri che si attestano in queste stazioni
sono efficienti e rapidi e direttamente provenienti da capitali
europee come Parigi, Londra e Bruxelles e non si riesce a
comprendere come dal versante italiano devono dipartirsi servizi
lenti e inadeguati, privi di valide infrastrutture, come sono
quelle della linea Pré-Saint Didier - Aosta - Chivasso.
Collegamento ferroviario Aosta - Martigny
La Giunta regionale ha posto tra gli obiettivi prioritari la
realizzazione del collegamento ferroviario Aosta - Martigny,
inserito nella più vasta rete ad alta velocità europea, e di
conseguenza sta operando concretamente per raggiungere lo scopo nei
tempi più solleciti possibili compatibilmente con la rilevante
portata dell'iniziativa.
Lo studio relativo alla realizzazione dell'opera è attualmente
condotto dall'Università di Trieste, Istituto per lo studio dei
Trasporti nell'integrazione economica europea, sotto la direzione
del professor Ing. Matteo Maternini.
L'Ente Ferrovie dello Stato è presente nell'Istituto, che sta
conducendo lo studio, nella persona di un suo dirigente, il dottor
Roberto Martinez.
Quando lo studio sarà ultimato, esso costituirà l'oggetto
specifico di intese sia con l'Ente FS sia con alti Enti
europei.
Il problema non è limitato alla realizzazione del tunnel nel
tratto Aosta - Martigny, perchè le odierne tecniche di costruzione
consentono di superare qualsiasi difficoltà orografica in tempi
brevi e con spese relativamente contenute, ma è reso complesso
dalle modalità di inserimento del nuovo valico nella rete di linee
veloci europee di cui parte è in atto e parte è solo
programmata.
A sud, per esempio, non è stato ancora definito da parte delle
Ferrovie dello Stato il tracciato della nuova direttrice Torino -
Milano ad alta velocità, già in parte finanziata, ma tuttora in
corso di studio.
Comunque in occasione della Conferenza Regionale dei Trasporti e
dei Sistemi di Comunicazione che si terrà, come si è precisato, ad
Aosta nei giorni 10, 11, 13 dicembre 1987, l'Istituto incaricato
dell'Università di Trieste presenterà i contenuti di massima e le
caratteristiche generali del progetto in corso, mentre verranno
fornite precise indicazioni circa le trattative con le autorità e
gli Enti ferroviari interessati.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
La petizione popolare per la ferrovia
che è qui presentata, chiedeva tre cose: la prima, operare affinchè
sia tenuta, entro il 1987, a Conferenza dei Trasporti, e la
risposta della Giunta dice che verrà fatta entro il 1987.
Al secondo punto la petizione popolare chiedeva che la tratta
ferroviaria Aosta - Pré-Saint Didier venisse trasformata in
ferrovia veloce di tipo metropolitano. La Giunta fa dei rilievi, il
cui senso potrebbe essere meglio chiarito, in base ala
considerazione che è una unica tratta da Chivasso fino a Pré-Saint
Didier, quindi il discorso su una specializzazione del tratto Aosta
- Pré-Saint Didier va visto in modo particolare. Vorremmo avere
qualche delucidazione in merito.
Il terzo punto posto dalla petizione verteva sui contatti con il
Governo e con l'Ente Ferrovie per a Aosta - Martigny. Nella
relazione della Giunta si parla di contatti con le ferrovie e con
gli altri enti europei, il Governo non viene menzionato, e si dice
che lo studio verrà presentato nel corso della conferenza dei
trasporti. Vorrei sapere se il Governo è stato dimenticato
volontariamente o involontariamente.
PRESIDENTE:
Se nessun altro Consigliere chiede di
intervenire, il Consiglio non può che prendere atto del rapporto
informativo in risposta alla petizione presentata.
IL CONSIGLIO
prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK