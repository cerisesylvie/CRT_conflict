Consiglio Regionale della Valle d'Aosta - Oggetto del Consiglio n. 1407 del 26 giugno 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1407 del 26 giugno 1985 - Resoconto
OGGETTO N. 1407/VIII - INCENTIVI REGIONALI PER INCREMENTARE
LA RICETTIVITA' ALBERGHIERA. (Interpellanza).
PRESIDENTE:
Do lettura dell'interpellanza presentata dai
Consiglieri Torrione, Pascale e Breuvè:
INTERPELLANZA
Il Consiglio regionale, nel corso della sua ultima seduta, ha
lungamente dibattuto il tema, legato ad un provvedimento di legge,
della concessione di incentivi per la realizzazione in Valle di
impianti di risalita e di connesse strutture di servizi.
Nel corso di tale dibattito è stata più volte ribadita sia da
rappresentanti della Giunta regionale sia dalle forze di
opposizione la necessità ed anche l'urgenza di collegare il
problema degli impianti di risalita a quello, altrettanto vitale,
della ricettività alberghiera mediante l'adozione di provvidenze
atte ad incrementare il numero dei posti letto alberghieri,
presupposto quest'ultimo essenziale per evitare una
sottoutilizzazione degli impianti e quindi un ulteriore
aggravamento della crisi del settore turistico valdostano.
Tutto ciò premesso i sottoscritti Consiglieri del Gruppo
socialista
INTERPELLANO
l'Assessore competente per conoscere:
a)
i principi informatori del predisponendo disegno di
legge relativo alla concessione di incentivi atti ad incrementare
la ricettività alberghiera;
b)
tempi di adozione di tale provvedimento;
c)
meccanismi e modalità degli interventi, specie di
carattere finanziario, per il conseguimento degli obiettivi e delle
finalità del provvedimento in questione.
PRESIDENTE:
Ha chiesto di illustrare l'interpellanza il
Consigliere Torrione, ne ha facoltà.
TORRIONE - (P.S.I.):
Gradirei che l'Assessore competente
mi desse retta, perché stamattina mi ascoltava attentamente, ma mi
ha risposto con un altro argomento...(INTERRUZIONE) ... Credo che
il Consiglio regionale abbia avuto, nella sua ultima seduta,
l'opportunità di occuparsi di un problema che riguardava gli
incentivi in valle d'Aosta agli impianti di risalita. Già in quella
occasione abbiamo sottolineato come il provvedimento fosse
assolutamente insufficiente, anche perché avremmo preferito
esaminare detto provvedimento unitamente ad un complesso di leggi
che servissero a far sì che il turismo valdostano, soprattutto
quello invernale, potesse assumere un altro assetto e far fronte
con altri mezzi a quella crisi profonda in cui ormai da alcuni anni
è attanagliato. L'Assessore competente ci aveva garantito che era
in corso di elaborazione un provvedimento di legge relativo alla
ricettività alberghiera; perché questo? Perché uno dei dati
fondamentali che è emerso da quella serie di audizioni, che la 3^
Commissione ha fatto, dei responsabili degli impianti di risalita,
è che il turismo invernale non è supportabile se non attraverso
degli incentivi che incrementino la disponibilità dei posti letto
in valle d'Aosta.
La crisi della seconda casa non ha favorito la permanenza del
turista in Valle d'Aosta, anzi questa crisi si è accentuata negli
ultimi tempi e per bocca degli stessi responsabili degli impianti
di risalita abbiamo sentito che, se negli anni scorsi per qualche
verso la seconda casa portava ancora dei potenziali utenti agli
impianti di risalita, adesso per una trasformazione che è avvenuta
nel modo di fare le vacanze, anche la seconda casa copre l'arco del
sabato e della domenica, ma gli impianti proprio per mancanza di
utenza rimangono sottoutilizzati dal lunedì al sabato.
Ecco perché abbiamo giudicato del tutto insufficiente quel
provvedimento di legge, che ha il merito di consentire agli
impianti di risalita per lo più obsoleti di essere rimodernati e
quindi di essere al passo con i tempi, ma che non è assolutamente
sufficiente. In quella serie di riunioni cui facevo cenno prima, i
responsabili delle varie stazioni turistiche, da quelli di
Champoncher - quindi una stazione più piccola - a quelli di Pila,
da quelli di Gressoney, del Monte Rosa Ski, per arrivare allo
stesso Savoretti, hanno fatto delle affermazioni che erano
lapidarie in questo senso, puntualizzando che era perfettamente
inutile dare agli impianti di risalita la possibilità di
ammodernarsi e quindi di avere una maggiore portata di utenti, se
poi questi stessi utenti non erano disponibili. Questo ci ha fatto
meditare e lo abbiamo già anticipato, ma lo vogliamo puntualizzare
in questa seduta: avremmo preferito che l'Assessorato al Turismo
avesse avuto una visione complessiva del cosiddetto problema del
turismo invernale e avesse portato un pacchetto di legge
comprensivo degli incentivi agli impianti di risalita, degli
incentivi per incrementare la ricettività alberghiera e di un piano
di incentivazione delle strutture. Il turista ormai se non ha a
disposizione certe strutture, anche ricreativo-sportive, stenta a
fermarsi nella stessa zona. Questi dati li abbiamo ricavati,
ripeto, da quel lavoro egregio che ha fatto la Commissione e
riteniamo di ribadire la validità di quanto abbiamo sentito in
aula.
Aggiungiamo che riteniamo doveroso a questo punto che
l'Assessorato in tempi piuttosto brevi si faccia promotore di
questa iniziativa legislativa; il tempo ormai stringe, perché è
vero che messo un tassello - come qualcuno lo aveva chiamato
giustamente l'altra volta - in questo mosaico del turismo
valdostano, che riguarda gli impianti di risalita, il quadro resta
ancora sconfortante, non essendoci ancora una visione complessiva.
L'altro tassello importante resta quello degli incentivi per quanto
riguarda l'incremento della ricettività alberghiera. Essa, a detta
degli esperti, risulta essere estremamente bassa e condizionata da
una certa difficoltà di reperire i mezzi sufficienti, visto che si
parla di una spesa di circa 30 milioni a posto letto, per cui se
non interviene immediatamente l'Ente Regione questo resta un
problema risolto per 1/4, mentre gli altri 3/4 restano delle pie
intenzioni.
La sollecitazione che facciamo riguardo a questo provvedimento
di legge anticipato dall'Assessore nel corso della precedente
seduta solo nel titolo, ma neanche nelle sue linee generali, è di
avere un minimo di impegno da parte dell'Assessore sui tempi di
adozione di tale provvedimento, su quali sono i principi
informatori e sui meccanismi e modalità degli interventi. L'unica
cosa che siamo riusciti a sapere era che si voleva prendere come
base di partenza la cosiddetta legge dei fondi di rotazione per i
mutui alberghieri. visto che il provvedimento di legge - a detta
del responsabile del settore turismo - è in fase di avanzata
elaborazione, vorremmo saperne qualcosa di più.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Mi scuserà l'interpellante se non mi
dilungherò, anche perché nella precedente riunione dei Capigruppo è
stato deciso che la Commissione potrà discutere il disegno di legge
di cui il Consigliere Torrione adesso chiede. Come Giunta regionale
avevamo anticipato quali erano i principi informatori, in occasione
del disegno di legge sugli impianti di risalita, cioè la revisione
e la miglioria a livello di interventi finanziari sia del Capo I
che del Capo II della legge 33.
Mi hanno riferito, che lunedì prossimo le Commissioni
competenti, cioè la I^, II^ e III^ in riunione congiunta,
discuteranno questo disegno di legge. I principi informatori del
progetto di legge vanno nella direzione di dare maggiori incentivi
per migliorare la ricettività alberghiera, con l'indirizzo preciso
di un aumento in percentuale sino all'importo di 500 milioni,
proprio per invogliare gli attuali proprietari degli esercizi
alberghieri a migliorare le loro strutture. Riteniamo come
esecutivo che il problema non sia tutto nella carenza di posti
letto in Valle d'Aosta. Ci sono delle località che in effetti sono
carenti, come Champorcher o la Val d'Ayas, ma ad esempio
quest'ultima lo è perché 3 alberghi hanno chiuso; i figli dei
proprietari non hanno voluto più proseguire in quell'attività e non
hanno trovato da affittare, in quanto si tratta di strutture
obsolete ed occorre parecchio danaro per rimetterle di nuovo sul
mercato.
Quindi i principi informatori del progetto di legge vanno nella
direzione di dare maggiori incentivi per dare la possibilità di
rendere nuovamente efficienti le strutture. Certo il discorso di
aumentare il numero dei posti letto richiede anche l'iniziativa
privata: non si tratta soltanto di creare delle leggi, ma è
necessaria una mentalità e un'iniziativa privata in grado di usare
queste leggi.
Riteniamo di avere una legge che è a livello nazionale una delle
prime ed anche di quelle che danno maggiori incentivazioni, perché
prevede mutui al tasso di interesse sino al 7% con durata di 18
anni; sono mutui che danno la possibilità all'operatore turistico
di beneficiare dell'abbattimento di circa 11 punti sul tasso
normale dei mutui bancari, se non di più. Un'altra innovazione è
quella per cui i diversi operatori turistici potranno, sino ad un
importo di 200 milioni, dotarsi di attrezzature, usando la forma
del leasing ad un tasso di interesse di non oltre il 13%, quindi
molto agevolato, perché il leasing che si fa normalmente alle
società che operano nel settore va dal 25 al 35%.
In linea di massima questi sono i principi innovatori, ce n'è
qualcun altro di minore importanza, ma potremo dibattere di questo
argomento più a lungo durante il prossimo Consiglio.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Devo ringraziare stavolta
l'Assessore di aver dato spiegazioni più pertinenti; in effetti mi
sembra che questo provvedimento dovrebbe arrivare all'esame del
Consiglio nella prossima seduta. Ci sono cose che trovo giuste,
altre che mi riservo di approfondire quando avremo sottomano il
disegno di legge.
Se l'Assessore mi permette, dovremo rivedere anche un po' la
legge sulle infrastrutture sportive, perché è l'altro elemento che
è stato sollecitato alla nostra attenzione come una delle possibili
occasioni che il turista ricerca per un soggiorno che sia il più
idoneo. Se questo pacchetto, seppure in termini non complessivi,
piano piano riuscirà a decollare, forse avremo fatto un servizio
per il turismo valdostano, che durante questa stagione estiva, dai
primi rilevamenti, soffre di una crisi abbastanza notevole. Se
riusciremo a far decollare questo settore, credo che avremo fatto
gli interessi dell'intera collettività valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK