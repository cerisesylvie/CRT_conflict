Consiglio Regionale della Valle d'Aosta - Oggetto del Consiglio n. 4233 del 25 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4233 del 25 febbraio 1993 - Resoconto
OGGETTO N. 4233/IX Iniziativa per rendere accessibili agli
utenti gli orari delle autolinee e dei servizi di autobus della
regione.
(Interrogazione)
Interrogazione Considerato che gli orari esposti nelle
fermate degli autobus in Aosta e nelle diverse località della Valle
risultano di impossibile lettura, in special modo per le persone
anziane, ma anche per i giovani che presentano problemi di
vista;
Ricordato che la problematica è stata più volte sollevata in
Consiglio regionale anche da altre forze politiche;
i sottoscritti consiglieri regionali
Interrogano
l'Assessore competente per sapere se non intenda predisporre in
tempi brevi un progetto di sistemazione delle fermate autobus
sull'intero territorio finalizzato a rendere facilmente accessibili
agli utenti i dati relativi agli orari e alle linee di
percorso.
F.to: Renato Limonet - Ricco - Lanièce.
Presidente
Risponde l'Assessore all'Ambiente, territorio e
trasporti, Nicco.
Nicco (Ass.tec.)
A quanto mi risulta questa è una
di quelle questioni che viene ciclicamente sollevata in Consiglio,
uno di quei temi che le stesse persone, a seconda della
collocazione in questa aula, o provano a risolvere se stanno di qua
oppure sollecitano gli altri a risolvere se stanno di là.
l problema indubbiamente c'è, è reale, e credo che siamo tutti
d'accordo nel considerarlo tale; c'è infatti uno stato di
precarietà del sistema informativo degli orari e talvolta, per
quanto riguarda alcuni comuni, credo che questo sistema informativo
non ci sia affatto.
Questo è dunque uno dei numerosi ed annosi problemi del settore
dei trasporti, annoso perché già con la legge del 15 luglio 1982 si
stabiliva non solo che si procedesse alla redazione del Piano del
Bacino di traffico, ma anche a tutta un'altra serie di adempimenti
e tra gli altri a questo sistema unificato grafico ed informativo,
onde assicurare e mantenere una immagine unitaria del sistema dei
trasporti.
Ho l'impressione che le risposte su questo problema siano state
sempre le stesse e cioè che il servizio competente abbia preparato
una specie di fotocopia che poi ha distribuito agli Assessori che
si sono susseguiti i quali hanno continuato a dire le stesse cose e
cioè che il sistema grafico deve essere la fotografia di una
situazione definita, stabile, che è compito del Piano di Bacino
tracciare, non è forse vero, Consigliere Baiocco?
Si è anche detto che bisogna stabilire quali linee rimangono,
quali saranno eventualmente soppresse, qual è la frequenza delle
corse, quali fermate sono da confermare, quali da togliere e quali
invece da istituire; una volta individuate queste fermate
definitive, occorre nientedimeno che il nullaosta tecnico del
Ministero dei Trasporti per ognuna di esse; tutte queste
installazioni costano un sacco di milioni e quindi in realtà non si
può fare niente.
Noi abbiamo preso una piccola iniziativa, a cui avevamo già
accennato a suo tempo in questo Consiglio, nel tentativo di
migliorare il servizio e cioè abbiamo cercato di avviare un sistema
di emissione e di obliterazione magnetica dei biglietti con
trasferimento dei dati e controllo centralizzato degli stessi.
Questo dovrebbe o potrebbe costituire, in riferimento a quanto
chiesto dall'interrogante, anche una base per un moderno,
efficiente ed efficace servizio informativo di tipo telematico per
quanto riguarda il trasporto pubblico.
Questo progetto è sicuramente ambizioso, di lungo periodo e
oggi, di fronte alla situazione attuale, a quei miseri cartellini
che ci sono, può sembrare fantascientifico; tuttavia qualche
piccolo passo concreto abbiamo cercato di farlo, per merito
soprattutto della Svap che già ha proceduto a far stampare questi
nuovi biglietti a banda magnetica.
Il 24 marzo prossimo provvederà ad installare su alcuni autobus
di Aosta le prime macchine che sono appunto un passo iniziale e
concreto per introdurre dei cambiamenti effettivi nella situazione
attuale del trasporto, rispondendo così alla richiesta presentata
dall'interrogante.
Presidente
La parola al Consigliere Limonet.
Limonet (DC)
Grazie Presidente. Ringrazio
nuovamente l'Assessore per la sua esposizione. Ci ha parlato
dell'obliterazione magnetica ma la nostra domanda non vi si
riferiva.
Io credo che alla mia richiesta si potrebbe dare una soluzione
in tempi non eccessivamente lunghi; non penso infatti sia poi così
difficile dotare le paline esistenti di un cartello, è chiaro che
se poi queste vengono spostate ci vuole il consenso del
Ministero.
Direi che è necessario sostituire il cartello attuale con uno un
po' più grande per soddisfare quelle che sono le esigenze degli
anziani. A suo tempo avevo cercato di definire l'argomento anche
perché sollecitato spesso e volentieri, come era già successo ad
altri prima di me, dal Consigliere Baiocco e avevo avuto un
incontro nel maggio del '92 con i Sig.ri Deynet e Bordon e con i
rappresentanti degli anziani.
C'era l'accordo per procedere ma mancavano i finanziamenti e
tuttora non ci sono novità in merito.
Ciò che soprattutto mi preoccupa e che mi sembra traspaia dalle
risposte dell'Assessore è la necessità di legare il tutto
all'approvazione del Piano di Bacino di traffico, questo mi fa
pensare che la cosa andrà alle calende greche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK