Consiglio Regionale della Valle d'Aosta - Oggetto del Consiglio n. 921 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 921 del 18 settembre 2019 - Resoconto
OGGETTO N. 921/XV - Interpellanza: "Verifica dei lavori di
manutenzione effettuati presso il parcheggio sotterraneo
dell'ospedale Parini di Aosta".
Rini (Presidente)
- Punto n. 30 dell'ordine del giorno.
Per l'illustrazione, la parola al collega Ferrero.
Ferrero (MOUV')
- Torniamo un attimo indietro nel tempo e
riparliamo di quella procedura straordinaria che si chiama
"acquisto di cosa futura" con cui era stata elusa una normale
procedura di appalto e si era acquistato il fatidico famigerato
parcheggio dell'ospedale Parini direttamente da una persona ancora
prima che fosse costruito, acquistato a un prezzo che, secondo dati
dell'Agenzia delle entrate, era all'incirca il doppio del prezzo di
mercato per un posto auto nella stessa zona. Stesso accertamento
era stato fatto all'epoca presso le agenzie immobiliari e il
risultato era stato il medesimo. Questi posti auto quindi erano dei
posti auto d'oro che evidentemente qualcuno aveva comunque pensato
di acquistare. Di questo acquisto si sono occupati sicuramente
molto i politici, molto anche amici di alcuni politici, molto anche
quella congrega che si chiama 'ndrangheta, adesso finalmente si può
pronunciare il nome in quest'aula senza il rischio di urtare la
suscettibilità di qualcuno... infine la Magistratura. Di certo il
tutto non è stato un affare per la Regione.
Ecco che, arrivati a questo punto, già che ci hanno
"bonariamente rifilato il pacco", cosa vorremmo evitare? Vorremmo
evitare che, dopo aver ricevuto questa specie di Rolex con la cassa
su cui era scritto poi "made in China", ci fossero ancora delle
cose a seguire. A che cosa mi riferisco? Di recente, grazie alla
collaborazione di due cittadini di Aosta, che ringrazio qui, mi
sono recato presso il parcheggio con tanto di macchina fotografica
e telecamera e ho preso visione di alcune cose che sono
semplicemente inquietanti. Allora cos'è successo? Non penso che ci
voglia un ingegnere per riuscire a capire quando guardi delle
grosse fessurazioni che non riguardano solo i pavimenti ma anche la
muratura, i muri portanti del parcheggio, quando ti rendi conto
che, quando piove, effettivamente in questo parcheggio nei piani
inferiori è come se ci fosse il diluvio universale. È evidente nel
guardarlo che le tubature per l'evacuazione delle acque piovane
sono insufficienti, tant'è vero che ci sono questi allagamenti, ci
sono pompe che lavorano tutta la notte per togliere l'acqua dal
parcheggio. Locali allagati e io oserei dire pompe in azione ai
"centoz" all'ora, perché dico "centoz"? Perché la Regione ha dato
al Comune in gestione il parcheggio e a una mia formale richiesta
di accesso civico inoltrata al Comune sul fatto se erano stati
fatti nel frattempo dei lavori o meno di manutenzione mi è arrivata
una laconica risposta della serie: "sì, abbiamo fatto dei lavori,
li abbiamo fatti in amministrazione diretta", della serie: "abbiamo
fatto i lavori alla
valdôtaine entraîneuse
", e quindi non si
sa quanto siano costati questi lavori. Chiederò magari il favore ai
colleghi della Lega che hanno rappresentanza in Comune di dare uno
sguardo, loro potranno fare un nostro 116 in Comune per sapere
quanto di pecunia è stato speso; perché? Perché poi, riguardando
bene anche le immagini, effettivamente qualcosa è stato fatto ma
sono veramente dei rattoppi, cioè se mi mettevo io con lo stucco e
un po' di tinteggiatura di quella giusta della Sikkens, facevo un
lavoro migliore, però, per carità, adesso non si vuole andare a
fare una critica diretta. Non si capisce bene quindi che tipo di
lavori siano stati fatti. Io comunque a bocca asciutta non sono
rimasto perché intanto hanno riconosciuto che tutta una serie di
interventi il Comune li ha effettuati.
È interessante a questo punto fare un'analisi dal punto di vista
diciamo degli inciuci chiamiamoli e degli errori. Vi ricordate
ancora quel documento che riguardava il parcheggio in cui una
fatidica manina aveva fatto delle correzioni sul testo originario?
Ecco, probabilmente ci sono ogni tanto queste manine che escono e
vanno a modificare alcune cose. Date uno sguardo alla polizza di
assicurazione del parcheggio perché effettivamente io non so se ci
sia stata una manina o una testolina, però qualcosa è successo.
Intanto questa polizza, guarda caso, ed è una cosa abbastanza
singolare, non è citata nell'atto di vendita, quindi questa si
chiama polizza decennale postuma, cioè è un tipo di polizza che le
pubbliche amministrazioni fanno quando acquistano un qualcosa e si
vogliono tutelare perché se la roba che hanno acquistato poi va
giù, succede un disastro o qualcosa, il costruttore ne
risponde.
Un'altra cosa che è molto singolare è che questa polizza
originariamente come beneficiario non vede la Regione ma la stessa
ditta costruttrice. Circa otto mesi dopo viene effettuata la
correzione della polizza. È come se io privato cittadino andassi a
farmi l'assicurazione per la macchina e come beneficiario in caso
di incidenti ci mettessi chi mi ha venduto la macchina. Ma
d'altronde parliamo solo di un parcheggio di 15 milioni di euro,
quindi figuriamoci un po', sono bruscolini no? Viene poi effettuata
effettivamente questa correzione della polizza nel 2014, polizza
fatta nel 2013. Questo è uno spunto che io spero in quest'aula
abbia la giusta attenzione sennò sono convinto che lo spunto in
altre aule avrà l'attenzione che merita. Non è un reato certamente,
ma se andiamo a vedere, per parlare sempre di queste casualità, tra
le compagnie assicuratrici che hanno assicurato con questa polizza
ritroviamo i nomi di persone comunque riconducibili a chi era socio
nella società costruttrice. Io non so se qualcuno qui ha la coda di
paglia, però bisogna vedere.
Un'altra cosa in questa polizza un po' misteriosa: se si sfoglia
la polizza - polizza che mi è stata fornita dagli uffici, beninteso
-, si vede che sono assicurati tre piani ma il parcheggio ha cinque
piani. Allora se c'era il 3 per 5, forse era la vigilia dei saldi,
bisognava segnarlo da qualche parte, perché effettivamente non mi
pare un errore trascurabile e a questo punto mi chiedo anche chi
doveva effettuare le verifiche su questa polizza nel momento in cui
l'ha fatto probabilmente era di ritorno dalla Festa dello
jambon,
oppure non so... aveva sbagliato a prendere le
sigarette da un pacchetto piuttosto che un altro, perché mi
sembrano degli errori abbastanza grossolani.
Vi è poi una questione che non dobbiamo dimenticare e che è
molto importante: sono stati fatti dei danni ai cittadini che hanno
gli immobili nella zona, danni che sono gravissimi, nessuno si è
interessato di questi danni, danni per centinaia di migliaia di
euro. C'è stato un palleggio: "è colpa della società", "è colpa di
questo", "è colpa di quello", intanto, quando hanno allungato i
tiranti per ancorare le pareti del parcheggio, guarda caso, si sono
ancorati sulle fondamenta di alcuni poveri cittadini valdostani,
che poi dopo si sono ritrovati delle crepe; non esagero, se volete
venite a vederle con me... sono di alcuni centimetri, quindi
addirittura che compromettono la stabilità. Su questo poi faccio
un'aggiunta dopo così almeno c'è la possibilità di rispondere.
Presidente
- Per la risposta, la parola all'assessore
Testolin.
Testolin (UV)
- Io mi limiterò a dare delle risposte
puntuali alle quattro domande che sono state poste dal consigliere
Ferrero. Con riferimento all'interpellanza in questione relativa
alla verifica dei lavori di manutenzione effettuati presso il
parcheggio sotterraneo dell'ospedale Parini di Aosta, seguendo
l'ordine dei punti così come indicati dall'interpellante, si
riferisce quanto segue in merito al punto 1: "
perché le anomalie
della polizia di assicurazione postuma decennale non sono state
immediatamente individuate
", la polizza decennale postuma è
stata rilasciata dalla Vittoria Assicurazioni con effetto della
garanzia a partire dal 19 giugno del 2013 e con appendice tecnica
già citata nella polizza n. 902/812 è stato specificato che il
beneficiario assicurato della medesima, a partire da tale
data,  cioè dal 19 giugno 2013, è la Regione Autonoma Valle
d'Aosta, l'importo assicurato è pari a euro 10 milioni. Nello
specifico la polizza avente come detto quale beneficiario la
Regione è relativa ai tre piani acquisiti in proprietà
dall'Amministrazione regionale, quelli siti più in basso, mentre
chiaramente non riguarda gli altri due piani che sono afferenti al
condominio. Occorre a tal proposito evidenziare come le due
proprietà siano separate e come ognuna abbia un'entrata autonoma.
Si è tuttavia a conoscenza, come segnalato dai competenti uffici,
che un'ulteriore assicurazione è stata stipulata dalla
société
Saint Bernard S.r.l. a copertura delle anomalie
strutturali eventualmente emerse relative agli altri due piani di
parcheggio non di proprietà regionale.
Punto 2: "
se e, in caso affermativo, quando sono stati
effettuati dei sopralluoghi dopo i collaudi iniziali
". A tal
proposito si precisa come siano stati regolarmente eseguiti i
collaudi della struttura con esito positivo come da certificato in
data 5 giugno 2013 in relazione alle strutture rilasciato
dall'ingegnere Oswald Gasser iscritto all'Ordine degli ingegneri
della Provincia autonoma di Bolzano e da certificati del 19 giugno
2013 da parte l'ingegnere Impieri appartenente all'Ordine degli
ingegneri della Regione autonoma Valle d'Aosta. Tale ultimo ha
collaudato al riguardo la distribuzione della forza motrice,
l'illuminazione ordinaria, l'illuminazione di sicurezza, di terra
ed equipotenziale, l'alimentazione privilegiata, la
videosorveglianza, l'impianto di rilevazione incendi, la guida al
parcheggio, la chiamata SOS, la diffusione sonora e la
supervisione, tutta una serie di altre apparecchiature che se poi
eventualmente ne avesse necessità, le lascio come copia per non
tediare l'Assemblea su tutta una serie di controlli e di collaudi
che sono stati effettuati e che stanno a testimoniare la puntualità
di questo tipo di iniziativa. A seguito dell'esito positivo dei
collaudi e del rilascio delle idonee certificazioni, l'immobile è
stato dichiarato agibile in data 19 luglio 2013. Pochi giorni dopo
la dichiarazione di agibilità, il 27 luglio 2013, a seguito di
conferma da parte della CUP della conformità del parcheggio
ospedale Parini, la Regione autonoma Valle d'Aosta ha proceduto
alla relativa acquisizione dalla società Saint Bernard S.r.l., così
come previsto dal contratto preliminare del 10 dicembre 2010.
Successivamente, in data 20 agosto 2013, la Regione ha concesso il
parcheggio al Comune di Aosta trasferendo così all'Ente comunale le
responsabilità derivanti dalla gestione, nonché dalla manutenzione
ordinaria e straordinaria. Nessuna problematica è stata segnalata
richiedendo un intervento da parte dell'Amministrazione regionale
in qualità di proprietaria dei tre piani del parcheggio.
Per quanto riguarda il punto 3: "
quale sarà l'atteggiamento
del Governo regionale rispetto ai cittadini che hanno subito dei
danni dalla realizzazione dell'opera e tuttora continuano a
subirne
", si segnala che le problematiche dei privati che hanno
lamentato danni derivanti dalla costruzione dell'immobile sono al
vaglio della Magistratura, che stabilirà la sussistenza o meno di
responsabilità civili in capo al costruttore. La Regione, come
precisato dalla struttura competente in materia di patrimonio, è
estranea a tali procedimenti e non ne conosce l'esito non essendo
parte in tali giudizi.
Punto 4: "
se è intenzione del Governo regionale procedere a
un attento esame dei lavori di manutenzione finora effettuati,
delle criticità e degli eventuali vizi che possono dar luogo a un
risarcimento dei danni eventualmente esistenti al fine di
scongiurare eventuali future azioni della competente Sezione
regionale della Corte dei Conti per danni erariali cagionati da un
comportamento omissivo di coloro che erano deputati alle
verifiche
". Così come si è detto, in data 20 agosto 2013, il
parcheggio dell'ospedale Parini è stato concesso dalla Regione
autonoma Valle d'Aosta al Comune di Aosta attribuendo a codesto
Ente la gestione dello stesso, nonché la manutenzione ordinaria e
straordinaria e tutte le responsabilità derivanti. La concessione
in favore del Comune richiama espressamente la polizza decennale
postuma citata nell'interpellanza, testualmente a copertura dei
danni materiali e diretti all'immobile, compresi i danni ai terzi
cui la
société
Saint Bernard S.r.l. si è attenuta, ai sensi
dell'articolo 1669 del Codice civile, derivanti da rovina totale o
parziale, oppure da gravi difetti costruttivi delle opere per vizio
del suolo o per difetto della costruzione, comunque manifestati
successivamente alla stipula del contratto di compravendita con un
massimale di euro 10 milioni. Tale atto di concessione, che
inizialmente aveva durata determinata, è stato rinnovato con un
successivo atto sottoscritto in data 14 novembre 2017 avente durata
sino all'effettivo trasferimento della proprietà del medesimo al
Comune. Il Comune di Aosta a sua volta ha trasferito la gestione e
la relativa manutenzione del parcheggio all'APS. Gli uffici della
struttura regionale competente in materia di patrimonio a tal
proposito hanno provveduto a richiedere informazioni all'APS
stessa, che ha precisato come sull'immobile, che non presenta
problematiche strutturali, vengono eseguiti periodici interventi di
ordinaria manutenzione di regola in amministrazione diretta e di
monitoraggio. Le infiltrazioni d'acqua sono derivate da
un'esondazione di un ruscello a monte del parcheggio a suo tempo
risolta, così come gli allagamenti prodotti sono derivanti da
fenomeni piovosi la cui causa tuttavia non è stata imputata a
difetti costruttivi. Non sono inoltre state segnalate problematiche
riguardo alla ripartizione delle spese tra i due parcheggi
considerato che, come ho detto, le due proprietà sono autonome e
provviste di proprie utenze.
Presidente
- Per la replica, la parola al collega
Ferrero.
Ferrero (MOUV')
- Innanzitutto posso dire che, Assessore,
è stato male informato perché le due proprietà hanno delle parti
che sono condivise, le faccio un esempio: le uscite di sicurezza
danno sul cortile del condominio, quindi quelle porte che sono
mezze divelte, la parte di fronte che alle volte ha dei vasi che la
ostruiscono... ci sono delle parti comuni, qualcuno continua a far
finta di niente ma d'altronde questo parcheggio ha un padrino
illustre perché il progettista è il famoso direttore dei lavori
della caserma della finanza, quella che è andata giù, è per quello
che io sono anche un po' preoccupato per i concittadini che stanno
lì. Ovviamente c'è stato un perfetto scaricabarile perché adesso è
il Comune... deve provvedere il Comune ma se si sono dei vizi della
cosa... la polizza scade nel 2023. In ogni caso ricordatevi che ci
sarà qualcuno che sottolineerà che voi uno, due, tre, quattro,
cinque, sei, sette, otto eravate al corrente che c'erano delle
anomalie e se succede qualcosa dopo il 2023, quando la polizza non
è più valida, se qualcuno poi bussa alla porta, non è che parliamo
di nuovo di martiri, parliamo di qualcos'altro... non posso dire il
nome perché è una brutta cosa però "uomo avvisato mezzo salvato",
se vuole salvarsi. Se poi voi rimpallate al Comune la
responsabilità... ma anche in Comune ci sono degli amministratori
che si stanno vedendo questa cosa, hanno già fatto dei lavori e
sono stati zitti. Sono lavori ordinari, sono lavori
straordinari.... ma lo vedremo, lo vedrà poi magari qualcun altro.
Fatto sta che, come al solito, i cittadini si sono trovati fregati,
si sono trovati quest'opera, che, guarda caso, perché qui il
costruttore ha avuto tutte le facilitazioni del mondo, è stata
considerata opera di pubblica utilità, quindi manco ha pagato gli
oneri di urbanizzazione... caro Sindaco, manco ha pagato, poi ci
rivedremo anche su quello, io non sono in Comune ma stia tranquillo
che qualche accesso civico glielo faccio e se non mi dà poi
soddisfazione, vedremo, ci sono altre aule perché su questa cosa ci
hanno rifilato il pacco all'inizio, ci stanno rifilando il pacco
adesso e ci sono dei palleggi che sono semplicemente vergognosi!
Gente abbandonata che si era costruita con i sacrifici di una vita
una casa che se la vede piano piano sgretolare o con le crepe ma
vorrei vedere voi al loro posto! Io ho visto che ci sono delle cose
che fanno paura veramente e nessuno qui interviene. La questione
dei tiranti è ormai nota, non erano nel progetto così lunghi, sono
finiti ad aggrapparsi alle fondamenta delle case e nessuno ha detto
nulla e qualcuno poveraccio dei condomini vicini per quattro soldi
è stato tacitato non sapendo che l'assestamento di quell'opera
richiede anni e che in quegli anni tutta la questione delle falde
sotterranee farà sì che anche i condomini e le case che sono lì
subiranno degli ulteriori danni. Anche lì quindi c'è stata una
malafede nel fregare non so... comunque con i quattro soldi nel
tacitare alcune persone. Io spero che facciate ancora qualche
approfondimento perché ci sono state delle mancanze. Non
condividete la responsabilità di queste cose perché se ci sono dei
responsabili all'epoca, sono stati individuati, abbiamo capito
benissimo come sono andate le cose al di là degli esiti di alcune
inchieste giudiziarie, però non rendetevi complici di una cosa che
è stata sin dall'inizio gestita come un affare di famiglia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK