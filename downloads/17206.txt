Consiglio Regionale della Valle d'Aosta - Oggetto del Consiglio n. 565 del 28 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula
Oggetto del Consiglio n. 565 del 28 aprile 1999 - Resoconto
SÉANCE DU 28 AVRIL 1999 (MATIN)
OGGETTO N. 565/XI Notizie in merito all'erogazione di contributi
ad associazioni artistiche e culturali ed iniziative per migliorare
l'offerta culturale e artistica valdostana. (Interrogazione)
Interrogazione Considerato che in Valle d'Aosta operano con
evidenti difficoltà organizzative e gestionali molte società e
imprese artistiche e culturali, le quali, attraverso strumenti
quali il teatro, la musica, la pittura e le arti letterarie
contribuiscono senz'altro ad elevare il livello qualitativo della
cultura nella nostra regione;
Preso atto del fatto che, nonostante la buona volontà dimostrata
dai membri delle suddette realtà culturali, spesso molti buoni
progetti ed iniziative non trovano modo di concretizzarsi, venendo
a mancare sia spazi per poter realizzare eventuali manifestazioni,
sia una maggiore attenzione, da parte dell'Amministrazione
pubblica, necessari per portare a termine tali progetti;
Tenuto conto del fatto che l'Amministrazione regionale finanzia
comunque ogni anno numerose associazioni culturali;
Appreso che la Giunta regionale ha approvato il programma delle
manifestazioni della Sala da gioco di Saint-Vincent, disponendo uno
stanziamento complessivo di circa sette miliardi e mezzo, nell'anno
in corso, per il rilancio delle manifestazioni e delle attività
culturali del Casinò di Saint-Vincent;
Evidenziata la necessità di adoperarsi affinché il livello della
cultura in Valle d'Aosta possa mantenersi su registri qualitativi
degni di una regione che vuol essere anche in questo campo
competitiva nell'Europa del 2000;
i sottoscritti Consiglieri regionali
Interrogano
la Giunta regionale per sapere:
1) quante e quali sono le associazioni artistiche e culturali
che negli ultimi tre anni hanno percepito dei contributi regionali
e i relativi importi suddivisi per associazione, nonché quante e
quali sono state le richieste di contributi che non sono state
evase in questi ultimi tre anni per mancanza di fondi;
2) quante e quali sono invece le imprese artistiche e di
spettacolo, distinguendo quelle aventi sede legale in Valle d'Aosta
da quelle aventi sede altrove, alle quali dal gennaio 1996 ad oggi
sono stati affidati l'organizzazione e/o la gestione di spettacoli
e manifestazioni a carattere artistico-culturale, indicando le
relative manifestazioni e i relativi singoli importi;
3) se non crede utile, considerato tra l'altro sia l'ingente
importo stanziato dalla Gestione straordinaria della Casa da Gioco
di Saint-Vincent per l'organizzazione di manifestazioni ed eventi
di prestigio, sia le numerose manifestazioni a carattere culturale
che ogni anno vengono patrocinate e/o organizzate
dall'Amministrazione regionale, verificare la possibilità di
coinvolgere maggiormente quelle imprese artistiche valdostane che
dispongono delle sinergie e delle capacità professionali in grado
di poter competere con le realtà esterne, con l'evidente
conseguente vantaggio economico e professionale per la nostra
regione;
4) se non ritiene inoltre indispensabile, per un reale
miglioramento dell'offerta culturale e artistica valdostana,
l'individuazione di una o più aree ove poter allocare spazi, oggi
come oggi assolutamente carenti, destinati a progetti e iniziative
artistiche e culturali.
F.to: Lanièce - Comé - Marguerettaz
Président La parole à l'Assesseur à l'éducation et à la culture,
Pastoret.
Pastoret (UV) Devo dire che quest'interrogazione ha posto alcuni
problemi in ordine alla quantità dei dati che venivano richiesti.
Dico anche che alcune di queste domande, Consigliere Lanièce, se mi
è consentito, potevano trovare una risposta puntuale chiedendole
direttamente agli uffici, senza che dovesse l'Assessore
esplicitarle in questa sede. In particolare poi, per quanto
concerne la prima domanda, dovrei dare una lettura di crudi dati
che occupano 8 pagine fitte, fitte.
Spero che il Consigliere Lanièce aderirà a una mia richiesta,
altrimenti la pazienza dei colleghi consiglieri sarebbe messa a ben
dura prova; quindi chiedo al Consigliere Lanièce di esentarmi da
questa lettura e di permettermi di consegnargli direttamente i
dati, cosa che consentirà di guadagnare una buona mezz'ora sui
tempi di lavoro di questo Consiglio.
Sempre per il punto 1, si fa un'analoga richiesta che concerne
l'elenco dei contributi invece non erogati e qui l'elenco è
purtroppo altrettanto lungo; si dice non erogati per mancanza di
fondi e quindi faccio subito una precisazione: non si tratta di
semplice mancanza di fondi, ma sovente di richieste non ammissibili
per mancanza di presupposti riferiti alla legge. Devo dire che
quest'elenco in questo momento non lo possiedo, quindi non lo posso
né leggere né consegnare al Consigliere Lanièce, al quale chiedo di
pazientare perché i nostri uffici mi hanno garantito che nel giro
di 10-12 giorni saranno in grado di metterlo a disposizione.
Tutto ciò premesso, per quanto riguarda la seconda domanda che
chiede quante e quali sono invece le imprese artistiche di
spettacolo alle quali sono state affidate l'organizzazione e la
gestione di spettacoli, sottolineo che anche qui sarebbe bastata
una semplice telefonata al Servizio attività culturali, per
sentirsi rispondere ciò che vado a leggere, citando testualmente la
risposta che è stata redatta dagli uffici, virgolettata
debitamente:
"L'Assessorato dell'istruzione e della cultura organizza
direttamente, tramite il Servizio attività culturali, le proprie
manifestazioni spettacolari ed espositive, disponendo di personale
che nel corso di questi anni - e gli uffici fanno ricordare
all'Assessore che la Saison Culturelle è giunta alla XIV edizione -
ha acquisito una notevole esperienza e preparazione nel
settore."
Nella programmazione delle iniziative l'Assessorato può
ovviamente avvalersi di agenzie italiane, straniere o locali, ma
questo per contattare i vari artisti che intende inserire in
tabellone. Ma non vi sono imprese artistiche e di spettacolo a cui
siano state affidate l'organizzazione e la gestione di spettacoli e
manifestazioni a carattere artistico e culturale. Per quanto
riguarda la richiesta n. 3, qui bisogna vedere come la si vede;
devo ammettere che trovo delle difficoltà a dare una risposta
perché se è vero, come ho appena detto, che è il servizio attività
culturali che organizza e gestisce direttamente le proprie
attività, non si vede come dovrebbero e/o potrebbero - sulla base
della richiesta che viene fatta - essere coinvolte le imprese
artistiche valdostane.
Mi verrebbe da fare una domanda a mia volta, Consigliere
Lanièce: coinvolte per fare che cosa? Perché, come ho già detto, la
questione della gestione non è affidata a terzi.
Rimarrebbe a questa domanda una risposta, se la domanda
sottintendesse che queste imprese dovrebbero essere coinvolte nel
senso che dovrebbero loro partecipare in prima persona nel proporre
esposizioni, manifestazioni come protagoniste, non come
realizzatrici. Ma se il senso della domanda fosse questo e se il
senso della domanda mirava ad avanzare in sintesi il reclamo di
qualche esclusione, allora qui una risposta può essere data.
In primo luogo, un'attività culturale deve avere le
caratteristiche che le consentono di essere tale, ma quando questo
requisito è soddisfatto, l'accesso a manifestazioni direttamente
organizzate o patrocinate con contributo da parte
dell'Amministrazione regionale è praticamente garantito, come già
lo dice in tutta la sua esplicitazione la richiesta che il
Consigliere Lanièce fa nella interrogazione. È evidente che
l'assenza di requisiti e la non rispondenza alle norme che regolano
l'erogazione dei contributi, come ho già detto prima, non
consentono purtroppo l'accesso ad eventuali finanziamenti. Ma
questo non è un elemento di discrezionalità; è semplicemente un
rispetto della normativa in vigore.
Nell'ultima domanda invece si chiede se si ritengono sufficienti
gli spazi. In relazione agli spazi per gli spettacoli
l'Amministrazione regionale - lo sanno tutti in questo Consiglio -
sta operando per la ristrutturazione e la trasformazione dell'ex
cinema Splendor. Non più tardi di alcune settimane fa l'Assessore
Vallet ha avuto modo di illustrare la questione dello Splendor.
L'intervento dello Splendor, terminato, consentirà di disporre
di due sale di circa 700 e 200 posti; questi spazi potranno
ovviamente essere utilizzati anche dalle imprese artistiche e di
spettacolo operanti nella regione. Devo ricordare che nel
territorio regionale sono comunque disponibili numerose sale,
gestite dagli enti locali, che seppure a volte non completamente
attrezzate tecnicamente possono essere - e sono - utilizzate per
concerti, spettacoli, conferenze e altre iniziative culturali.
Faccio un esempio, che va al di là di questo: oltre alla Saison e
alle cose che abbiamo ricordato, le stesse compagnie teatrali
valdostane nell'ambito del Printemps téatral trovano ospitalità
all'interno di strutture che l'Amministrazione regionale mette loro
a disposizione.
Ritengo che non traspaia al momento la necessità di nuove sedi
espositive; attualmente il loro numero è di 5 o 6 ad Aosta e queste
sono gestite dalla Regione. Ma, come ho già detto, ve ne sono altre
e numerose in altri comuni, e dobbiamo tenere conto non solo di
quelle esistenti, ma di tutte quelle che si stanno realizzando.
Cito un esempio per tutti: partono i lavori per Bard, avremo Bard a
disposizione, quindi l'Amministrazione ha anche il dovere di
programmarlo in modo serio; non possiamo pensare tutti i momenti di
creare delle strutture che poi diventerebbero sovrabbondanti.
Vi sono iniziative che fioriscono in diversi comuni e che nel
medio periodo daranno una dotazione molto superiore di sale per
mostre a disposizione, oltre agli auditorium che già sono
esistenti, perché sovente siamo portati a dimenticare quanto già
esiste. Faccio, e concludo, un brevissimo elenco, ma partendo da
Courmayeur dove già esiste un centro, abbiamo poi sale per queste
ragioni attrezzate a Villeneuve, a Gignod, a Quart, a Châtillon, a
Saint-Vincent, a Pont-Saint-Martin, più altre che si stanno
realizzando.
Quindi sotto questo punto di vista credo che il ragionamento
complessivo debba tenere conto delle strutture che la Regione ha e
realizza, ma anche di tutta la disponibilità che viene avanzata con
le realizzazioni da parte delle collettività locali.
Per quanto riguarda gli altri dati, come ho già detto, questi li
ho e gli altri verranno consegnati al Consigliere Lanièce.
Président La parole au Conseiller Lanièce.
Lanièce (Aut) Prendo atto della risposta dell'Assessore,
chiederò di avere i dati relativi alle prime due domande.
L'Assessore mi diceva che forse era meglio fare una richiesta
semplice agli uffici; per esperienza personale ho proprio evitato
di fare questo, anche perché poco tempo fa mi è successa una cosa
un po' strana. Avevo presentato un'interrogazione scritta sugli
immobili di proprietà dell'Amministrazione regionale: dopo i 40
giorni necessari mi è pervenuta la risposta scritta, ma al suo
interno mancavano assolutamente le risposte a 3 dei 4 requisiti
richiesti. Ho chiesto gentilmente all'Assessore competente, in
questo caso l'Assessore Agnesod, di farmi avere le altre risposte;
l'Assessore ha informato il diretto dirigente, il quale a distanza
di un mese mi ha detto: "Consigliere Lanièce, se non mi fa una
lettera, non posso inviarle niente". Pensate un po': per avere una
risposta ho aspettato quasi 4 mesi! Vista questa esperienza, ho
deciso di fare un'interrogazione orale e anche se l'Assessore dice
che non può leggere i dati almeno una parte li ho già subito.
Posso dire che ho seguito questa procedura per accelerare i
tempi, purtroppo questo è successo non per colpa dell'Assessore, ma
di un funzionario dell'Assessorato; ho solo voluto venire in
possesso al più presto di questi dati che mi serviranno per avere
il quadro della situazione e sui quali farò una riflessione, non
appena potrò leggerli.
Quest'interrogazione è nata da una riflessione che mi è stata
fatta sulla situazione delle imprese artistiche valdostane. In
effetti, la cultura e lo spettacolo che da qualche anno
caratterizzano fortemente l'immagine della nostra Valle hanno un
certo rilievo. L'ente Regione molto investe in questo ambito, le
mostre sono uno dei biglietti da visita più qualificati attraverso
i quali si presenta il prodotto Valle d'Aosta all'esterno, al
pubblico sia nazionale che internazionale.
La stessa Saison Culturelle rappresenta ormai, proprio perché è
giunta alla XIV° edizione, un investimento decisamente importante
del settore culturale valdostano; è come la fiera di S. Orso, che
coniuga tradizione, cultura, investimento turistico e storia, e che
rappresenta un altro esempio della particolare attenzione che viene
riservata alla cultura nella nostra regione. Lo stesso discorso può
essere fatto anche per gli enti locali, i quali anche se in modo un
po' disordinato, promuovono sul territorio valdostano spettacoli,
intrattenimento, cultura attraverso le proprie risorse umane e
finanziarie.
Anche grazie quindi a questa volontà da parte degli enti
pubblici di sponsorizzare e promuovere l'attività culturale,
possiamo dire che c'è stata una forte crescita in questi ultimi
anni di questo settore, che può anche essere decisivo in una
prospettiva futura per la nostra regione.
È un settore in cui gli operatori valdostani investono energie
ed acquisiscono professionalità, elementi che fino a qualche tempo
fa dovevano essere reperiti al di fuori della regione proprio
perché non c'erano nella nostra regione imprese in grado di poter
sopperire a queste esigenze. E sono proprio queste imprese che
lavorano nel settore culturale - imprese, ripeto, non associazioni
senza fine di lucro - che lamentano dei problemi legati al futuro
della loro attività. Lamentano la mancanza di spazi; l'Assessore mi
ha risposto che di spazi ce ne sono, io dico che bisogna sempre
vedere spazio per spazio, perché ci sono degli spazi che possono
essere utilizzati per conferenze, ma sicuramente non possono essere
adibiti a spettacoli canori o di altro genere.
C'è comunque una certa carenza degli spazi, e anche se si parla
dell'ex cinema Splendor, del famoso auditorium, occorre far notare
che sono diversi anni in quest'aula che il sottoscritto e altri
consiglieri chiedono informazioni sull'evolversi di questa
situazione e ogni volta ci viene detto che nel prossimo futuro
finalmente si riuscirà a portare a termine questa importante
ristrutturazione.
La stessa cosa vale anche per il Forte di Bard, del quale
sappiamo benissimo i tempi lunghi necessari prima che venga
realizzato.
Dicevo che queste società lamentano la mancanza di spazi
appositi, a seconda delle varie categorie e dei generi che vogliono
presentare, la cui presenza porterebbe sicuramente a una maggiore
possibilità di presentare - come dice l'Assessore - progetti per
poi ottenere agevolazioni e contributi, perché per presentare un
progetto bisogna anche trovare il luogo in cui poterlo esporre.
Inoltre, salvo il programma delle manifestazioni del Casinò e la
Saison Culturelle, è difficile individuare progettualità in grado
di rilanciare le società valdostane che si occupano di cultura e
spettacolo.
Ultimamente la commissione competente ha dato il suo parere,
come tutti gli anni, sull'approvazione del programma delle
manifestazioni della Casa da gioco di Saint-Vincent; anche qui si
potrebbe dire che ci sarebbe necessità forse di coinvolgere
maggiormente nel calendario delle manifestazioni del Casinò, che
riguardano soprattutto manifestazioni di prestigio di produzione
diretta o indiretta, le imprese valdostane. Anche perché puntiamo
tantissimo, attraverso ingenti spese, sui corsi di qualificazione
professionale nei vari settori, ma poi quando c'è da metterli in
pratica, dobbiamo come in questo caso rivolgerci all'esterno della
Valle per reperire imprese artistiche che siano in grado di
effettuare le varie manifestazioni che il Casinò, la Regione o i
comuni devono fare in Valle d'Aosta.
Il senso dell'interrogazione era appunto quello di fare una
riflessione, invitando l'Assessore per la parte che è di sua
competenza a cercare in un prossimo futuro di rivedere la
situazione, di coinvolgere maggiormente le imprese artistiche
valdostane, per dimostrare che esse hanno le stesse professionalità
che hanno le imprese esterne.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK