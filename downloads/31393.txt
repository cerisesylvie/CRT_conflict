Consiglio Regionale della Valle d'Aosta - Oggetto del Consiglio n. 466 del 1° aprile 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 466 del 1° aprile 2009 - Resoconto
OGGETTO N. 466/XIII - Interpellanza: "Misure per rendere più
celeri le modalità di erogazione degli assegni di sostegno alle
categorie in difficoltà economica".
Interpellanza
Ricordata la delibera della Giunta regionale n. 1266/2007
"Approvazione dell'indicatore regionale della situazione economica
di cui all'articolo 4 della L.R. 18/2001 e all'obiettivo 20 del
Piano regionale per la salute ed il benessere sociale 1006/2008"che
prescrive, tra l'altro, che gli enti erogatori possano tenere
"conto, nella disciplina delle prestazioni sociali agevolate
dirette a sostenere particolari e straordinarie situazioni di
difficoltà socioeconomica, di rilevanti variazioni della situazione
economica";
Ricordata inoltre la legge regionale 19/1994 "Norme in
materia di assistenza economica" in materia di assistenza sociale
che, pur rappresentando un importante strumento di sostegno,
presenta tempi attuativi piuttosto lunghi;
Constatato con vera preoccupazione che la crisi economica sta
colpendo duramente anche in Valle d'Aosta i ceti più deboli, ed in
particolare gli anziani, le famiglie monoreddito e i precari, e che
questo fenomeno si sta rapidamente aggravando con la concreta
possibilità che nei prossimi mesi ci si debba trovare ad una forte
estensione del fenomeno della povertà;
Ribadito che l'Amministrazione regionale debba in questo
momento difficile mostrare la massima capacità inclusiva, per
evitare che si realizzi il pericoloso scenario prospettato, con le
conseguenti sequele di disagio sociale e disperazione
umana;
la sottoscritta Consigliera regionale
Interpella
la Giunta regionale per conoscere se intenda:
1) verificare che si tenga in dovuto conto il dettato della
deliberazione n. 1266/2007, in modo che gli enti erogatori
individuino procedure rapide per consentire la presa in carico di
repentine variazioni al ribasso dei redditi famigliari;
2) predisporre nel prossimo assestamento di bilancio un
significativo aumento per il capitolo afferente alla legge 19/1994,
in modo da poter dare soddisfazione e in tempi solleciti a tutte le
richieste che potranno emergere nei prossimi mesi e a tutte le
realtà che potranno essere individuate dal Consiglio Valle come
realtà a rischio economico-sociale come gli invalidi;
3) valutare opportune modifiche delle prassi amministrative
in modo da ridurre drasticamente i tempi di erogazione degli
assegni di sostegno regionali e di ogni altra prestazione della
Regione o di enti da essa dipendenti;
4) studiare, in concorso con le parti sociali, nuove e più
efficienti modalità di sostegno sociale, in particolare rivolto ai
pensionati, agli invalidi e agli espulsi dal mondo del lavoro a
causa della crisi economica.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie, Presidente. È sotto gli occhi di
tutti la crisi economica mondiale che da molti mesi imperversa
anche nella nostra Regione. Non sarà una crisi di breve periodo e
che sta già producendo pesanti effetti sul reddito delle famiglie
valdostane. In particolare sono colpite le fasce sociali più
deboli, penso agli anziani, ai pensionati con un solo reddito, ai
giovani con il lavoro a tempo determinato o ai precari, ai
cassaintegrati, insomma alle tante persone che già in difficoltà
trovano oggi ancora più complesso riuscire ad arrivare alla fine
del mese; ma penso anche ai lavoratori a reddito lievemente più
elevato, che fino a qualche tempo fa riuscivano ad avere un livello
di qualità di vita accettabile, mentre adesso si trovano ai margini
della povertà. Occorre prendere delle iniziative concrete e il PD,
con questa interpellanza, vuole mettere in evidenza quattro
provvedimenti che potrebbero dare un aiuto concreto nel breve
termine a tutte queste persone.
In particolare chiediamo alla Giunta regionale se condivide con
noi la necessità di dare attuazione alla deliberazione di Giunta n.
1266/2007, là dove prevede che gli enti erogatori di prestazioni
soggetti all'Indicatore Regionale della Situazione Economica,
possono tener conto di straordinarie situazioni di difficoltà
socio-economiche o di variazione della situazione economica e
quindi possono intervenire anche a favore delle famiglie, che pur
avendo avuto in passato un IRSE relativamente alto, si trovano oggi
con un reddito notevolmente e rapidamente ridotto.
Un secondo elemento su cui chiediamo che la Giunta esprima le
proprie intenzioni è quello relativo all'aumento dei fondi a
disposizione della legge n. 19/1994, perché siamo convinti che nei
prossimi mesi aumenteranno quantitativamente e qualitativamente le
richieste e perché crediamo che occorre pianificare interventi
ordinari nei confronti di quelle situazioni che non hanno oggettive
possibilità di miglioramento nel breve periodo. Mi riferisco in
particolare agli ultrasessantacinquenni e agli invalidi con oltre
il 46% di invalidità che, come si sa, sono due categorie che hanno
estrema difficoltà a trovare un'attività retribuita che consenta
loro di uscire dall'emergenza sociale.
Riteniamo indispensabili altri due elementi da attuare nel breve
periodo, utili a far uscire dalla crisi molti nuclei familiari
valdostani. Il primo è quello di una valutazione della prassi
amministrativa, in modo da ridurre drasticamente i tempi di
erogazione degli assegni di sostegno regionale e di ogni altra
prestazione sociale dell'Amministrazione regionale o degli enti da
essa dipendenti, perché mai come in questo periodo è vero che il
tempo è denaro, e ciò a maggior ragione per chi è in estrema
difficoltà e attende il sostegno dalla pubblica amministrazione. Un
ultimo elemento per noi importante è quello di aprire un tavolo di
confronto con le parti sociali, per una revisione della
legislazione in materia di sostegno sociale, al fine di individuare
dei meccanismi utili per la realizzazione di interventi in
situazioni straordinarie come quella odierna, a favore dei
pensionati, degli invalidi e degli espulsi dal mondo del lavoro,
alla stregua di quanto esiste in molti altri paesi europei che
prevedono il cosiddetto "salario di cittadinanza", cioè la garanzia
di un reddito mensile di 6-700 euro che tuteli un minimo di livello
di sussistenza.
Credo che siamo di fronte alla necessità di dare queste
indicazioni o altre similari, perché il sostegno sociale in questa
regione si mantenga di buon livello anche in questa situazione di
crisi, perché sentiamo tutti la necessità di garantire piena
dignità a tutte le Valdostane e a tutti i Valdostani.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente. Ricordo come
l'interpellanza della collega Fontana abbia riportato
all'attenzione tematiche che abbiamo avuto modo di sviscerare in
sede di V Commissione, e faccio una parentesi riallacciandomi a
quello che diceva il Presidente Cerise prima: in 9 mesi sono stato
audito 12 volte, quindi il lavoro e la collaborazione mi sembra che
sia proficua e stiamo procedendo, secondo me, in modo corretto.
Per quanto riguarda la prima domanda, credo che
nell'applicazione della legge n. 19 sia stata considerata la
necessità di rispondere con urgenza a situazioni particolarmente
gravi. Già nella deliberazione regionale n. 25/2005 si stabilisce
con procedura specifica trattamenti delle urgenze in campo di
richiesta di provvidenze: si prevede, infatti, che, qualora
l'urgenza sia tale da non consentire l'attesa dell'esame della
Commissione preposta che si riunisce settimanalmente, il Dirigente
competente del Servizio famiglie e politiche giovanili può disporre
l'erogazione di un contributo idoneo per far fronte alle esigenze
immediate. In tali casi anche la liquidazione del contributo
avviene con modalità diverse da quelle ordinarie, che prevedono
passaggi fra i diversi livelli di competenza: Servizio competente,
Ufficio ragioneria e Assessorato, Assessorato bilancio e finanze,
prevedendo una liquidazione effettuata direttamente dagli uffici
del Servizio famiglia e politiche giovanili che riducono al
massimo, ad una settimana, i tempi di riscossione dei contributi
urgenti da parte dei cittadini. In casi eccezionali in cui anche
l'attesa di una settimana risulta non congrua ai bisogni, i servizi
competenti mettono in atto progetti concordati con soggetti del
privato sociale e del volontariato (come la Caritas), che
anticipano questi contributi, permettendo di erogare anticipazioni
anche in giornata con impegno di servizi della restituzione della
somma anticipata.
La ricerca e l'applicazione di strategie più flessibili per
rispondere rapidamente ai bisogni richiede un grande impegno degli
uffici competenti, sia per applicare, all'interno di carichi di
lavoro già elevati, nuove procedure, sia per costruire progetti in
sinergia con altri attori del territorio. Come sapete, in questo
periodo abbiamo tutte le erogazioni del
bonus
riscaldamento
e, come avete potuto vedere sull'articolo di oggi, sono già oltre
500, le richieste.
Per quanto riguarda l'aumento del capitolo afferente la legge n.
19, nel bilancio, rispetto a questo punto pare utile sottolineare
che nel corso degli anni l'attivazione delle varie leggi regionali
sull'assistenza economica non si sono mai evidenziate problematiche
legate ad insufficienza di risorse nei fondi assegnati annualmente
per rispondere ai bisogni degli utenti. In particolare si
sottolinea come nel corso degli ultimi anni, in relazione al
crescere delle situazioni di precarietà economica, si sia spesso
fatto ricorso - in corso di assestamento di bilancio - a potenziali
capitoli preposti al sostegno a nuclei in difficoltà. Ciò è
possibile proprio in riferimento al Fondo regionale delle politiche
sociali, istituito con legge n. 18/2001 allocare le risorse in
corso d'anno a seconda dell'andamento delle richieste. Si precisa
inoltre che per quanto riguarda l'applicazione della legge n.
19/1994 viene determinato annualmente l'ammontare delle risorse
necessarie, utilizzando anche l'andamento della spesa degli anni
precedenti e prevedendo in tempi brevi, attraverso atti
amministrativi in corso d'anno eventuali integrazioni di fondi e
negli ultimi anni il fondo a disposizione è sempre aumentato.
Per quanto riguarda la prassi amministrativa in modo da ridurre
drasticamente i tempi di erogazione, si sottolinea il fatto che
negli ultimi anni, proprio in relazione al crescere delle
situazioni di grave disagio, l'Assessorato abbia messo in atto
strategie finalizzate a garantire risposte più celeri, in
particolare in situazioni di emergenza, come dicevo prima. Nel
corso del 2006 sono state valutate con procedura d'urgenza 84
domande; nel 2007, 146 e, nel 2008, 251: questo fa capire come la
richiesta sia aumentata, con evidente crescita esponenziale del
300%. In aggiunta si fa rilevare che nel corso del 2008, per
accelerare anche i tempi di erogazione dei contributi urgenti, si è
adottata una modalità di liquidazione effettuata direttamente dagli
uffici; anche la procedura introdotta a livello regionale e
relativa alla liquidazione informatica ha contribuito a ridurre in
generale i tempi di liquidazione.
Per quanto riguarda il quarto punto, "studiare, in concorso con
le parte sociali, nuove e più efficienti modalità di sostegno
sociale, in particolare rivolto ai pensionati, agli invalidi e agli
espulsi dal mondo del lavoro a causa della crisi economica", si
ritiene importante sottolineare che alcune di queste categorie di
utenza sono già state maggiormente tutelate in quanto titolari di
assegni e contributi che vengono regolarmente erogati mensilmente.
Questi ultimi consentono di garantire loro una, seppur minima,
entrata economica certa. Rispetto agli utenti
ultrasessantacinquenni, ad esempio, viene garantita in base alla
deliberazione n. 392/2008, un'integrazione al minimo vitale per
tutto l'anno, a decorrere dalla data di presentazione della
domanda, proprio nell'ottica di riconoscere a persone non più nelle
condizioni di produrre autonomamente reddito di lavoro, per tutto
l'anno un'entrata integrativa. Tale intervento è garantito anche
se, nel nucleo dell'anziano sono presenti componenti adulti inabili
al lavoro, in base alla legge regionale n. 18/1971.
Per quanto riguarda gli interventi che stiamo predisponendo e
quelli già adottati da parte dell'Assessorato, proprio per venire
incontro a queste nuove difficoltà di cui tutti siamo a conoscenza,
porrei l'attenzione al sostegno sociale alle famiglie: oltre a
provvedimenti collegati alla legge regionale n. 1/2009 ci sono
ulteriori provvedimenti che sono più settoriali, ma che vanno a
dare un importante contributo a settori specifici, quali la
rivalutazione degli assegni a favore dei nefropatici e dei
trapiantati, l'apertura di tutta una serie di trapianti oltre a
quello del rene, riducendo le quote a carico degli utenti disabili
e delle loro famiglie per il pagamento delle rette per le strutture
residenziali. Questo ha permesso di supportare al pagamento di
queste rette che si era rivelato oneroso per certi nuclei
familiari. È in fase di presentazione il disegno di legge sul
microcredito, disponiamo già una bozza di legge e stiamo valutando
prima di portarlo all'attenzione degli organi e del Consiglio.
Come comunicato in V Commissione, si sta procedendo alla
revisione di tutta la normativa in materia di assistenza economica.
Ricordo, in relazione alla soglia del minimo vitale, che è stato
abbassato da 50 a 10 € il limite oltre al quale non erogare più la
differenza di contribuzione del minimo vitale: questo permette un
contributo minimo che può arrivare a 600-650 € a determinate fasce
deboli. Pare evidente, come è avvenuto in passato e ultimamente
rispetto alle misure regionali della legge n. 1/2009, che sarà
sempre prevista la concertazione con le parti sociali che hanno
dimostrato, negli ultimi confronti rispetto alle misure anticrisi,
una partecipazione e una condivisione attiva responsabile.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per tutte le
risposte puntuali che mi ha dato. Questo non è né un rimprovero, né
una critica al lavoro che sta facendo l'assessorato e che anche noi
- che siamo nelle Commissioni - stiamo seguendo, giustamente ha
riferito del lavoro che si sta facendo sull'IRSE e su tutto il
resto. La mia era una preoccupazione suscitata da un articolo de La
Stampa di giovedì 19 marzo: "Furti fra gli scaffali, è allarme:
aumentano gli anziani che rubano cibo". Era una preoccupazione per
questo momento di crisi che stanno attraversando quelle persone che
non sono seguite dai servizi sociali.
Mi veniva in mente di dire... perché ho contattato diverse
persone che sono venute a chiederci aiuto per come potevano fare...
io ho detto loro che i servizi sociali danno un grande servizio e
di rivolgersi all'assistente sociale, qualcuno lo ha fatto però mi
ha richiamato lamentandosi dei tempi per avere questo contributo,
cioè se ne parla verso giugno-luglio. Penso anche al pacchetto
anticrisi che abbiamo fatto, abbiamo fatto tantissime cose, ne do
merito a questo Governo e a questo Consiglio per la buona volontà
che ha messo per andare incontro a questa crisi, ma queste persone
si vergognano, nel senso di farsi seguire da un assistente sociale
e pensavo a uno sportello come hanno fatto quelli della casa, di
pronto intervento, magari con un numero verde, al quale la persona
possa telefonare e portare un'autocertificazione perché c'è anche
il problema dell'IRSE. È quello che stiamo discutendo sui tavoli di
lavoro, perché se andiamo a vedere i redditi dell'anno precedente
la gente non ne ha diritto, magari sono tutte persone che da
gennaio in avanti... chi ha perso il lavoro, chi si trova in
difficoltà... pertanto vedere se era possibile... per carità, non
voglio dire che bisogna dare a tutti senza controllare... con
un'autocertificazione, però... di riuscire a dare tempestivamente,
ma non dico per le bollette e le altre cose, perché lì i servizi
sociali sono attenti e do merito all'assessorato perché siamo
all'avanguardia, le conosco molto bene le cose che diceva
l'Assessore ed è vero. Fra l'altro quello che chiedo all'Assessore
è che si dovrebbe fare una maggiore pubblicità, perché i servizi
sono tanti e di qualità.
Io parlavo proprio per questo momento di crisi, visto che stiamo
affrontando questo, per riuscire a dare quel servizio a questi
cittadini che si vergognano della situazione in cui si ritrovano.
Era solo per questo motivo, questo era l'obiettivo
dell'interpellanza. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK