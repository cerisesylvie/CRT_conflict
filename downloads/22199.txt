Consiglio Regionale della Valle d'Aosta - Oggetto del Consiglio n. 1853 del 22 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1853 del 22 marzo 2006 - Resoconto
OGGETTO N. 1853/XII - Disegno di legge: "Disposizioni in materia
di tutela dall'inquinamento acustico".
Presidente - Riprendiamo i lavori con la discussione del disegno
di legge n. 106, siamo all'articolo 5.
Pongo in votazione l'articolo 5:
Consiglieri presenti, votanti e favorevoli: 27
Il Consiglio approva all'unanimità.
Presidente - All'articolo 6 vi è l'emendamento n. 6 del gruppo
"Arcobaleno", di cui do lettura:
Emendamento
Dopo il comma 1 dell'articolo 6 è inserito il
seguente:
"1bis. Le imprese che hanno in corso la procedura per la
registrazione, ai sensi del Regolamento CEE n. 1836/93 del
Consiglio del 29 giugno 1993 sull'adesione volontaria delle imprese
del settore industriale a un sistema comunitario di ecogestione e
audit (EMAS), ovvero abbiano in corso la procedura per l?adozione
dello strumento di certificazione ambientale ISO 14001, provvedono
alle verifiche di cui al comma 1 nell'ambito della medesima
procedura. Qualora le procedure si concludano con esito negativo,
le imprese si adeguano ai limiti fissati dalla suddivisione in
classi del territorio comunale nei termini previsti dalla presente
legge.".
La parola al Consigliere Venturella.
Venturella (Arc-VA) - L'emendamento n. 6 è un emendamento di
tipo aggiuntivo, cioè chiede di aggiungere, dopo il comma 1, un
ulteriore comma 1 bis.
Questo emendamento viene presentato, in definitiva, per
agevolare nella predisposizione dei piani di risanamento acustico
le imprese, quindi è un'agevolazione che va verso quelle imprese
che volontariamente si sottopongono a 2 tipi di procedure: la
prima, per la registrazione del sistema chiamato "EMAS", che è un
sistema comunitario di ecogestione e audit; la seconda, la
certificazione ambientale "ISO 14001". In definitiva, il concetto è
questo: se vi sono già delle imprese che stanno attuando una
procedura che prevede la registrazione "EMAS" o la certificazione
ambientale "ISO 14001", chiediamo che la documentazione sia la
stessa, che non debbano, nella sostanza, produrre 2 volte la stessa
documentazione.
Io sapevo già di alcune controdeduzioni a questo emendamento,
perché si dice - e questo lo ammetto - che ad esempio nella
certificazione "ISO 14001" non vi è la frase per cui l'impresa deve
essere conforme alle leggi e ai regolamenti ambientali; però il
"SINCERT", che è il Sistema nazionale per l'accreditamento degli
organismi di certificazione e ispezione, in definitiva quello che
rilascia l'autorizzazione agli enti di certificazione, ha fatto un
Regolamento che si chiama "Regolamento tecnico TZ9", il quale
obbliga gli enti di certificazione a rilasciare la certificazione
ambientale se e solo se le aziende rispettano alla lettera le
prescrizioni normative cogenti. Quindi questo sistema nazionale per
l'accreditamento, acronimo "SINCERT", è una garanzia ulteriore che
la certificazione "ISO 14001" va nella direzione imposta dalla
legge.
Credo che la sua giusta osservazione:
"ma guardi che l'ISO
14001 non prevede..."
, sia superata dal fatto che questi enti
di certificazione lo fanno, e lo fanno in maniera seria. Invece
l'"EMAS" nell'allegato 1 B, di questa certificazione dice che per
ottenere la registrazione "EMAS" vi è un punto fondamentale, la
conformità giuridica, per cui le aziende che, pagando di tasca
loro, vogliono registrarsi "EMAS" o vogliono certificarsi "ISO
14001", sicuramente devono essere conformi alle prescrizioni
normative, agli obblighi normativi e a tutto quanto viene in
definitiva dato come prescrizione normativa.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Non siamo d'accordo ad accettare questo
emendamento, perché le certificazioni volontarie, sebbene previste
dalla CE, attestano l'esistenza di un sistema di gestione
ambientale conforme ai requisiti di norme peraltro volontarie.
Circa la questione del "SINCERT", faccio notare che non tutte
sono certificate "SINCERT", quindi anche qui ci può essere
un'evasione. In questi sistemi si verifica effettivamente il
rispetto della legislazione vigente in campo ambientale, ma non
abbiamo la certezza che siano rispondenti - proprio per quello che
dicevo adesso - alla nostra normativa.
L'incertezza, poi, riguardo ai metodi utilizzati che
corrispondono a quelli previsti dalla nostra legge, vale a dire il
fatto di prevedere che le verifiche avvengano nell'ambito della
procedura volontaria, può significare che adoperino una procedura
diversa da quella prevista dalla nostra legge, e poi dal non
superamento dei limiti previsti dalla stessa legislazione
ambientale. D'altra parte bisogna tener conto che, fatta la
verifica, non è che abbiamo l'obbligo di comunicare all'impresa gli
esiti, nel senso che solo se c'è un superamento, viene imposto
all'impresa di doversi adeguare, altrimenti tutto quello che
avviene all'interno va ad accrescere il sistema ambientale.
Un'ultima annotazione: è vero che le imprese per la
certificazione pagano, ma prendono anche i contributi...
(interruzione del Consigliere Venturella, fuori
microfono)
... è un sovrappiù, ma non è che si sostituisce.
Presidente - Pongo in votazione l'emendamento n. 6 del gruppo
"Arcobaleno":
Consiglieri presenti: 26
Votanti: 11
Favorevoli: 3
Contrari: 8
Astenuti: 15 (Borre, Caveri, Cesal, Fey, Fiou, Frassy, Lattanzi,
Lavoyer, Maquignaz, Praduroux, Salzone, Sandri, Stacchetti,
Vicquéry, Viérin Adriana)
Il Consiglio non approva.
Presidente - Pongo in votazione l'articolo 6:
Consiglieri presenti: 26
Votanti e favorevoli: 23
Astenuti: 3 (Bortot, Squarzino Secondina, Venturella)
Il Consiglio approva.
Presidente - Pongo in votazione l'articolo 7:
Consiglieri presenti, votanti e favorevoli: 27
Il Consiglio approva all'unanimità.
Presidente - All'articolo 8 vi sono gli emendamenti nn. 7 e 8
del gruppo "Arcobaleno" e l'emendamento n. 1 del gruppo "Stella
Alpina", di cui do rispettivamente lettura:
Emendamento
Al comma 3 dell'articolo 8, dopo le parole "definisce i
criteri" sono aggiunte le parole "e le modalità
semplificate".
Emendamento
Dopo il comma 3 dell'articolo 8 è inserito il
seguente:
"3bis. Per la trasformazione e l'ampliamento delle imprese
dotate di un sistema di gestione ambientale EMAS o ISO 14001, la
relazione di cui al comma 2 è quella prevista dal proprio sistema
di gestione ambientale qualora questa contenga gli elementi
previsti nei criteri fissati dalla Giunta regionale.".
Emendamento
Al comma 5 dell'articolo 8, dopo le parole "abilitativo
edilizio" e prima delle parole "abilitazione all'utilizzo"
aggiungere "la relazione di previsione impatto acustico deve essere
prodotta prima del suo rilascio, mentre nei casi di".
La parola al Consigliere Venturella.
Venturella (Arc-VA) - L'emendamento n. 7 è in linea ed è il
conseguente naturale dell'emendamento n. 6; è, in definitiva, un
ulteriore allargamento al fatto che la Giunta regionale definisce i
criteri, ma ne definisce anche le modalità semplificate; era per
dare spazio a ciò che prima avevo riferito in caso di adesione
volontaria sia alla certificazione che alla registrazione, quindi è
in linea con quanto avevo proposto nell'emendamento precedente.
Presidente - La parola al Consigliere Stacchetti.
Stacchetti (SA) - Solo per far notare che questa relazione di
previsione di impatto acustico, come il progetto del cemento
armato, come la perizia geologica, come tanti altri progetti, viene
depositata non per essere approvata o esaminata, ma solo per
l'ufficialità; quindi, far presentare contestualmente alla domanda
dell'esame del progetto vuol dire far buttare via dei soldi ai
cittadini...perché questo? Perché se gli esaminandi chiedono delle
modifiche al progetto oppure il progetto viene approvato "a
condizione che", vuol dire far rifare la relazione dell'impatto:
ecco perché si chiede che la relazione venga prodotta prima del
rilascio del documento edilizio.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Per dire che siamo d'accordo con l'emendamento n.
7 proposto dal gruppo "Arcobaleno" e con l'emendamento n. 1
proposto dal gruppo "Stella Alpina", perché in effetti risultano
essere tutti e 2 migliorativi rispetto al testo.
Presidente - Pongo in votazione l'emendamento n. 7 del gruppo
"Arcobaleno":
Consiglieri presenti, votanti e favorevoli: 27
Il Consiglio approva all'unanimità.
Presidente - La parola al Consigliere Venturella
sull'emendamento n. 8.
Venturella (Arc-VA) - Questo emendamento è la conseguenza
"elevata al quadrato" degli emendamenti nn. 6 e 7, perché parla
anche qui di registrazione "EMAS" e di certificazione "ISO 14001",
ma con un'aggiunta che potrebbe essere una garanzia per le
prevedibili osservazioni dell'Assessore Cerise.
Crediamo che, se la relazione di cui al comma 2 prevista dal
sistema di gestione ambientale, qualora contenga gli elementi e i
criteri fissati dalla Giunta... possa essere presentata e quindi
valere doppio... proprio perché è tutto in linea, sia la relazione
di previsione di impatto acustico stabilita con i criteri della
Giunta, sia la relazione di previsione di impatto acustico
stabilita dal sistema di gestione ambientale... questo per non far
fare alle imprese doppio lavoro.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Questo emendamento non può essere accolto a nostro
giudizio, perché i sistemi di gestione ambientale non prevedono
alcuna relazione di impatto ambientale. Se viene già fatto perché è
nell'ambito di una determinata procedura, vuol dire che sarà "ad
abundantiam" e la relazione per i soggetti certificati sarà di più
facile redazione, ma non può sostituire un adempimento di una legge
che prevede un suo percorso.
Presidente - Pongo in votazione l'emendamento n. 8 del gruppo
"Arcobaleno":
Consiglieri presenti: 26
Votanti: 10
Favorevoli: 3
Contrari: 7
Astenuti: 16 (Borre, Cesal, Ferraris, Fey, Fiou, Frassy,
Lattanzi, Lavoyer, Maquignaz, Praduroux, Rini, Salzone, Sandri,
Stacchetti, Tibaldi, Vicquéry)
Il Consiglio non approva.
Presidente - Pongo in votazione l'emendamento n. 1 del gruppo
"Stella Alpina":
Consiglieri presenti: 26
Votanti e favorevoli: 25
Astenuti: 1 (Sandri)
Il Consiglio approva.
Presidente - Pongo in votazione l'articolo 8 nel testo così
emendato:
Articolo 8
(Previsione in materia di impatto acustico)
1. Per impatto acustico, si intendono gli effetti sonori
prodotti o indotti in una determinata porzione di territorio
dall'insediamento di infrastrutture, opere, impianti, attività o
manifestazioni che utilizzano sorgenti sonore e producono emissioni
di rumore in ambiente esterno, all'interno di abitazioni e edifici
circostanti, ovvero inducono con la loro presenza variazioni nella
rumorosità ambientale prodotta da altre sorgenti.
2. La relazione di previsione di impatto acustico, richiesta
dai Comuni, deve essere predisposta:
a) dai soggetti interessati alla realizzazione delle opere o
degli insediamenti di cui all'articolo 8, commi 2 e 4, della l.
447/1995;
b) in tutti i casi in cui il Comune lo ritenga necessario per
il raggiungimento delle finalità della presente legge.
3. Entro novanta giorni dalla data di entrata in vigore della
presente legge, la Giunta regionale, con propria deliberazione,
definisce i criteri e le modalità semplificate per la
predisposizione della relazione di previsione di impatto acustico
di cui al comma 2.
4. Nel caso in cui l'opera o l'insediamento di prevista
realizzazione siano soggetti a procedura di valutazione di impatto
ambientale, la relazione di previsione di impatto acustico è
allegata e costituisce parte integrante della documentazione
soggetta a valutazione di impatto ambientale, secondo le modalità
stabilite dalla normativa vigente.
5. Nel caso in cui le opere o gli insediamenti di prevista
realizzazione siano soggetti a titolo abilitativo edilizio, la
relazione di previsione impatto acustico deve essere prodotta prima
del suo rilascio, mentre nei casi di abilitazione all'utilizzo
delle strutture, licenza o autorizzazione all'esercizio
dell'attività, la relazione di previsione di impatto acustico deve
essere allegata alla relativa domanda.
6. La relazione di previsione di impatto acustico deve
contenere anche la descrizione delle caratteristiche acustiche
passive degli edifici e degli impianti, con l'indicazione
dettagliata dei materiali e delle tecnologie utilizzati per
contenere l'emissione di rumore verso l'esterno e verso le
abitazioni e gli edifici circostanti.
7. La documentazione di impatto acustico di cui al comma 6,
qualora i livelli di rumore previsto superino i valori di emissione
definiti dal d.p.c.m. 14 novembre 1997, ai sensi dell'articolo 3,
comma 1, lettera a), della l. 447/1995, deve espressamente
contenere l'indicazione delle misure previste per ridurre o
eliminare le emissioni sonore causate dall'attività o dagli
impianti.
8. Il rilascio delle autorizzazioni, delle licenze o degli
assensi comunque denominati di cui al comma 5 è subordinato al
parere favorevole dell'ARPA, richiesto dall'ente competente al
rilascio, in merito alla conformità della relazione di previsione
di impatto acustico ai criteri stabiliti dalla Giunta regionale ai
sensi del comma 3 e alla compatibilità della stessa con i valori
limite stabiliti dalla normativa statale vigente.
9. I soggetti gestori o detentori delle opere e degli
insediamenti devono adeguarsi ai valori limite previsti dalla
normativa statale vigente, qualora la valutazione dei valori di
rumorosità ambientale, rilevati ad opera od insediamento
realizzati, ne evidenzi il superamento.
Consiglieri presenti, votanti e favorevoli: 26
Il Consiglio approva all'unanimità.
Presidente - Pongo in votazione l'articolo 9:
Consiglieri presenti, votanti e favorevoli: 26
Il Consiglio approva all'unanimità.
Presidente - All'articolo 10 vi è l'emendamento n. 9 del gruppo
del gruppo "Arcobaleno", di cui do lettura:
Emendamento
Al comma 2 dell'articolo 10, dopo le parole "alla
presentazione" sono aggiunte le parole ", da parte del
progettista,".
La parola al Consigliere Venturella.
Venturella (Arc-VA) - Velocemente, perché crediamo che al comma
2 dell'articolo 10, là dove si dice:
"il rilascio del titolo
abilitativo edilizio subordinato alla presentazione",
sia
migliorativo, di più facile comprensione indicare chi deve
presentare, aggiungendo quindi le parole:
"da parte del
progettista"
.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Per certi versi è un emendamento che mi vede
agnostico, nel senso che lo ritengo del tutto superfluo; poi c'è
un'altra cosa da dire: al limite poteva essere interessante il
fatto che si facessero fare delle relazioni da parte di tecnici
specializzati, è perfino limitativo mettere solo quello... comunque
possiamo anche votarlo.
Presidente - La parola al Consigliere Stacchetti.
Stacchetti (SA) - Come ho già avuto modo di dire al collega
Venturella, non sono d'accordo, perché non è il progettista che
deve pensare alla presentazione di questo documento, ma è il
committente. Non voglio dire questo per difendermi, ma per me è
così.
Squarzino (fuori microfono) - ... avevi detto di sì...
Caveri (fuori microfono) - ... ha detto di sì, non può mica
ritrattare...
Stacchetti (fuori microfono) - ... ma non ha senso, non si
può...
Presidente - Pongo in votazione l'emendamento n. 9 del gruppo
"Arcobaleno":
Consiglieri presenti: 26
Votanti: 11
Favorevoli: 6
Contrari: 5
Astenuti: 15 (Borre, Cesal, Ferraris, Fiou, Fosson, Frassy,
Isabellon, Lattanzi, Lavoyer, Maquignaz, Marguerettaz, Praduroux,
Salzone, Tibaldi, Vicquéry)
Il Consiglio non approva.
Presidente - Pongo in votazione l'articolo 10:
Consiglieri presenti, votanti e favorevoli: 26
Il Consiglio approva all'unanimità.
Presidente - All'articolo 11 vi sono gli emendamenti nn. 10,
10bis, 11 e 12 del gruppo del gruppo "Arcobaleno", di cui do
lettura:
Emendamento
Il comma 5 dell'articolo 11 è soppresso.
Emendamento
Al comma 5 dell'articolo 11 sono aggiunte, in fine, le parole
", garantendo comunque il riposo notturno a tutela dei ritmi
biologici e in ossequio al principio di minimizzazione del
disturbo.".
Emendamento
Dopo il comma 5 dell'articolo 11 è aggiunto il
seguente:
"5bis. Le attività agricole a carattere temporaneo e
stagionale svolte con macchinari mobili che rispettano le norme
tecniche di omologazione di prodotto si intendono in ogni caso
autorizzate ai sensi della presente legge.".
Emendamento
Dopo il comma 5bis dell'articolo 11, introdotto
dall'emendamento n. 11, è aggiunto il seguente:
"5ter. Per le attività all'aperto di igiene del suolo,
spazzamento, raccolta e compattamento dei rifiuti solidi urbani,
nonché per la manutenzione di aree verdi pubbliche e private, i
Comuni possono stabilire deroghe ai valori limite indicati
all'articolo 2, comma 1, della L. 447/1995, fissando orari e
modalità di esecuzione di tali attività. Le deroghe non sono
comunque applicabili a impianti installati
permanentemente.".
La parola al Consigliere Venturella.
Venturella (Arc-VA) - Noi crediamo che l'articolo 11, così come
formulato, fino al comma 4 sia un buon articolo. Il comma 5 però
inficia tutto l'articolato precedente, perché in questo comma,
nonostante tutte le prescrizioni che si sono normate e scritte sui
commi 1, 2, 3 e 4, ad un certo punto, con un colpo di bacchetta
magica, i Comuni possono derogare tutto e il contrario di tutto...
perché? Perché nel comma 5 esistono degli aggettivi che sono di
difficile interpretazione: di fronte ad una qualsiasi
"particolare attività"
... ma chi può stabilire quale sia la
"particolare attività"? Di fronte alla
"natura
occasionale"
... ma chi può quantificare cosa voglia dire
"natura occasionale"? O chi può stabilire cosa voglia dire
"durata limitata"
delle attività"? La durata limitata per
qualcuno può voler dire il millesimo di secondo, può voler dire 3
giorni o 3 settimane... qual è il termine di riferimento?... L'ora,
il giorno, il mese, l'anno, l'era geologica?... Non si sa! Crediamo
che questo comma sia in contraddizione con ciò che è stato ben
normato nei commi precedenti.
Se l'emendamento n. 10 non dovesse passare, abbiamo un
emendamento 10bis in subordine, nel quale almeno sia rispettato,
sempre nel comma 5, il riposo notturno, la tutela dei ritmi
biologici e il principio di minimizzazione del disturbo, anche se
questo risulta difficilmente quantificabile comunque è un principio
di corretta gestione.
Passo agli emendamenti n. 11 e n. 12, che riguardano l'aggiunta,
al comma 5, di ulteriori 2 commi, proprio per specificare meglio il
riferimento all'introduzione dell'Assessore Cerise, che parlava
della petizione di alcuni abitanti rispetto "al canto del gallo";
noi aggiungiamo: non solo all'attività agricola a carattere
temporaneo, ma anche all'attività all'aperto di igiene del suolo e
spazzamento. Crediamo che all'interno delle deroghe dell'articolo
11 sia necessario, nella nostra realtà, stabilirne alcune deroghe,
come hanno fatto già diverse Regioni, vi faccio l'esempio: vi sono
4 Regioni che hanno già normato in maniera precisa per evitare
petizioni e proteste da parte di alcuni abitanti; in alcuni casi
queste sono derogate "ex lege".
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Vorrei dirle, collega Venturella, un po'
simpaticamente, che se metto assieme i suoi emendamenti e li leggo
in una sorta di sequenza, viene fuori che sono in contraddizione
uno con l'altro! Ho parlato di "gallo"... lei mi faceva riferimento
alle attività di carattere stagionale svolte con macchinari mobili,
che rispettano le norme tecniche di omologazione... se metto
assieme le 2 cose, finisce che abbiamo "il gallo omologato"! Il
discorso è questo. Il rispetto del principio di minimizzazione del
disturbo sta alla base del principio stesso ispiratore di questa
legge, d'altra parte il fatto che si adegui ad una norma, ribadirlo
significherebbe dire che fin qui la legge non ha avuto un
segnale.
Le attività agricole a carattere temporaneo e stagionale svolte
con macchinari mobili che rispettano le norme tecniche di
omologazione: ma noi lo abbiamo già detto prima che è evidente che
tutto quello che è connaturato con l'esigenza della montagna o di
tutta una serie di altre attività, va di per sé considerato come
ammissibile, quindi nemmeno sarà oggetto di deroga, sarà parte
integrante delle deliberazioni attuative, perché mi sembra sia più
che evidente. Bisogna che facciamo anche dei ragionamenti; c'è il
rischio di fare o delle generalizzazioni oppure addirittura di
andare a fare delle specificazioni che, qualora un domani dovessimo
andare a modificare qualcosa, dobbiamo andare a modificare la
legge! Si tenga conto che le deliberazioni attuative vengono fatte
in accordo con gli enti locali e anche con la partecipazione dei
soggetti aventi causa. È chiaro che in un Comune rurale ci sarà
un'attenzione per questo tipo di problematica, mentre ad un Comune
che problemi rurali non ne ha, ma ha problemi di far girare le
macchine alle 5 del mattino, si daranno dei regolamenti per i quali
intanto le macchine siano insonorizzate e poi perché la cosa
avvenga nei limiti del compatibile.
Propongo pertanto di non accettare questi emendamenti per questi
motivi.
Presidente - Pongo in votazione l'emendamento n. 10 del gruppo
"Arcobaleno":
Consiglieri presenti: 23
Votanti: 16
Favorevoli: 3
Contrari: 13
Astenuti: 7 (Borre, Ferraris, Fiou, Frassy, Salzone, Tibaldi,
Vicquéry)
Il Consiglio non approva.
Presidente - Pongo in votazione l'emendamento n. 10 bis del
gruppo "Arcobaleno":
Consiglieri presenti: 24
Votanti: 18
Favorevoli: 4
Contrari: 14
Astenuti: 6 (Borre, Ferraris, Fiou, Frassy, Salzone,
Tibaldi)
Il Consiglio non approva.
Presidente - La parola al Consigliere Venturella.
Venturella (Arc-VA) - Naturalmente, in ossequio a una certa
logicità della presentazione, l'emendamento 10bis è strettamente
collegato agli emendamenti 11 e 12, perché così l'articolo veniva
normato in maniera più specifica. Il nostro gruppo pertanto ritira
gli emendamenti 11 e 12, questo è chiaro.
Presidente - Pongo in votazione l'articolo 11:
Consiglieri presenti: 23
Votanti e favorevoli: 20
Astenuti: 3 (Bortot, Squarzino Secondina, Venturella)
Il Consiglio approva.
Presidente - Pongo in votazione l'articolo 12:
Consiglieri presenti, votanti e favorevoli: 26
Il Consiglio approva all'unanimità.
Presidente - Pongo in votazione l'articolo 13:
Consiglieri presenti, votanti e favorevoli: 26
Il Consiglio approva all'unanimità.
Presidente - All'articolo 14 vi sono gli emendamenti nn. 13 del
gruppo del gruppo "Arcobaleno" e l'emendamento n. 2 dell'Assessore
Cerise, di cui do rispettivamente lettura:
Emendamento
L'articolo 14 è soppresso.
Emendamento
All'articolo 14, vengono soppresse le parole "..., in
collaborazione con l'ARPA,".
La parola al Consigliere Venturella.
Venturella (Arc-VA) - Intervengo per l'emendamento n. 13 e per
il n. 14, che è direttamente collegato, perché nel caso in cui si
tolga la collaborazione con l'ARPA o tutto l'articolo, è chiaro che
i diritti di istruttoria dell'articolo 15 vengono variati e
l'articolazione dell'articolo 15 deve essere rivista.
Crediamo sia importantissimo il ruolo dell'ARPA, ma non possiamo
cadere nell'errore - e questo sia per l'ARPA, che per le strutture
regionali competenti in materia di ambiente e di urbanistica - di
far sì che le stesse strutture che devono dare parere vincolante ai
piani di classificazione, al piano di risanamento e, in ultimo, al
piano di miglioramento acustico, siano le stesse che poi fanno
consulenza! Crediamo sia pericoloso incorrere in questo errore, per
cui siamo per sopprimere tutto l'articolo 14, perché crediamo che
non riguardi solo l'ARPA, ma anche le strutture regionali
competenti. Naturalmente il primo comma dell'articolo 15 deve
essere cambiato anche quello, perché se l'articolo 14 è soppresso e
quindi la consulenza per la predisposizione non può essere
autorizzata, è chiaro che devono essere soppresse sia le parole
"fatta eccezione per l'attività svolta ai sensi dell'articolo
14"
, perché l'articolo viene soppresso, sia le parole
"di
predisposizione"
.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Siamo contrari all'emendamento come è stato
formulato; siamo invece favorevoli, e lo abbiamo espresso con il
nostro emendamento, a togliere all'articolo 14 le parole
"in
collaborazione con l'ARPA"
, per evitare questo discorso di
possibile "controllore-controllato".
Per quanto riguarda il resto, risponde al principio della
collaborazione fra enti quello di supportare i Comuni, quanto meno
dare degli indirizzi... a maggior ragione per quanto riguarda
l'articolo 15, l'impianto può rimanere, ma credo che si renda
necessario togliere la frase
"fatta eccezione per l'attività
svolta ai sensi dell'articolo 14"
, in quanto verrebbe meno. Se
l'emendamento nostro prevede di sopprimere le parole
"in
collaborazione con l'ARPA"
all'articolo 14, automaticamente le
parole dell'articolo 15 che dicono
"fatta eccezione per
l'attività svolta ai sensi dell'articolo 14"
, decadono.
Proponiamo di respingere la proposta di abolizione dell'articolo
14, di approvare il nostro emendamento che prevede l'abolizione
delle parole
"in collaborazione con l'ARPA"
...
(interruzione del Consigliere Venturella, fuori
microfono)
... ma se emendiamo togliendo le parole
"in collaborazione
con l'ARPA"
, è chiaro che quanto si dice all'articolo 15
"fatta eccezione per l'attività svolta ai sensi dell'articolo
14"
non ha più senso!
Presidente - Pongo in votazione l'emendamento n. 13 bis del
gruppo "Arcobaleno":
Consiglieri presenti: 24
Votanti: 18
Favorevoli: 3
Contrari: 15
Astenuti: 6 (Borre, Ferraris, Fiou, Salzone, Tibaldi,
Vicquéry)
Il Consiglio non approva.
Presidente - Pongo in votazione l'emendamento n. 2
dell'Assessore Cerise:
Consiglieri presenti: 24
Votanti e favorevoli: 21
Astenuti: 3 (Bortot, Squarzino Secondina, Venturella)
Il Consiglio approva.
Presidente - Pongo in votazione l'articolo 14 così emendato:
Articolo 14
(Consulenza)
1. Le strutture regionali competenti in materia di ambiente e
di urbanistica possono svolgere attività di consulenza a favore dei
Comuni finalizzata alla predisposizione della classificazione
acustica e dei piani di risanamento e di miglioramento
acustico.
Consiglieri presenti: 23
Votanti e favorevoli: 20
Astenuti: 3 (Bortot, Squarzino Secondina, Venturella)
Il Consiglio approva.
Presidente - All'articolo 15 vi è l'emendamento n. 14 del gruppo
del gruppo "Arcobaleno", di cui do lettura:
Emendamento
All'alinea del comma 1 dell'articolo 15 le parole ", fatta
eccezione per l'attività svolta ai sensi dell'articolo 14," e le
parole "di predisposizione e" sono soppresse.
Consiglieri presenti: 25
Votanti: 18
Favorevoli: 3
Contrari: 15
Astenuti: 7 (Borre, Ferraris, Fiou, Frassy, Marguerettaz,
Salzone, Tibaldi)
Il Consiglio non approva.
Presidente - Pongo in votazione l'articolo 15:
Consiglieri presenti, votanti e favorevoli: 25
Il Consiglio approva all'unanimità.
Presidente - Pongo in votazione l'articolo 16:
Consiglieri presenti, votanti e favorevoli: 25
Il Consiglio approva all'unanimità.
Presidente - Pongo in votazione l'articolo 17:
Consiglieri presenti, votanti e favorevoli: 25
Il Consiglio approva all'unanimità.
Presidente - All'articolo 18 vi è un emendamento della II
Commissione, sostitutivo dell'intero articolo, di cui do
lettura:
Emendamento
L'articolo 18 è sostituito dal seguente:
"Articolo 18
(Disposizioni finanziarie)
1. L'onere derivante dall'applicazione degli articoli 7,
comma 5, e 13 è determinato in annui euro 50.000 a decorrere
dall'anno 2006.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2006 e di quello pluriennale per il triennio 2006/2008,
nell'obiettivo programmatico 2.2.1.09. (Ambiente e sviluppo
sostenibile).
3. Al finanziamento dell'onere di cui al comma 1 si provvede
mediante l'utilizzo per pari importo dello stanziamento iscritto
nell'obiettivo programmatico 3.1. (Fondi globali), al capitolo
69000 (Fondo globale per il finanziamento di spese correnti), a
valere sull'apposito accantonamento previsto al punto D.2.1.
dell'allegato n. 1 ai bilanci stessi.
4. Al finanziamento del piano regionale triennale previsto
dall'articolo 7, comma 1, si provvede con la legge finanziaria, ai
sensi dell'articolo 19 della legge regionale 27 dicembre 1989, n.
90 (Norme in materia di bilancio e di contabilità generale della
Regione Autonoma Valle d'Aosta).
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.".
Lo pongo in votazione:
Consiglieri presenti, votanti e favorevoli: 25
Il Consiglio approva all'unanimità.
Presidente - Pongo in votazione l'articolo 19:
Consiglieri presenti, votanti e favorevoli: 22
Il Consiglio approva all'unanimità.
Presidente - La parola al Consigliere Venturella.
Venturella (Arc-VA) - Voteremo a favore di questo disegno di
legge, perché siamo convinti che la Valle d'Aosta ha, da troppi
anni, atteso questo provvedimento; nel mio 1° intervento parlavo
del 1998... sono quasi 10 anni! Voteremo a favore perché si è
effettivamente colmato un "vuoto legislativo" che molto tempo fa
alcune Regioni avevano già colmato, perché nonostante alcune ombre
crediamo che questa legge vada nella giusta direzione e dia
risposte adeguate; certo, con un po' di ritardo e con tempi di
attuazione dilatati.
Mi permetta, Presidente, di fare un'ultima riflessione ad alta
voce: questo nostro, sì, al di là del titolo e del contenuto della
legge, è forse la migliore risposta a chi non perde occasione per
additarci come professionisti del "no", perché questo "sì" lo diamo
in maniera consapevole, decisa, ferma, quando i provvedimenti
rispondono a criteri condivisi, di compatibilità e sostenibilità
ambientale; in quel caso siamo i primi a dire "sì". Questo nostro
"sì" è la miglior risposta a quanti - mi riferisco anche
all'Assessore Cerise - credono di rafforzare la propria posizione e
le proprie opinioni attraverso la banalizzazione delle
argomentazioni altrui. Infine il nostro "sì" chiaro, netto, deciso,
al di là di alcune ombre, è la miglior risposta a chi, per non far
apparire all'esterno che alcune delle proposte contenute negli
emendamenti dell'opposizione potevano aver centrato e messo in luce
qualche incongruenza o che addirittura potevano essere
condivisibili, ha preso nota dei contenuti presentandoli a sua
volta.
A noi non interessa avere l'"imprimatur", il marchio "DOP" sui
principi e sui valori a cui fermamente crediamo. Se qualcuno nella
sua piena e responsabile autonomia di giudizio e di iniziativa si è
sentito in dovere di elaborare a sua volta delle correzioni alla
legge, buon pro gli faccia.
Credo nonostante tutto che i Valdostani, i "mass media" e i
colleghi abbiano compreso e - spero - apprezzato il nostro modesto
tentativo di rendere più efficace e migliore questo
provvedimento.
Presidente - La parola al Presidente della Regione, Caveri.
Caveri (UV) - Chiedo una breve sospensione.
Presidente - La seduta è sospesa per una decina di minuti.
Si dà atto che la seduta è sospesa dalle ore 17,32 alle ore
18.00.
Presidente - ... nel frattempo è stata depositata all'Ufficio di
Presidenza una risoluzione firmata dai rappresentanti della
maggioranza, che ora verrà distribuita...
Siamo sempre alle dichiarazioni di voto finale, prima della
votazione del disegno di legge nel suo complesso. C'è qualcun altro
che chiede la parola per dichiarazione di voto? Se nessuno chiede
la parola, pongo in votazione il disegno di legge n. 106 nel suo
complesso:
Consiglieri presenti, votanti e favorevoli: 26
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK