Consiglio Regionale della Valle d'Aosta - Oggetto del Consiglio n. 615 del 26 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 615 del 26 maggio 2021 - Resoconto
OGGETTO N. 615/XVI - Interpellanza: "Autorizzazione alla
somministrazione di alimenti e bevande durante la festa di fine
"Ramadan"".
Bertin (
Presidente) -
Punto n. 20 dell'ordine del
giorno. Per l'illustrazione, ha chiesto la parola la consigliera
Foudraz, ne ha facoltà.
Foudraz (LEGA VDA) -
La presente iniziativa portata
all'attenzione dell'Aula e dei Valdostani che seguono esternamente
i lavori del Consiglio, portata appunto dalla sottoscritta e dai
colleghi consiglieri Manfrin e Ganis, riguarda la manifestazione
per la festa di fine "Ramadan" tenutasi nella mattinata del 13
maggio scorso nel comune di Aosta.
Visto il servizio televisivo andato in onda alle ore 14:00 del
giorno 13 maggio sul canale RAI 3 durante il TGR regionale in
merito appunto alla festa di fine "Ramadan" avvenuta nella stessa
mattinata presso la tensostruttura sita in località Montfleury del
comune di Aosta; evidenziato che dalle immagini apparse durante il
servizio giornalistico della redazione del TG3 RAI VdA si vedeva
chiaramente che venivano somministrati alimenti e bevande ai
partecipanti in una struttura chiusa; considerato che durante il
servizio un organizzatore riferiva che alla manifestazione vi fosse
la presenza di alcune Autorità comunali della città di Aosta;
considerato altresì che le vigenti normative sanitarie imponevano e
impongono protocolli sanitari idonei al fine dell'ottenimento
dell'autorizzazione allo svolgimento di manifestazioni che
interessano e coinvolgono una pluralità di individui, i
sottoscritti Consiglieri regionali interpellano il Governo
regionale per conoscere se la manifestazione denominata "Festa di
fine Ramadan" sia stata regolarmente autorizzata, se durante la
stessa siano stati rispettati tutti i protocolli atti al
contenimento pandemico da Covid-19 per consentirne lo svolgimento,
se intende inoltre spiegare come sia stato possibile, dato che la
Valle d'Aosta durante detto periodo era classificata in zona
arancione, procedere alla somministrazione di alimenti e bevande
all'interno di una struttura chiusa ai partecipanti alla
manifestazione sopra menzionata visto e considerato che tali
somministrazioni non risultavano consentite nei pubblici esercizi
esistenti sul territorio in quel periodo e all'interno dei
locali.
Presidente -
Per i restanti minuti la parola al
consigliere Manfrin.
Manfrin (LEGA VDA) -
Io ringrazio
in primis
la
collega Foudraz, che ha portato all'attenzione di quest'Aula questo
importante argomento di cui bisogna assolutamente parlare. Aggiungo
solo qualche considerazione rispetto all'iniziativa della collega,
perché mi ha stupito decisamente l'atteggiamento del presidente
Lavevaz in questa occasione. Infatti, signor Presidente, ho fatto
una piccola ricerca e in data 25 marzo lei ha denunciato
pubblicamente, nel vano tentativo di trovare un colpevole per le
mancate aperture nella nostra regione, per la classificazione
arancione, rossa e quant'altro, che tutti i focolai sono stati
creati in ambito familiare o di convivialità, addirittura dicendo -
e ce lo ricordiamo tutti - che ad Ayas pare che ci fosse un
cluster
partito da una partita di bocce. Lei è arrivato
quindi ad accusare una partita di bocce all'aperto di aver fatto da
volano per il contagio quando sappiamo benissimo, oggi ancora di
più, che, per esempio, come abbiamo già detto questa mattina, i
festeggiamenti per la vittoria del Campionato dell'Inter a Milano,
la celebrazione per la morte di Maradona a Napoli non hanno dato il
via a nessun focolaio, ma tant'è, queste sono giustamente le
preoccupazioni che lei ha espresso.
Arriviamo così al 4 di maggio dove sia lei che il Sindaco di
Aosta avete attaccato con molta durezza la manifestazione non
autorizzata che si è svolta in Piazza Chanoux. Riporto le
dichiarazioni: "abbiamo allertato le Forze dell'ordine e la nostra
Polizia locale del probabile evento con congruo anticipo" ha
scritto il sindaco Nuti su
Facebook
. "Non ci siamo armati di
gas lacrimogeni e manganelli perché in uno stato di diritto non è
nostro compito. Con il presidente della Regione - dice l'articolo
da cui ho tratto le sue dichiarazioni - Erik Lavevaz, che ha pure
le funzioni prefettizie, dice: "non facciamo i
deejay
ma
neppure gli sceriffi"". E lei ha spiegato: "nei prossimi giorni ci
incontreremo di nuovo con le Forze dell'ordine e con il Sindaco di
Aosta per valutare la situazione e le linee di intervento. I
controlli devono necessariamente essere accompagnati dall'azione di
ognuno di noi fondata sul rispetto reciproco e sulla certezza che
solo insieme possiamo uscire da questa terribile situazione".
Ora, io prendo queste sue dichiarazioni che chiedono sicurezza e
certezza e rispetto delle regole ed è di tutta evidenza che ci
tengo ad affermare ancora una volta che noi invece siamo
assolutamente favorevoli alle riaperture, lo eravamo a novembre,
figuriamoci adesso, ma io ho letto la sua ordinanza, la n. 119,
quella che era in vigore ai tempi, quando è stata fatta la festa di
fine "Ramadan", dove si può leggere chiaramente che in ogni caso è
vietato l'assembramento di persone in luoghi pubblici o aperti al
pubblico, nonché dello svolgimento delle attività di cui alla
presente ordinanza. A leggere questo passaggio mi risulta
evidentemente che nessuna attività di somministrazione poteva
essere effettuata, non potevano farlo i ristoranti e i bar, non si
potevano fare, immaginiamo, rinfreschi di cresime, comunioni,
pranzi di matrimonio, figuriamoci le feste al chiuso per la fine
del "Ramadan"! L'unica deroga in questo senso era prevista
all'articolo 8, dove si consentiva le attività dei servizi di
ristorazione e di somministrazione alimenti e bevande svolte da
esercizi che assicurano il servizio di mensa e
catering
in
modo continuativo su base contrattuale, e poi ovviamente c'è tutto
questo... però di certo non mi pare che ci fossero dipendenti
ospiti della struttura del Montfleury bensì una simpatica marea
vociante che, spalleggiata dal Sindaco della città, che ha appena
risposto a un'interpellanza anche in Consiglio comunale, e anche da
un Assessore peraltro, hanno deciso di mangiare e bere a quattro
palmenti con le prelibate pietanze a disposizione in perfetto
spregio dell'ordinanza che lei stesso ha emanato.
Non abbiamo però letto - e questo mi ha decisamente preoccupato
- nessuna dura reprimenda né sua, né del Sindaco, che peraltro era
presente nella struttura, nessun allarme, grido di pericolo di
focolai, nessuna richiesta di riunione del Cosp, nessuna denuncia
delle Forze dell'ordine. Eppure, Presidente - glielo faccio
presente -, c'è un video della RAI che riprende numerose persone,
peraltro anche alcune con la mascherina abbassata e sono facilmente
riconoscibili, quindi si possono individuare. Se vuole, abbiamo per
tutta sicurezza salvato i filmati in maniera che se dovessero mai
sparire dal sito, perlomeno ce li abbiamo ed eventualmente li può
recuperare.
Ci chiediamo che differenza c'è quindi fra quell'evento e un
aperitivo al chiuso, magari con limiti in ingressi per numero di
persone svolti al bar o al ristorante? Che differenza c'è tra il
divieto per i bar e per ristoranti di fare una somministrazione al
chiuso e invece poter festeggiare allegramente la festa di fine
"Ramadan" all'interno di una tensostruttura? Non è che, Presidente
- lo dico a lei -, che per caso è stato colto dall'imbarazzo perché
c'era la presenza del Sindaco di Aosta a questa manifestazione?
Sindaco che peraltro ha risposto oggi - e glielo dico in diretta
nel caso non l'avesse sentito, magari si è coordinato con lui... -
che ha saputo all'ultimo momento, quando si è recato sul posto, che
la festa si teneva al chiuso. Peraltro ha risposto, la cosa più
divertente, che, siccome l'articolo 19 della nostra Costituzione
garantisce la libertà di culto e siccome è tradizione mangiare alla
fine del digiuno del "Ramadan", allora si può fare. Secondo queste
direttive, tendenzialmente, visto che c'è un antico detto che dice:
"caffè e sigaretta" e poi c'è una continuazione, allora a questo
punto anche questo può essere legato, diventa tradizione anche
questa, possiamo farla risalire alle tradizioni che ognuno porta
nel cuore.
Io credo, Presidente, che, come abbiamo detto più volte in
quest'aula, dovremmo essere tutti uguali, ma qui c'è il rischio che
qualcuno a volte sia più uguale degli altri e forse non vorrei che
qualcuno avesse più diritto di altri e quindi fosse favorito nel
poter portare avanti delle iniziative e delle manifestazioni che ad
altri sono proibite.
Mi auguro, Presidente, che lei possa fornire le puntuali
osservazioni e risposte agli interrogativi che le sono stati posti
dalla collega Foudraz e che io condivido a pieno firmando questa
iniziativa. In caso contrario, evidentemente essendoci una palese
violazione della sua ordinanza, poi valuteremo i passi necessari da
dover intraprendere.
Presidente -
Per la risposta, ha chiesto la parola il
Presidente della Regione, ne ha facoltà.
Lavevaz (UV) -
Confesso che non capisco tanto il
parallelo tra una festa comunque autorizzata, come avremo modo di
spiegare, e una manifestazione in piazza assolutamente non
autorizzata perché non vedo grossi parallelismi possibili.
Quanto alla questione dei contagi in ambito familiare, questa, è
un'evidenza che ancora oggi c'è e ovviamente non credo che si possa
considerare la festa per lo scudetto dell'Inter un ambito
familiare, come non lo è probabilmente neanche una partita a
bocce.
Il problema di oggi è che se si guardano i contagi, anche
rispetto ai nostri contagi che, per fortuna, sono abbastanza
ridotti in questo momento, comunque hanno un'evidenza del fatto che
sono dei mini
cluster
familiari e questo è una questione che
è abbastanza dimostrata ed è abbastanza riconosciuta a livello
generale.
Per venire nello specifico delle domande poste all'interno
dell'interpellanza, si chiede se la manifestazione denominata
"Festa di Ramadan" sia stata regolarmente autorizzata. Come
giustamente ha già in qualche modo anticipato lei, si fa
riferimento ovviamente a delle attività che stanno nell'ambito
della libertà di espressione religiosa e peraltro nel DPCM del 2
marzo 2021, poi riportato nei successivi, come ben sapete e com'è
noto, ci sono allegati proprio dei protocolli che sono sottoscritti
dal Governo e dalle principali confessioni religiose presenti in
Italia, compresa la comunità islamica.
La festa di fine Ramadan, che in realtà si chiama Festa della
rottura del digiuno, è la seconda festività religiosa più
importante per l'Islam, non necessita quindi di alcuna
autorizzazione specifica come nessuna festività religiosa di
qualunque confessione professata in Italia proprio per quanto
dicevo sopra. Lo svolgimento della festività è stato
preventivamente comunicato alla Questura, lo abbiamo verificato e,
per essere precisi, il Comune di Aosta aveva autorizzato l'utilizzo
della pista di rotellistica sita in località Montfleury, ma per
ragioni meteorologiche la festività è stata poi celebrata
all'interno della tensostruttura sempre a Montfleury, struttura
peraltro privata e regolarmente locata all'Associazione Lega
Islamica autonoma della Valle d'Aosta.
Si chiede poi se durante la stessa siano stati rispettati tutti
i protocolli atti al contenimento pandemico da Covid-19 per
consentire lo svolgimento. I protocolli sottoscritti di cui parlavo
prima dal Governo con le confessioni religiose, come, ad esempio,
la Comunità islamica, la Conferenza episcopale italiana e altre
confessioni, affidano alle diverse Autorità religiose la
responsabilità del rispetto delle prescrizioni di sicurezza e
l'individuazione delle forme più idonee di preghiera per garantire
il distanziamento interpersonale e le altre regole necessarie. Nel
caso specifico, a quanto a nostra conoscenza, la manifestazione si
è tenuta nel rispetto delle distanze e dell'obbligo di indossare le
mascherine. Ai fedeli sono stati ripetuti gli inviti degli
organizzatori a tenere sempre indossata la mascherina e a rimanere
a distanza di sicurezza e a garantire che tutto si svolgesse
regolarmente, è stato previsto anche un servizio d'ordine
interno.
Si chiede poi "se si intenda inoltre spiegare come sia stato
possibile, dato che la Valle d'Aosta durante detto periodo era
classificata in zona arancione, procedere alla somministrazione di
alimenti e bevande all'interno di una struttura chiusa ai
partecipanti alla manifestazione denominata "Festa di fine
Ramadan", eccetera. Rispetto a questa domanda, come abbiamo già
detto prima, la responsabilità del rispetto delle prescrizioni è in
capo alle Autorità religiose organizzatrici, per l'Islam come per
le altre confessioni religiose, e nel caso specifico peraltro non
credo anche qui che il parallelismo tra pubblici esercizi e queste
attività sia corretto, perché, a quanto risulta, a quanto è a
nostra conoscenza, non c'è stata nessuna somministrazione, nel
senso che la somministrazione è una forma di commercio al dettaglio
che prevede la vendita di alimenti e bevande. La festività in
argomento è una festa sostanzialmente all'interno di un luogo
privato in cui si sono consumati da parte dei fedeli dei dolciumi e
dei piatti tradizionali ma non c'è stata somministrazione nel senso
di vendita di alimenti e bevande.
Presidente -
Per la replica, ha chiesto la parola la
consigliera Foudraz, ne ha facoltà.
Foudraz (LEGA VDA) -
Grazie presidente Lavevaz, se non
altro devo darle atto che perlomeno lei è in sintonia con il
Sindaco del Comune di Aosta, non tanto con la sua maggioranza qui
in Consiglio regionale ma se non altro con il Sindaco del Comune di
Aosta sì perché siete proprio sulla stessa linea, le risposte sono
le medesime.
Mi spiace constatare che la risposta, tutto sommato, si basa su
definizioni, differenza tra somministrazione e degustazione. Quello
che io voglio evidenziare è questo: la questione che ho voluto
portare in aula non deve essere vista nella maniera più assoluta
come una questione che prende di mira persone piuttosto che altre.
Quello che io vorrei evidenziare è questo: l'integrazione di
qualsiasi individuo appartenente a una qualsiasi etnia, un
qualsiasi ceto sociale, professante una qualsiasi libertà
religiosa, piuttosto che proveniente da un qualsiasi Paese del
mondo deve assolutamente passare nel rispetto delle regole, questa
sì che è la prima vera integrazione, e ricordo che la
manifestazione era stata autorizzata all'aperto e non al
chiuso.
Non devono esserci cittadini di serie A e cittadini di serie B;
perché dico questo? Perché purtroppo abbiamo assistito a immagini
andate in onda da una televisione di Stato, stesso Stato che impone
a tutti i cittadini l'osservanza di regole e restrizioni ai fini
del contenimento pandemico. Vorrei ricordare che il 13 maggio la
nostra Regione era classificata in zona arancione, colore della
Regione che non consentiva tutta una serie di attività, non era
consentito sostare all'interno di un pubblico esercizio, bar o
ristorante che fosse, se non per ordinare nel bere piuttosto che
del mangiare per poi procedere alla consumazione di quanto
richiesto all'aria aperta evitando accuratamente la sosta davanti
al locale. Non era nemmeno consentito organizzare il classico
pranzo domenicale di famiglia con la presenza di più persone
contemporaneamente sedute nelle proprie abitazioni private,
piuttosto che una grigliata in compagnia di amici, questo sempre
per limitare i contagi. Non è stato nemmeno possibile per coloro
che hanno avuto in questo periodo cerimonie religiose di altro
tipo, tipo prime Comunioni, piuttosto che Cresime, festeggiare
insieme ai parenti e amici invitati alla cerimonia, come si era
soliti fare prima del 20 marzo 2020, sempre questo per limitare il
più possibile il diffondersi della pandemia. Non è stato nemmeno
possibile veder nascere e assistere a manifestazioni che rientrano
nei nostri usi e costumi, come le
Batailles des Reines
,
piuttosto che le battaglie dei
modzon
, piuttosto che le
battaglie delle capre perché queste manifestazioni, seppur svolte
all'aria aperta, avrebbero dovuto attuare e attenersi a tutta una
serie di protocolli, protocolli sanitari sia per coloro che
portavano il bestiame alle varie rassegne, sia per il pubblico
presente. Tutto questo sempre ai fini del contenimento pandemico e
poi ecco che magicamente ci sono manifestazioni che si possono fare
al chiuso, alla presenza di numerose persone e sicuramente non
tutte conviventi tra loro, individui senza mascherina oppure con la
mascherina messa a mo' di sciarpa con tanto di somministrazione di
alimenti e bevande, anzi no, mi correggo, con la degustazione di
alimenti e bevande consumate all'interno di una struttura e per di
più alla presenza di alcune Autorità comunali.
Non è questo che coloro che rispettano le regole vogliono
vedere, persone che non lavorano da un anno e mezzo perché hanno le
attività chiuse nel rispetto delle regole imposte a livello statale
e regionale, famiglie dove magari entrambi i coniugi hanno
investito in attività che per mesi non hanno potuto lavorare perché
giustamente si sono adattati alle regole in vigore. Attività ferme,
manifestazioni rimandate a data da destinarsi o non organizzate del
tutto nemmeno per quest'anno, bar e ristoranti aperti a singhiozzo
con enormi limitazioni, enormi spese sostenute l'anno prima per
adeguarsi a tutta una serie di protocolli sanitari,
plexiglass
, gel, areazione di un certo tipo, spese che i
gestori il più delle volte non sono ad oggi ancora riusciti ad
ammortizzare, per non parlare di tutti gli altri settori
interessati da apertura a singhiozzo che non ho citato, per fare
solo alcuni esempi: i negozi di abbigliamento, piuttosto che di
scarpe, parrucchieri, estetisti.
Io vorrei solo ricordare questo ai politici che hanno
partecipato a questa manifestazione - e concludo brevemente - con
l'intento di dimostrare l'integrazione di una comunità:
l'integrazione passa dal rispetto delle regole proprio per non
creare diversità tra le persone.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK