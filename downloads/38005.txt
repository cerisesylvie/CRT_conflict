Consiglio Regionale della Valle d'Aosta - Oggetto del Consiglio n. 1614 del 30 novembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1614 del 30 novembre 2015 - Resoconto
OGGETTO N. 1614/XIV - Interpellanza: "Chiarimenti in merito
alle modalità di vendita ed ai criteri di valutazione dei beni di
proprietà regionale".
Presidente
- La parola al collega Ferrero.
Ferrero (M5S)
- Grazie Presidente.
Il fatto che la Regione voglia liberarsi di una parte degli
immobili in un periodo di difficoltà è una cosa senz'altro da
prendere in considerazione e in sé positiva. C'è però una grossa
preoccupazione per quanto riguarda la valutazione di questi
immobili, perché non necessariamente vendere qualcosa può essere un
affare, dipende dal prezzo a cui lo si vende. Andando a vedere
quanto è successo in passato, ad esempio per l'acquisto - quindi
era il contrario - del parcheggio dell'ospedale, abbiamo visto che
la perizia superava quasi del 50 percento la valutazione normale di
mercato, che era quella dell'Agenzia delle Entrate. Dato che questa
volta vendiamo, una buona soluzione potrebbe essere quella di
affidare allo stesso perito la valutazione dei beni, perché se
prima li abbiamo pagati il 50 percento in più adesso incasseremo il
50 percento in più; da questo punto di vista potrebbe anche stare
in piedi la cosa, potremmo affidargli le 39 vendite e dormire sonni
tranquilli.
Penso però che una volta per tutte l'Amministrazione debba
iniziare a occuparsi - quando si tratta di valutazione dei suoi
beni - del sistema che viene garantito appunto dall'Agenzia delle
Entrate tramite i suoi funzionari e che ha degli indubbi vantaggi,
perché il funzionario dell'Agenzia delle Entrate intanto è più
economico rispetto a qualsiasi perito privato preso. Qui abbiamo
comunque 39 beni da valutare, e tra l'altro sono anche valutazioni
complesse, perché in alcuni casi si tratta di beni che hanno
caratteristiche di tutela: abbiamo un vecchio castello, anche se è
un rudere, quindi questioni che dal punto di vista tecnico sono
molto complicate. Questo ci garantirebbe anche dal punto di vista
della congruità tecnico-amministrativa della valutazione. A questo
punto si chiede che effettivamente la Giunta regionale proceda in
un senso che garantisca i cittadini, che garantisca le casse della
Regione e che quindi non vada a prendere come al solito i soliti
periti privati - che sono titolati, lo sappiamo - che alle volte
danno valutazioni suscettibili anche di qualche critica, ma si
adatti al valore che può essere garantito dagli uffici dell'Agenzia
delle Entrate che poi, anche dal punto di vista della garanzia per
l'amministratore che fa questa scelta, secondo me è la garanzia
migliore rispetto a qualsiasi altra valutazione.
Presidente
- Grazie. La parola all'Assessore Perron.
Perron (UV)
- Grazie Signor Presidente.
Collega, lei mi chiede "
a quanto ammonta il valore presunto
dei beni
": il valore complessivo degli immobili che si
intendono avviare al procedimento di alienazione e il cui elenco è
contenuto nel piano che abbiamo presentato in commissione, non è
stato determinato ma, per il 2016, prudenzialmente - e anche con un
po' di ottimismo, aggiungerei - si immagina di poter introitare una
somma prevista intorno ai 5 milioni di euro. Ovviamente oggi non
sono in grado di fornirle una stima su tutti gli immobili, perché
ciò comporta tutta una serie di ragionamenti da affrontare anche in
esercizi successivi. Gli immobili verranno avviati alle aste
pubbliche per lotti, non tutti insieme e non tutti nell'anno 2016.
Condivido il ragionamento che lei avanzava sull'Agenzia delle
Entrate, nel senso che al momento ciò che è stato fatto è un esame
dei valori di compravendita degli immobili per avere dei punti di
riferimento sulle stime evidenziate dall'osservatorio sui valori
immobiliari dell'Agenzia delle Entrate. Abbiamo individuato questo
organismo perché - come diceva lei correttamente - è un organismo
terzo che riporta esattamente i valori di scambio dei beni immobili
classificati per zone e tipologie, non facendo altre valutazioni di
natura commerciale, come altri organismi possono eventualmente
effettuare. Questo è stato utile per individuare i valori di
massima dei beni che si intendono alienare.
Sul secondo aspetto, ovviamente per tutti gli immobili inseriti
nel piano di alienazione e valorizzazioni immobiliari, i
procedimenti di vendita e quelli di valorizzazione sono
alternativi, cioè se si procede in un senso non si procede in un
altro. Noi immaginiamo - non appena la commissione avrà ragionato e
il Consiglio avrà eventualmente reso pubblico l'elenco degli
immobili - che il contatto con il mercato permetterà di comprendere
se ci sarà maggiormente su un immobile piuttosto che su un altro,
un interesse all'acquisizione o un interesse alla valorizzazione.
Sottolineo ancora questo concetto di "valorizzazione", credo molto
in questo aspetto, più ancora che nella vendita, perché tutti gli
immobili inseriti nel piano necessitano di interventi manutentivi.
Abbiamo anche preso l'impegno nei confronti della commissione di
fare una fotografia - non appena i Lavori Pubblici ce la
trasmetteranno - su tutti i lavori, più o meno importanti,
effettuati sugli immobili perché questi ultimi possano essere
utilizzati.
Sul punto 3, collega, mi permetto di dire che certamente
l'operato dell'Amministrazione regionale sarà senza alcun dubbio
trasparente, da questo punto di vista vorrei essere chiaro sia in
termini di procedure che di valutazione. Negli ultimi anni il
rapporto collaborativo tra l'Agenzia del Demanio, gli uffici
territoriali dello Stato e la nostra Regione si è rafforzato e
intendiamo continuare a collaborare; proprio in considerazione di
questa collaborazione, non è da escludere un ulteriore
consolidamento del rapporto anche in ambito strettamente
immobiliare. Vi è un forte interesse verso questo argomento
dell'alienazione e della valorizzazione, ed è notevole anche a
livello nazionale. Stanno nascendo nuove forme di collaborazione
fra enti pubblici che possono diventare, a mio modo di vedere,
anche degli strumenti molto preziosi. Di recente anche la Cassa
Depositi e Prestiti - cito la circolare 1284 che lei conoscerà - si
è resa disponibile a collaborare in ambito di alienazione e
valorizzazione del patrimonio pubblico. Direi che le possibilità di
collaborazione con altri enti ci sono e sono tutte
interessanti.
Termino aggiungendo che recentemente abbiamo avviato una
collaborazione con la Finaosta per la valutazione e la periziazione
dei beni immobili a destinazione agricola; questa esperienza si è
dimostrata molto positiva e i costi sono stati peraltro molto
contenuti. Visto il notevole lavoro da svolgere, immagino di poter
proseguire il rapporto su questo
dossier
"alienazione e
valorizzazione" ulteriormente con Finaosta.
Presidente
- Grazie Assessore. La parola al collega
Ferrero.
Ferrero (M5S)
- Grazie Presidente.
L'Assessore è stato abbastanza preciso, abbastanza perché ha
lasciato alcune porte aperte e probabilmente sta facendo delle
valutazioni, saranno in corso delle verifiche. È ovvio che la
nostra richiesta sarà quella di effettuare assolutamente tutte le
valutazioni con l'ente pubblico, avvalendosi di questo e non dei
privati, anche perché abbiamo potuto calcolare un risparmio che
nella media può andare dal 50 percento al 60 percento rispetto alla
tariffa dei professionisti. Se così non fosse...per carità, non è
una minaccia, ma è semplicemente per dirvi il percorso che
intendiamo fare...se così non fosse, analizzeremo le tariffe degli
eventuali periti che sono interpellati, le loro stime e nel caso ci
rivolgeremo direttamente noi alla Corte dei Conti per denunciare un
danno erariale che poteva essere evitato dalla Regione che,
rivolgendosi direttamente all'Agenzia delle Entrate, poteva
risparmiare dei soldi. Io penso che saranno poi l'intelligenza e la
sensibilità a prevalere, soprattutto in questo momento storico, e a
far sì che sia effettivamente l'Agenzia delle Entrate - per il
tramite del Dipartimento che si occupa appunto di queste
valutazioni - a dirimere la questione.
Presidente
- Grazie collega. Come concordato, il punto
5.01 verrà discusso con il punto 8 e il punto 9; pertanto passiamo
al punto 6 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK