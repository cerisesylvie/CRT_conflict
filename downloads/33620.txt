Consiglio Regionale della Valle d'Aosta - Oggetto del Consiglio n. 1733 del 7 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1733 del 7 aprile 2011 - Resoconto
OGGETTO N. 1733/XIII - Interpellanza: "Revisione
dell'indicatore di reddito per l'assegnazione, la determinazione
dei canoni e la gestione degli alloggi di edilizia residenziale
pubblica".
Interpellanza
Ricordato che i limiti di reddito per l'assegnazione, la
determinazione dei canoni e la gestione degli alloggi di edilizia
residenziale pubblica, vigenti sino alla D.G. 2087 del 24 luglio
2009, prevedevano per un nucleo di due persone un reddito massimo
convenzionale di 12.917 €;
Tenuto conto che con tale D.G., la Giunta regionale ha
ridotto a 11.000 € tale limite, e lo ha ridotto a 7.000 € per i
nuclei familiari costituiti da un'unica persona, che rischiano così
di essere pesantemente penalizzati perché un affitto per un piccolo
alloggio è identico sia se occupato da una o due persone;
Considerato che il limite massimo di reddito per l'accesso al
sostegno alle locazioni abitative di fascia A, categoria
sovrapponibile a quella per l'assegnazione di alloggi di edilizia
residenziale, è di 11.552 €;
Tenuto conto, inoltre, che il limite minimo di reddito per
l'accesso al mutuo prima casa è 12.000 €;
Evidenziato che la riduzione di tale aliquote in questo anno
e mezzo di applicazione ha provocato numerosi disagi e difficoltà a
nuclei familiari non certo privilegiati e il mancato coordinamento
tra le differenti norme lascia scoperti tutti quei nuclei familiari
tra gli 11.000 e i 12.000 euro, che non possono richiedere
l'assegnazione di un'abitazione dell'Arer, ma neanche richiedere un
mutuo prima casa e solo metà di essi possono richiedere
un'integrazione dell'affitto;
la sottoscritta Consigliera regionale
Interpella
la Giunta regionale per conoscere se intenda armonizzare i
temi proposti e:
1) rivedere la D.G. 2087 del 2009, riportando il limite per
due persone a 12.000 € e innalzando a 10.000 € il limite per una
persona;
2) portare a 12.000 euro anche il limite di fascia A per il
sostegno alle locazioni.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente.
La determinazione dei livello di reddito, l'assegnazione delle
case popolari per il sostegno alle locazioni e per il mutuo della
prima casa in acquisto, ristrutturazione e nuova costruzione, non
sono attualmente coordinati. È questo il punto di partenza
dell'interpellanza che mi accingo ad illustrare, in quanto la
Giunta regionale ha ridotto a 11.000 euro il limite per poter
partecipare al bando per le case popolari relativamente ad un
nucleo di due persone, mentre il limite per le famiglie costituite
da una sola persona è stato ridotto a 7.000. Per ciò che riguarda
l'accesso ai contributi di sostegno alle locazioni relativamente
alla fascia A il limite è di 11.552, mentre il limite minimo per
richiedere il mutuo prima casa è di 12.000 euro. Ciò vuol dire che
chi ha un reddito compreso fra 11.553 e 11.999 non può ricevere
nulla, mentre chi ha un reddito compreso fra 11.000 e 11.552 può
solo fare domanda per il contributo per la locazione. Questa
situazione, oltre che illogica, è profondamente penalizzante per
queste due categorie di persone con un reddito compreso fra 11.000
e 12.000 euro, tenuto conto che nella realtà la fascia A nel
sostegno alla locazione ha le stesse caratteristiche di chi chiede
l'assegnazione di un alloggio di edilizia residenziale pubblica. In
questo anno e mezzo di applicazione della deliberazione della
Giunta regionale che abbassa il limite di reddito per
l'assegnazione di alloggi cosiddetti "popolari", sono stati
riscontrati numerosi disagi e difficoltà che hanno messo
ulteriormente a rischio la stabilità sociale ed economica dei
nuclei familiari non certo privilegiati.
Chiediamo pertanto alla Giunta regionale di prendere in
considerazione l'urgenza della necessità di armonizzare i
differenti livelli di reddito relativamente al bene prima casa, sia
essa in assegnazione, sia in affitto sostenuto o in acquisto.
Chiediamo inoltre - e speriamo in una riflessione senza pregiudizi
- di rivedere i limiti del 2009, particolarmente per i nuclei di
una sola persona, perché è esperienza facilmente acquisibile di
ciascuno di noi che la vita per un single è molto più costosa che
per una coppia. Ad esempio, l'affitto di un monolocale di 40 metri
quadri non differisce molto da quello di un bilocale di 60 metri, e
ciò significa che non è giustificabile la differenza com'è oggi fra
7.000 euro per una persona e gli 11.000 di due persone. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci M. le Président.
Innanzitutto ringrazio la collega Fontana per la sua consueta
attenzione e sensibilità verso la politica della casa, tema che sta
particolarmente a cuore al sottoscritto e anche a tutta la Giunta
regionale, come alla maggioranza, e come è dimostrato dai fatti e
dai risultati di questi anni, che credo siano inconfutabili. Vorrei
però dividere la risposta, come lei ha ben esposto, nei due
quesiti, perché ci sono probabilmente dei dati che non sono
coerenti con quelli che lei ha illustrato, poiché magari si
prendono i dati in maniera diversa.
Partendo dal primo quesito, sulle richieste di rivedere la
delibera di Giunta regionale del luglio 2009 con riferimento ai
limiti reddituali vigenti per i nuclei composti da una o due
persone, vorrei solo ricordare tre questioni. La prima: questo
Governo regionale ha modificato i diversi limiti di reddito
inerenti alla politica della casa proprio per armonizzarli fra loro
ed assicurare trattamenti proporzionali ed equi alle diverse fasce
di reddito della popolazione, a partire dall'emergenza abitativa e
dall'edilizia residenziale pubblica, misure destinate ai redditi
più bassi, per arrivare al mutuo prima casa passando dall'edilizia
convenzionata ed al sostegno alle locazioni; quindi sono cinque o
sei misure, non sono una sola. Secondo punto: che eventuali
aggiornamenti dei limiti di reddito dovranno pertanto tener conto
non solo di tutte le misure esistenti in materia, ma anche di tutte
le fasce di reddito mantenendo una proporzionalità fra i redditi
dei nuclei meno numerosi e quelli più numerosi. Il terzo: che gli
attuali limiti ISEE sono al netto del canone di locazione pagato,
quelli che la Fontana aveva detto (7.000 e 11.000). Pertanto tali
limiti attualmente vigenti, in presenza di un canone mensile
stimabile in 300 euro, che potrebbe pagare la persona che vive da
sola...quindi sommando questi 300 euro ai 7.000 di valore ISEE si
portano i valori di reddito per una persona sola oltre già i
10.000; per le due persone la stima è sui 400 euro e quindi oggi il
limite è già oltre i 12.000. Prima non c'era la possibilità di
aggiungere un ipotetico valore di locazione che veniva definito per
le persone che vivono da sole o per le coppie; dal 2009 esiste,
quindi ai 7.000 e agli 11.000 va sommato quel valore. Il valore
massimo che abbiamo ipotizzato è 5.164, quindi si potrebbe arrivare
fino ai 12.000 anche per la persona singola se ha un contratto di
affitto che paga in 400 euro anziché 300, però 300 euro è il minimo
che uno annualmente paga; quindi, calcolando il minimo, arriva
sopra i 10.000 e, per la coppia, arriva sopra i 12.000.
La Giunta regionale, per uniformità di interventi e chiarezza
amministrativa, fa le valutazioni circa l'eventuale necessità di
modificare la programmazione, come la collega Fontana chiede con
questa interpellanza, e quindi i limiti di reddito inerenti alla
politica della casa, all'atto dell'approvazione annuale del
programma operativo annuale POA (quello di cui abbiamo discusso
parecchie volte in Consiglio), previsto sempre verso fine
gennaio-inizio febbraio di ogni anno. Quest'anno lo abbiamo già
approvato, quindi sarà nostra cura verificare in quel momento la
situazione anche con la consulta della casa, dove sono presenti i
sindacati e tutte le varie rappresentanze del mondo sociale, per
affrontare eventualmente questo tema per l'anno futuro.
Per quanto riguarda il secondo quesito, ricordo che il limite di
fascia A del sostegno alla locazione è pari a 2 pensioni minime
dell'INPS, e questo termine è stato imposto dalla legge n. 431/1998
che ha istituito il fondo di sostegno alla locazione ed è stato
definito dal decreto ministeriale attuativo, che stanzia oltretutto
alla Regione un finanziamento annuale di circa 800.000 euro. Anche
su questo tema avevamo discusso in aula, perché essendoci questo
finanziamento statale noi dobbiamo attenerci ai limiti minimi e
massimi previsti dalla normativa e di conseguenza abbiamo fissato
le due pensioni minime. Quindi il bando per il 2010 approvato dalla
Giunta regionale, ad esempio, aveva già per la fascia A un limite
di circa 12.000 come lei chiede, perché non è 11.500, ma 11.985,22.
Ricordo, sempre per il bando 2010 inerente al contributo sugli
affitti per la fascia B - questa è una notizia in più che le do -,
che era previsto un limite di 30.600 perché abbiamo le due fasce, A
e B; le persone della fascia B, essendo più agiate rispetto a
quelle più disagiate della fascia A, devono però rispettare anche
il limite IRSEE che non deve superare i 15.300 euro. È quindi già
strutturato il contributo per l'affitto su quello che lei ci
richiede, ci sono 15 euro di differenza.
Concludo informando che la Giunta regionale liquiderà i
contributi per l'affitto a copertura per il 2010 nel prossimo mese
di maggio, dando così continuità al trend di riduzione dei tempi
avviato gli scorsi anni. Segnalo infine che per il 2011 - è
approvato nel piano triennale che abbiamo visto in Consiglio - sono
state messe a disposizione per il fondo affitti circa il doppio di
risorse rispetto alle annualità 2007, quindi questo Governo ha
posto forte attenzione al tema del contributo agli affitti, perché
in tre-quattro anni si è riusciti a portare quasi al raddoppio le
risorse; tenendo conto che 800.000 € vengono dallo Stato, e che la
Regione mette 3.000.000 di euro. Volevo dire questo alla collega
Fontana, che so essere sempre attenta a questo tema; quindi
l'impegno che possiamo prendere è di discuterne di nuovo a fine
anno con la consulta della casa - come abbiamo già fatto tutti gli
anni scorsi - proponendo e valutando le sue considerazioni.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per le informazioni
che mi ha dato dicendo che c'è la volontà di rivedere queste fasce
di reddito un pochino più avanti. Io le chiedo ancora una cosa, se
è possibile...la buona volontà ho visto che c'è, riconosco che è
stato fatto un grande passo avanti, perché il lavoro che si è fatto
su questo settore non è stato poco e c'è una grande attenzione;
però riteniamo che ci vadano ancora dei piccoli aggiustamenti.
Le fasce di reddito, secondo noi, sono molto basse. Ad esempio,
un operaio Cogne non riesce a fare la domanda per la casa popolare,
non è mai successo; un operaio Cogne non è una persona agiata, ma è
una persona che ha bisogno e noi dobbiamo darle la possibilità,
anche in funzione del fatto che ho saputo che ci sono dei nuovi
bandi per le case popolari a breve...forse sarebbe il caso di fare
una riunione prima e vedere se è fattibile modificare almeno i
bandi di concorso.
Io sono disponibile, se c'è la volontà da parte dell'Assessore
di ritrovarci e valutare un attimo cosa si può fare...perché
effettivamente la casa è una cosa molto importante; lei parlava di
affitti di 300 euro, ma io sfido chiunque a trovare affitti di 300
euro! Si parte da 400 in su, e anche il single...sono sempre
convinta che l'abbiamo penalizzato troppo! Quella fascia...glielo
dico con il cuore, magari mettiamoci lì e vediamo di poter
risolvere questo problema. Per adesso chiudo qui, perché ho visto
che mi ha dato la disponibilità di poter discutere. La mia volontà
era proprio questa: di vedere se si può risolvere questo problema.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK