Consiglio Regionale della Valle d'Aosta - Oggetto del Consiglio n. 1500 del 11 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1500 del 11 maggio 2022 - Resoconto
OGGETTO N. 1500/XVI - Interpellanza: "Notizie in merito
all'eventuale chiusura di una struttura socio-sanitaria
assistenziale ad Antey-Saint-André".
Bertin (Presidente)
- Punto n. 37. Per l'illustrazione,
il consigliere Marquis.
Marquis (FI) -
Siamo venuti a conoscenza che la
cooperativa sociale Anteo di Biella, assegnataria della gestione
della Casa di riposo di Antey-Saint-André intende cessare
l'attività socio sanitaria e assistenziale sul territorio
valdostano per via delle recenti difficoltà legate all'emergenza
sanitaria del Covid-19 e della conseguente irreperibilità di
personale infermieristico di assistenza, tenuto conto che le
assunzioni di personale da parte dell'Azienda USL della Valle
d'Aosta e delle ASL limitrofe hanno reso di fatto impossibile la
prosecuzione del servizio.
Questa è una bella struttura assistenziale ubicata in
Antey-Saint-André per la cura di persone anziane, parzialmente
autosufficienti e non autosufficienti, ed è dislocata in due nuclei
differenti: il primo ha un'impronta di tipo alberghiero con
quindici posti letto e ospita anche degli anziani che frequentano
con le famiglie la località turistica nel periodo estivo, il
secondo - con una caratterizzazione più prettamente sanitaria,
infermieristica e assistenziale - con una ventina di posti letto
secondo piani personalizzati rispetto alle esigenze del singolo
ospite.
La struttura socio sanitaria in oggetto ha sempre fornito un
servizio fondamentale per il territorio di riferimento, e non solo,
come dimostra la saturazione dei posti letto disponibili
specialmente negli ultimi due anni caratterizzati dalla
pandemia.
La cooperativa, nel tempo, ha fatto anche degli interventi non
trascurabili nella Casa di riposo che ora si è resa disponibile
alla ricollocazione degli ospiti della struttura valdostana presso
una RSA fuori Valle, circostanza che comporterà indubbiamente, se
così sarà, tutta una serie di disagi per gli anziani ospitati e per
le loro famiglie.
A questo riguardo s'interpella l'Assessore alla sanità per
conoscere se tale scenario corrisponda a verità, la domanda ormai è
superata in quanto abbiamo letto anche sugli organi di stampa che
la situazione purtroppo è così come rappresentata; più che altro
siamo interessati a conoscere quali sono le contromisure che la
struttura competente del suo Assessorato intende adottare per
ovviare in maniera immediata agli indubbi disagi che la chiusura di
una struttura socio sanitaria assistenziale sul territorio
sicuramente comporterà alla comunità.
Presidente -
Risponde l'assessore Barmasse.
Barmasse (UV) -
Come giustamente ha già detto lei,
consigliere Marquis, la notizia corrisponde al vero, quindi la
conferma è superflua.
La cooperativa Anteo ha comunicato all'Assessorato in data 27
aprile la cessazione dell'attività per le motivazioni sopra
riportate, in particolare per l'irreperibilità di personale
infermieristico di assistenza, con l'ulteriore precisazione che
tali circostanze hanno evidenziato ancor di più l'inadeguatezza di
una struttura che per la sua posizione decentrata da danni patisce
l'insufficiente occupazione di posti letto.
In merito alle contromisure da adottare, si precisa che la
struttura di Antey è una struttura privata, autorizzata con
classificazione protetta, non convenzionata con l'Amministrazione
regionale a causa della posizione decentrata e dell'assenza dei
requisiti strutturali idonei a ospitare gli utenti con elevati
carichi assistenziali che sono quelli al momento in lista di attesa
e di più difficile collocazione.
Si ritiene che la cessazione di tali attività, rispetto al
fabbisogno complessivo regionale, non determinerà significativi
impatti per gli utenti in quanto al momento nelle strutture
pubbliche e private del territorio regionale sono disponibili 178
posti di cui 45 nelle strutture pubbliche site anche nel territorio
dell'Unité Mont-Cervin, così come il personale OSS ivi operante che
potrà trovare pronta ricollocazione anche nel comprensorio di
riferimento a causa della carenza di tali figure professionali di
cui c'è forte richiesta.
In merito all'effettiva chiusura della struttura, si segnala che
da informazioni pervenute all'Assessorato pare che ci sia
l'interesse al subentro della gestione della struttura di Antey da
parte di una cooperativa del Canavese che è in trattativa con la
società Anteo.
Presidente -
Per la replica, consigliere Marquis.
Marquis (FI) -
La risposta purtroppo non è molto
confortante rispetto alla situazione che siamo chiamati a dover
gestire. Una struttura che viene chiusa è sicuramente una grossa
perdita per il territorio; è una struttura che è stata inaugurata
nel 2004, figlia di un progetto di diffusione territoriale della
sanità che è stato messo in atto nel 1988 dove era stato deciso con
le comunità locali di creare un polo di recupero di riabilitazione
post-ospedaliero ad Antey e un centro traumatologico a
Valtournenche.
Purtroppo la situazione è mutata, dal 2017 è stata trasformata
in residenza protetta ed è stata affidata dalla USL a una gestione
privata, come lei ha significato.
A mio avviso c'è un errore a livello comportamentale della
pubblica Amministrazione, perché non bisognerebbe fare una
distinzione tra privato e pubblico ma ognuno che opera sul
territorio è parte del sistema, recitando un ruolo diverso, ma al
servizio di una comunità.
Questo mi lascia intendere che purtroppo, in questa situazione,
ci sono state sicuramente delle responsabilità da parte di tutti,
ma probabilmente non c'è stato un ruolo proattivo da parte della
Regione per cercare di salvaguardare questa struttura territoriale.
Piuttosto è stata rappresentata come una situazione in cui noi
abbiamo affittato i locali e poi sono problemi di chi gestisce se
più o meno può stare in piedi.
Anche il fatto che la struttura non è convenzionata questo cosa
significa? Che non riceve le risorse da parte della Regione, la
Regione nelle strutture che gestisce corrisponde 115 euro
pro-capite, la struttura privata deve stare in piedi con 85 euro a
persona.
Bisognerebbe fare anche dei ragionamenti tenuto conto che da una
parte noi incrementiamo le risorse per gli infermieri e per i
medici, dall'altra parte, purtroppo, chi opera nel regime privato
non può stare in piedi a queste condizioni. Se ci fosse stato anche
un percorso di convenzione, questo avrebbe reso possibile
probabilmente il mantenere in vita questa struttura.
Altra cosa: lei ha detto che non ci sono significativi impatti
sugli ospiti perché possono essere trasferiti in un'altra
situazione.
Io le posso dire che sono stato contattato da dei figli di
genitori novantenni che mi hanno detto: "Papà è arrivato a 90 anni
però sicuramente se verrà trasferito rischia di morire".
Ci sono delle persone che sono fragili quando hanno raggiunto
quest'età, sono ancora lucide, hanno già dovuto subire un percorso
di allontanamento da casa con tutta una serie di sofferenze e hanno
ripristinato un loro modo di vivere con delle abitudini,
confrontandosi e anche creando delle amicizie e non è che possono
essere spostati fuori valle come dei pacchi o in un'altra
realtà.
Sicuramente questo crea, a mio avviso, un grosso disagio, no un
non significativo impatto agli ospiti e alle loro famiglie. La
cooperativa di gestione ha proposto di trasferire queste persone
fuori Valle; a questo c'è una disponibilità, ma ci rendiamo conto
che cosa significa l'impatto sulle famiglie che hanno cura dei loro
propri cari sul territorio e hanno la necessità di una presenza
giornaliera o settimanale per stargli accanto e accudirli?
Secondo me ci sono delle grosse problematiche, pertanto l'invito
che si fa, pur considerando tutte le difficoltà del caso, è di
rendersi pro-attivi per cercare di trovare una soluzione e non
aspettare che magari una cooperativa s'informi e cerchi di trovare
un accordo per subentrare alla gestione con l'impresa cessante.
Io credo che la Regione politicamente debba assumersi questa
responsabilità perché la struttura di Antey è una struttura
bellissima, immersa nel verde, in condizioni ambientali non
comuni.
In più è una struttura in cui prima venivano anche fatti i
prelievi, adesso non vengono fatti più i prelievi; sta perdendo
piano piano la sua connotazione. Tutto questo mi sembra un po'
contrario rispetto all'approccio che abbiamo detto che deve essere
della sanità, della socio-assistenza sul territorio di una maggiore
diffusione nella comunità.
Teniamo conto che Antey risponde a un bacino che, dopo il bacino
della Plaine di Aosta, è il secondo bacino della Valle. Prendiamo i
Comuni di Saint-Vincent, di Châtillon, di Pontey, di Antey e della
Valle del Cervino e credo che meriti queste attenzioni.
Pertanto l'invito che facciamo è quello d'intervenire per
cercare di trovare una soluzione che possa mantenere in vita la
struttura.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK