Consiglio Regionale della Valle d'Aosta - Oggetto del Consiglio n. 551 del 14 marzo 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula
Oggetto del Consiglio n. 551 del 14 marzo 1994 - Resoconto
OGGETTO N. 551/X - Azioni dirette a tutelare l'immagine della
Regione Valle d'Aosta. (Iscrizione all'ordine del giorno di nuovo
ogget­to - Approvazione di risoluzione)
Risoluzione - Il Consiglio regionale della Valle d'Aosta
Preso atto del contenuto dell'articolo apparso sul quotidiano
"Corriere della Sera" del 7 marzo scorso dal titolo "Aosta, mafia
di montagna" e delle successive prese di posizione e
puntualiz­zazioni del Procuratore della Repubblica presso la
Pretura di Aosta Dott. Vaudano;
Considerato che la popolazione valdostana nel suo insieme non è
immune dalla presenza di fenomeni di corruzione e da fatti
criminosi, quali si sono verificati e purtroppo si verificano in
tutte le regioni;
Rileva
che il contenuto del succitato scritto si presenta gravemente
diffamatorio risultando il popolo valdostano estraneo alla cul­tura
mafiosa e stante il permanere di un apprezzabile senso ci­vico
all'interno della nostra comunità, cresciuto e rafforzato
nell'ambito dei valori della tradizione storica, culturale e civile
che trovano nell'autonomia individuale e collettiva della nostra
gente la capacità di affrontare il futuro della nostra
comunità;
Ribadisce
che le Istituzioni valdostane perseguono l'obiettivo di una
stretta collaborazione con gli Organi di giustizia al fine di
raf­forzare le difese sociali e culturali contro possibili
infiltrazioni criminose nella nostra Regione;
Richiede
agli Organi politici, alla Magistratura e agli Organi di
infor­mazione di svolgere ciascuno il proprio compito nel rispetto
dei rispettivi ruoli e con spirito di collaborazione e di verità
evitan­do ogni tipo di generalizzazione;
Confida
nel fatto che la Magistratura valdostana continui nella positiva
opera avviata, mantenendo un giudizio equilibrato su una realtà
sociale che non può essere ridotta a mero contenitore di
illegalità;
Impegna
la Giunta regionale a porre in essere tutte quelle azioni che
ri­terrà più idonee dirette a tutelare una corretta e veritiera
im­magine della Regione Valle d'Aosta.
F.to: Collé - Dujany - Parisi - Ferraris - Bich - Lanièce -
Perrin G.C. - Lavoyer
Presidente -
É stata portata al tavolo della
Presidenza una risoluzione, che è stata firmata da tutti i gruppi,
ad eccezione di: Lega Nord, Verdi Alternativi e Rifondazione
Comunista.
Se il Consiglio è d'accordo, pongo in votazione l'iscrizione
della risoluzione.
Presenti, votanti e favorevoli: 27
Il Consiglio approva all'unanimità
Presidente -
Propongo l'immediata discussione
della risoluzione, se il Con­siglio è d'accordo. Credo di
interpretare il parere dei colleghi consiglieri nel dire che il
Consiglio è d'accordo. Ha chiesto la parola il Consigliere
Florio.
Florio (VA) -
Abbiamo ascoltato stamani i numerosi
interventi di autorevoli consiglieri su questo problema, su questo
falso problema costi­tuito da un articolo di giornale. Abbiamo
partecipato alla riu­nione pomeridiana per discutere di
quest'ordine del giorno, il cui risultato finale che ci troviamo
qui davanti non condividia­mo, quindi non lo abbiamo
sottoscritto.
Mi sembra di poter dire che di fronte a questi argomenti la
memoria dei Valdostani presenti in quest'aula - quasi tutti da anni
fanno politica, quasi tutti da anni partecipano attivamen­te
comunque alla vita sociale ed economica di questa nostra Regione -
sia molto corta, mi sembra anche, talora, che manchi del tutto.
É una constatazione, questa, che faccio con molta serenità,
an­che perché ho l'impressione che nella mente di taluni questa
memoria molto corta sia giustificata da problemi raccolti nel
passato, da situazioni nelle quali si sono venuti a trovare e che
li hanno visti oggetto magari di indagine, soprattutto nella ve­ste
di pubblici amministratori.
Infine, vorremmo sottolineare due aspetti di questa vicenda: il
primo, che non crediamo opportuno che una istituzione come quella
del Consiglio regionale si rivolga all'esterno con un pro­prio atto
formale, con un ordine del giorno, sollecitato da un articolo di
giornale, per quanto questo sia un giornale autorevo­le, a
diffusione nazionale, per quanto possa essere non corretto ciò che
viene riportato sul giornale stesso; il secondo - ancora più grave
-, che questo Consiglio fa finta di non ricordarsi (ed ecco appunto
la memoria corta) di quasi fosse la situazione dell'organismo
inquirente esistente nella nostra regione prima della venuta in
Aosta del dott. Vaudano.
Io lo ricordo bene, l'ho vissuto stando all'opposizione in
Comune di Aosta, allorquando a gestire quel Comune c'era chi della
le­galità amministrativa sovente non faceva più di tanto, non si
interessava più di tanto, e nonostante fiere proteste del
sotto­scritto e di chi lo aveva preceduto o seguito in quella
carica, nulla mai si muoveva all'interno di quel palazzo, tutto
sembra­va cadere nel dimenticatoio, tutto veniva costantemente
in­sabbiato. Ed è nei confronti di quella situazione che noi
abbia­mo salutato allora con piacere la venuta in Aosta del dott.
Vau­dano, che è riuscito comunque a cambiare l'atmosfera generale
nella quale l'organismo inquirente in questa nostra regione ha
finalmente potuto lavorare, da allora fino ad oggi, e speriamo
possa continuare nel futuro.
Quando si dice che non c'è stato questo cambiamento, questo
diverso modo di essere dell'organismo inquirente, non più lega­to
come un tempo a rapporti più o meno evidenti con il potere politico
e con quello economico, si fa una affermazione senza ri­cordarsi di
ciò che è successo in questi anni, fino all'altro ieri.
Ci si dimentica che sono stati eseguiti mandati di arresto nei
confronti degli ultimi quattro ex Presidenti della Giunta
regio­nale; ci si dimentica che due ex Presidenti della Giunta sono
stati condannati in 1° e 2° grado e sono stati sospesi dalle
cari­che di consiglieri regionali; ci si dimentica che i segretari
di al­meno quattro partiti politici sono accusati di aver ricevuto
da­naro da imprenditori valdostani; ci si dimentica che un ex
Pre­sidente della Giunta è accusato di aver comprato voti con soldi
e promesse di posti di lavoro; ci si dimentica che c'è stato un
grande rinnovamento nella composizione di questo Consiglio,
soprattutto a causa delle vicende giudiziarie che hanno prece­duto
le elezioni regionali dell'anno scorso.
Ci si dimentica che molti fatti sono già stati giudicati,
appurati, e che sono ormai dei capitoli chiusi; ci si dimentica che
tutto quanto ho detto di­mostra che c'è stata in Valle d'Aosta una
grave degenerazione della politica.
Non possiamo allora scagliarci contro espressioni che possono
anche essere infelici e discutibili, che possono essere state
ri­portate in un articolo di giornale, e dimenticarci del ruolo
posi­tivo svolto dalla magistratura, da quel gruppo di giovani
ma­gistrati di Aosta, nell'individuare responsabilità, nel porre
fi­nalmente fine ad abusi di potere e ad illegalità che avevano
se­de proprio nel Palazzo regionale. E questo quando - ed è questo
il vero problema di detto Consiglio e di tale istituzione - questo
Consiglio, quest'organismo politico-amministrativo non era in grado
(si è dimostrato non in grado nel recente passato, alme­no), di
controllare quelle responsabilità, di definire quelle
re­sponsabilità, di condizionare quelle figure che qui dentro hanno
fatto e disfatto ciò che hanno voluto per almeno un decennio.
Non possiamo, nel momento in cui colui che ha avviato almeno
quel processo di rinnovamento dell'organismo inquirente se ne va,
non formulare una valutazione positiva del suo operato. Non
possiamo dimenticarci che quanto costui ha fatto - poi continuato
da chi con lui ha iniziato a lavorare - lo abbia fatto (noi
riteniamo senza timore, finalmente), di quei
"sancta
sanc­torum"
fino allora intoccabili.
Non crediamo che quest'ordine del giorno risponda corretta­mente
a "questi" requisiti, riporti correttamente "queste" valu­tazioni;
individua addirittura un impegno della Giunta a porre in essere
quelle azioni che riterrà più idonee e dirette a tutelare una
corretta e veritiera immagine della Regione Valle d'Aosta, quando
non ci si è preoccupati di tutelare una corretta e veri­tiera
immagine, allorquando i fatti che ho appena elencato sono avvenuti
uno dietro l'altro, sempre più vorticosamente e sem­pre più
impressionanti per la gente che sta fuori di questo Pa­lazzo.
Non possiamo votare quest'ordine del giorno, anzi credo proprio
che voteremo contro.
Presidente -
Ha chiesto la parola il Consigliere
Chiarello.
Chiarello (RC) -
A questo riguardo mi sono già
espresso questa mattina, non voglio dilungarmi anche perché il
Consigliere Florio mi ha tolto molte delle cose che intendevo
dire.
Volevo solo sottolineare che questa risoluzione è una forzatura,
perché stamani era stata presentata una risoluzione che è stata
stravolta da questa; l'importante è fare qualcosa contro questo
articolo di giornale perché stamani, al punto "si ribadisce", era
scritto che "le istituzioni hanno sempre collaborato con la
giu­stizia". Su questo punto avevo obiettato in relazione a quello
che adesso ha detto Florio.
La Giunta e questo Consiglio devono dare dimostrazione di
cor­rettezza nelle azioni che svolgono e che hanno iniziato a
svolge­re, da un anno a questa parte; non è utile a questo
Consiglio presentarci con delle risoluzioni contro articoli di
giornale, ma è molto più utile lavorare bene a favore dei
Valdostani.
Per queste ragioni voterò contro.
Presidente -
Ha chiesto la parola il Consigliere
Mostacchi.
Mostacchi (UV) -
Premetto che anche io voterò
contro, ma non per gli stessi mo­tivi di Florio e Riccarand.
Voterò contro perché quest'ordine del giorno mi sembra un invito
più che a Vaudano - del quale ho la massima stima ed anzi lo
ringrazio per l'operato che ha svolto nella sua militanza ad Aosta
- al potere giudiziario a continuare nelle esternazioni alla
stampa, che sanno più di potere politico che di potere
giu­diziario.
Non so se qualcuno di voi ha letto stamani l'intervento del
dott. Borelli, Procuratore Capo della Procura di Milano, il quale
dice più o meno che anche i giornalisti facevano parte del
"sistema". Mi chiedo come lui possa affermare questo. Potrei dire
che an­che il potere giudiziario faceva parte del "sistema", e ci
sono molti atti, anche di questi giorni, che lo dimostrano.
Condivido molto del tuo intervento, ma quella è la loro
funzione; non quella di scrivere articoli sulla stampa per
diventare protago­nisti di un certo disegno - questa è una mia
impressione e se è sbagliata chiedo scusa - che va da Aosta a
Sciacca, perché è una catena di tutto il potere giudiziario fare
esternazioni di tipo politico.
Il potere giudiziario lo possiamo giudicare? Penso di sì. Non
penso che i giudici siano infallibili, o intoccabili,
ingiudicabili. Penso, invece, che anche il potere giudiziario debba
accettare da parte nostra delle osservazioni al suo operato.
Mi auguro (e lo chiederò) che dopo le elezioni di fine marzo il
potere giudiziario ritorni a fare il potere giudiziario con tutta
la sua funzione, nulla di meno e nulla di più, che il potere
legisla­tivo ritorni a fare il potere legislativo e che il potere
esecutivo ritorni a fare il potere esecutivo. Oggi c'è una
intersecazione di questi poteri, e un "vuoto di potere" ha permesso
a certi poteri di invadere campi che non sono di loro
competenza.
Pertanto voterò contro la risoluzione perché mi sembra un
invi­to al potere giudiziario a continuare "l'andazzo" che ha preso
in questi ultimi mesi.
Presidente -
Ha chiesto la parola il
Vicepresidente Aloisi.
Aloisi (APA) -
Voteremo quest'ordine del giorno
per tutta una serie di consi­derazioni che già abbiamo esternato.
Non siamo entrati natu­ralmente in quella che è la valutazione di
merito sull'operato che è stato svolto dal Procuratore della
Repubblica presso la Pretura, ma abbiamo contestato violentemente
il modo, il me­todo e l'esternazione che ha fatto, cercando così di
difendere, e difendendola per quanto è possibile, l'immagine della
Regione autonoma della Valle d'Aosta.
Stamani ho detto, ed oggi lo ripeto, che di fronte a quel tipo
di pubblicizzazione ogni coscienza libera deve avere il coraggio di
rispondere, perché generalizzazioni, offese e momenti di
confu­sione non possono essere né accettati, né tollerati.
E non è un falso problema, Vanni, perché se quello è un falso
problema, dimmi tu qual è un problema reale. Casomai mi crea forti
problemi il taglio che tu hai dato all'intervento, un taglio da
Verde, ma da Verde Alternativo fazioso.
Questa è una Re­pubblica fondata sul diritto, quindi non ci può
essere memoria corta per nessuno.
Una Repubblica fondata sul diritto significa che, fino a quando
una sentenza non passa in giudicato, si ha sempre la presun­zione
di innocenza, e solo in quella occasione possiamo dire che una
persona ha abusato del suo ruolo.
Fino a prova contraria, e fino a quando quella sentenza non
passerà in giudicato, chiun­que sia stato colpito da provvedimenti
giudiziari il nostro Ordi­namento giuridico lo tutela con la
presunzione di innocenza.
E non credo che ci possa essere memoria corta nel popolo
val­dostano, né credo ci possa essere memoria corta in modo
parti­colare nel popolo meridionale.
Nel popolo valdostano anche per­ché in passato, quando si sono
verificati abusi, fenomeni di malcostume, corruttela, la
magistratura ha operato con coeren­za ed ha operato ieri, come
credo ha operato oggi, ma in modo particolare i piani della Procura
della Repubblica presso il Tri­bunale, mentre presso la Procura
della Repubblica della Pretu­ra si è operato solo con una forma di
pubblicizzazione che ha colpito parte di questa collettività
valdostana, che è specifica­tamente quella meridionale.
Ecco perché credo che la memoria storica, ma non solo quella
storica, anche quella giuridica, sia necessaria a tutti, perché qui
la magistratura ha avuto un comportamento coerente, continuo,
costante.
Ho detto che non volevo entrare nel merito, né voglio entrare,
ma mi auguro che quanto prima venga chiarita e definita qual­che
posizione particolare che si è creata nel Comune di Aosta, nei
confronti della quale, a tutt'oggi, non abbiamo avuto alcuna
risposta. Questo significa poi operare in una certa direzione,
altrimenti possiamo aprire tutte le inchieste giudiziarie che
vogliamo; quello che conta è capire dove si va a parare.
Non voglio assolutamente fare la difesa d'ufficio di qualche mio
amico, però quando questa persona ha ricoperto quell'incarico per
dieci anni non è stata colpita da azioni giuridicamente rile­vanti,
né penso sia stata al contempo un confessore. Credo che abbia
operato con dignità, salvaguardando l'istituzione del Co­mune di
Aosta, e i fatti sono lì, sono chiari, chi li vuole vedere li
guardi; poi, chi vuole sempre dare un taglio di un altro tipo, lo
dia. Ognuno di noi ha un suo concetto di giustizia, credo che poi
siano i magistrati ad applicare le leggi.
Presidente -
Ha chiesto la parola il Consigliere
Perron.
Perron (UV) -
Je ne veux pas répéter les choses
qui ont déjà été dites ce matin, choses que je partage dans leur
contenu. Compte tenu que dans ce Conseil je représente peut-être la
personne qui a moins de mémoire historique, je veux au nom de
l'Union Valdôtaine souligner deux aspects et je termine.
Selon nous chacun a son rôle, la magistrature a certaines
fonctions, le pouvoir politique en a d'autres. Ces rôles peut-être
ont été confondus, et l'Union Valdôtaine ne partage pas certaines
généralisations qui ont été faites à travers les journaux de la
part du pouvoir judiciaire. Nous ne les partageons pas, au-delà de
toute discussion qu'on peut faire sur cet argument. Il est évident
que nous avons des points de vue totalement différents de concevoir
certaines choses. Mais jusqu'à où il y aura quelqu'un qui dit que
la Vallée d'Aoste a une culture mafieuse, jusqu'à où il y aura
quelqu'un qui dit que les Valdôtains n'ont pas de sens civique,
l'Union Valdôtaine ne soutiendra jamais cette thèse.
Certaines précisions nous les soutenons encore une fois avec
force et nous voterons cet ordre du jour.
Presidente -
Pongo in votazione la risoluzione in
oggetto.
Presenti e votanti: 27
Favorevoli: 22
Contrari: 5
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK