Consiglio Regionale della Valle d'Aosta - Oggetto del Consiglio n. 1398 del 6 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1398 del 6 ottobre 2010 - Resoconto
OGGETTO N. 1398/XIII - Interpellanza: "Operazioni di bonifica
e di smaltimento di scorie inquinanti rinvenute presso la Cogne
Acciai Speciali".
Interpellanza
La Giunta regionale, con Deliberazione N. 28 del 20 gennaio
2006 ha preso atto che durante la realizzazione degli interventi di
bonifica dell'area, sono state rinvenute scorie di acciaieria
contaminate da americio che sono state rimosse e confinate in 78
fusti, di cui è stata ritenuta necessaria ed urgente la messa in
sicurezza;
Considerato che la stima provvisoria dello smaltimento
definitivo delle scorie contaminate ammontava a euro 1.263.600,00 e
che, come ricordava la citata deliberazione, Vallée d'Aoste
Structure s.r.l. aveva richiesto a Cogne acciai speciali s.p.a. il
rimborso dei costi causati dal rinvenimento delle scorie
contaminate da americio, ricevendo, tuttavia, un netto rifiuto che
rende impossibile la determinazione di riferimenti temporali entro
cui potrà eventualmente ottenere ragione;
Malgrado quanto sopra, la Giunta ha deliberato di concedere a
Vallée d'Aoste Structure s.r.l. un contributo ad abbattimento dei
costi sostenuti per il conferimento in deposito autorizzato per
l'effettuazione di un intervento preliminare di vagliatura e
selezione delle scorie;
Non avendo avuto ulteriori riscontri in ordine alla questione
e considerata la serietà dei pericoli connessi con la presenza
della citata sostanza chimica in questione e la complessità delle
operazioni di smaltimento;
I sottoscritti Consiglieri regionali
Interpellano
La Giunta regionale per sapere:
1) se la presenza delle scorie sopra richiamate sia relativa
a lavorazioni precedenti o successive rispetto all'insediamento
della gestione attuale della Cogne Acciai Speciali;
2) se sono state completate le operazioni e se le aree
interessate possano considerarsi definitivamente bonificate, con
definitivo smaltimento delle scorie inquinanti;
3) a quanto sono ammontate le spese sostenute per risanare le
superfici interessate dall'inquinamento e per vagliare e smaltire
le scorie in questione;
4) come valuta la giunta le intese raggiunte fra Cogne Acciai
Speciali e Vallée d'Aoste Structure, atteso l'iniziale rifiuto
dell'azienda di partecipare alla spesa in questione per il riparto
definitivo degli oneri di bonifica.
F.to: Louvin - Giuseppe Cerise - Bertin
Presidente
- Riprendiamo i lavori con il punto 21
all'ordine del giorno.
La parola al Consigliere Louvin.
Louvin (ALPE)
- Grazie.
Avevamo sepolto un po' nella memoria una vicenda di alcuni anni
fa, del 2006, quando erano state rinvenute delle scorie radioattive
presso l'area Cogne di Aosta e della questione non si era più
parlato; ne abbiamo ritrovata traccia amministrativamente anche
grazie alla deliberazione che era stata adottata a suo tempo dal
Governo regionale, che si impegnava a sostenere lo sforzo economico
di Vallée d'Aoste Structure nello smaltimento di queste scorie, ma
subordinatamente all'accertamento delle responsabilità e della
competenza ad effettuare questi lavori e ad assumerne il relativo
onere.
Non avevamo più avuto notizia della vicenda fino a qualche
settimana fa, quando abbiamo saputo che sarebbe stata
definitivamente conclusa. Ora devo alla gentilezza dell'Assessore
Pastoret di avermi fatto arrivare in tempo, prima di questo
Consiglio, i documenti che avevo richiesto per altra via relativi
alla definizione di questa vicenda che sembra ormai essere stata
risolta sotto il profilo amministrativo, ma gliene chiediamo
comunque conto, perché ci sono svariati aspetti di questa vicenda
che dovrebbero avere un minimo di chiarezza.
Il primo riguarda l'origine di queste scorie che non è usuale,
per fortuna, ritrovare nei nostri stabilimenti e che avevano anche
destato un po' di scalpore all'epoca; prima di passare nell'ala
silente dell'assemblea il collega Comé si era occupato di questa
questione e aveva interpellato la Giunta regionale in proposito,
devo dire - sono andato ad approfondire -, con dovizia di
informazioni anche sulle origini di questo elemento chimico e alle
sue modalità di produzione. Aveva interpellato all'epoca
l'Assessore Ferraris sulla questione, ottenendo delle risposte
piuttosto nette e decise circa la responsabilità della produzione
di queste scorie. Ora, dall'esito che abbiamo riscontrato
amministrativamente non abbiamo potuto capire quale fosse la
genesi, se questo fosse dovuto a lavorazioni antecedenti l'ingresso
di Cogne Acciai Speciali nell'area oppure successive: questo è il
primo degli aspetti sul quale vorremmo si potesse sapere qualcosa
di più.
Il secondo è ovviamente un dato di attenzione ambientale, se ci
sono ancora in corso, se siano state definite tutte le operazioni
relative alla bonifica di quell'area, in particolare alla presenza
di questo americio, questa sostanza radioattiva che è stata
rinvenuta e stoccata in un certo numero di fusti, a quanto siano
ammontate alla fine dell'operazione le spese in questione e
last
but not least
, come dicono gli inglesi, ma interessa anche
questo, chi ha pagato, chi paga per questo smaltimento che dovrebbe
far capo, presumo, in linea teorica, a chi le ha prodotte queste
scorie e a non chi gestisce semplicemente l'area. Ma questa sarà
una questione che tratteremo all'esito delle risposte che
l'Assessore gentilmente vorrà dare, a complemento della
documentazione scritta che mi ha fatto avere e della quale - ripeto
- gli sono ancora grato.
Presidente
- La parola all'Assessore alle attività
produttive, Pastoret.
Pastoret (UV)
- Grazie, Presidente. Come è stato
ricordato, parliamo, qui, di una vicenda per la quale bisogna
risalire indietro nel tempo.
Essa riguarda la presenza di americio nelle scorie di acciaieria
prodotte da CAS. Ma non è stato poi dimostrato che le scorie
fossero poi la conseguenza di quella produzione. La presenza di
americio è stata riscontrata da parte di ARPA negli anni 2000-2001
nell'area Cogne, in particolare nell'area di stoccaggio denominata
"Cumuli Buthier", area che era stata riconsegnata a Vallée d'Aoste
Structure nel settembre 1998. In tale area, negli anni precedenti,
la Cogne Acciai Speciali era stata autorizzata a depositare
temporaneamente scorie di acciaieria dall'Assessorato della
sanità.
La Cogne Acciai Speciali ha sempre ribadito la propria
estraneità alla presenza di americio nelle scorie che essa ha
provveduto a stoccare, né peraltro è stato possibile da parte di
Vallée d'Aoste Structure risalire con certezza alla possibile data
di deposito di tale materiale nella zona in esame. Le scorie
rinvenute sono state tempestivamente - come comunicato da Vallée
d'Aoste Structure - completamente asportate e conferite in un
deposito autorizzato da parte di un'impresa specializzata,
appositamente incaricata da Vallée d'Aoste Structure.
Attualmente la zona risulta priva di contaminazione, così come
appare dalle analisi effettuate dai tecnici ARPA nel 2005. Abbiamo
però chiesto a Vallée d'Aoste Structure di tenerci aggiornati e
informati in esito alle risposte da fornire e Vallée d'Aoste
Structure ci ha informati:
"che le aree in cui fu rilevato
l'inquinamento possono considerarsi liberate dalla presenza
dell'inquinante. La ricerca e la rimozione del materiale
contaminato dall'americio furono eseguite fra fine maggio e metà
settembre 2001 con il coordinamento di funzionari dell'ARPA, che
provvidero alle indagini radiometriche per l'individuazione del
materiale radioattivo, che fu separato e posto in fusti idonei con
intervento di società specializzata".
A quanto sono ammontate le spese sostenute? Il conferimento in
deposito dei fusti ha avuto finora un costo pari a complessivi
371.000 euro, di cui 172.000 euro per le operazioni di separazione
e di infustamento delle scorie, e la restante parte per il deposito
presso società autorizzata. Per il futuro - perché ora ci dobbiamo
occupare del futuro - Cogne Acciai Speciali ha stipulato, ad agosto
2010, con un'impresa specializzata un contratto per lo smaltimento
definitivo dei 78 fusti contenenti il materiale contaminato, da
effettuarsi tramite apposite procedure, ad un costo complessivo
compreso fra un minimo di 320.000 euro e un massimo di 886.000
euro, e questa variabile si determina in relazione alla quantità di
materiale radioattivo che risulterà a valle del trattamento, perché
sarà in quel momento che si saprà qual era la consistenza effettiva
- nell'insieme del materiale raccolto - di quello radioattivo.
Ci si chiede:
"come valuta la Giunta le intese raggiunte fra
Cogne Acciai Speciali e Vallée d'Aoste Structure"
. C'era stato
un iniziale rifiuto dell'azienda di partecipare alla spesa in
questione per il riparto definitivo degli oneri di bonifica. Come
ho detto prima, CAS si è sempre dichiarata estranea alla presenza
di americio nelle scorie di acciaieria, né è mai stato dimostrato
che tale presenza potesse esserle attribuita. Sulla questione era
stato aperto un procedimento inquisitorio, dal quale fu poi
richiesta e disposta da parte del pubblico ministero
l'archiviazione. Io non ho questi atti, ma questa è una
comunicazione che mi è stata fornita da Vallée d'Aoste Structure.
Alla luce di questa incertezza, ci sono state lunghe discussioni e
diversi tentativi non andati a buon fine. Finalmente nell'agosto
2010 è stato stipulato un accordo fra Vallée d'Aoste Structure e
Cogne Acciai Speciali, in cui si pattuisce che i costi che dovranno
essere sostenuti per il completo smaltimento delle scorie
contaminate dovrà essere coperto in misura del 55 percento da CAS e
dal 45 percento da Vallée d'Aoste Structure.
Mi si chiede in conclusione, fatte queste premesse e presentati
questi elementi, di esprimere valutazioni che poi non mi
appartengono, se non parzialmente. Ritengo che il fatto di essere
finalmente giunti a trovare un'impresa sia un elemento positivo,
così come valuto positivamente il fatto che CAS contribuisca in
modo significativo dal punto di vista finanziario alle spese per lo
smaltimento. Non ho io gli elementi per giudicare se sia
equilibrata o meno questa conclusione alla quale si è giunti, ma
c'è un concorso di entrambi i soggetti alle spese per questo
smaltimento.
Ovviamente ed in conclusione, al di là dell'epilogo della
vicenda, è fondamentale come l'interpellante ha ricordato, che sia
garantita la salute dei cittadini. È il caso di riconoscere in
questa vicenda il ruolo positivo ed efficace di ARPA, i cui
controlli hanno consentito di detectare tale materiale con rapidità
ed efficacia.
Ad oggi, come l'interpellante sa, tutta la zona dell'Espace
Aosta è stata bonificata con interventi costosi e tecnicamente
assai complessi (parliamo del
capping
che è stato realizzato
più di un decennio fa ormai); è una zona che è costantemente
mantenuta sotto controllo e devo anche dire che a Vallée d'Aoste
Structure deve essere riconosciuto il merito di aver bene operato
in questo senso, al di là del trascinarsi di questa vicenda che,
come tutti avremmo voluto, avrebbe forse dovuto concludersi prima
dal punto di vista amministrativo, ma la discussione sui livelli
presunti di responsabilità si è condotta, come ho avuto modo di
dire prima, per un certo periodo di tempo e, in qualche modo, la
risposta definitiva è stata data da questo procedimento da parte
dell'amministrazione della giustizia che poi ha assunto i
provvedimenti e le decisioni che ho ricordato prima.
Presidente
- La parola al Consigliere Louvin.
Louvin (ALPE)
- Grazie, Presidente.
La soddisfazione sul piano formale c'è tutta, Assessore, perché
lei ha dedicato naturalmente la necessaria e diligente opera
all'informazione del Consiglio. Ci rimangono molti quesiti ancora
aperti, molte incertezze.
La prima: non le sembra strano che appaiano 78 fusti di
materiale radioattivo e che non si sia riusciti a capire chi li
abbia prodotti? Sono poco addentro alle dinamiche di tipo
siderurgico sulla qualità e la tipologia delle lavorazioni, però
sembra strano che appaiano... caso unico, perché non ne sono
risultati altri in questi anni, di quantitativi rilevanti di
materiale radioattivo... e non si riesca a capire a quale periodo e
a quale tipologia di lavorazioni siano riconducibili. Anche a lei
forse appare un po' strana la cosa, quindi la soddisfazione c'è
sotto il profilo della cortesia, della puntualità della risposta,
ma nel concreto mi rimane questo quesito: è possibile che ce ne
siano altre di produzioni che hanno questi riflessi? Può averli
portati qualcun altro? Sembra non escluderlo la sua risposta, ma è
curioso che non se ne sia saputo niente.
La seconda questione è: nel momento in cui Vallée d'Aoste
Structure ha preso in carico quest'area, in particolare l'area
soggetta alla bonifica, non è stata fatta una ricognizione puntuale
da cui si potesse vedere se successivamente è stato modificato lo
stato dei luoghi? Sono stati portati ulteriori materiali? Questa
situazione così annebbiata è curiosa, perché al di là della
quantità non è trascurabile l'importo finanziario, ed è importante
capire se e in che misura il proprietario dell'area deve
intervenire per fare questa bonifica e non sia responsabile come il
suo predecessore riteneva in modo molto netto. Non la voglio
mettere in posizione di contrasto con chi, fra l'altro, non è
neanche oggi in questo Consiglio per portare lumi sulla sua
posizione, ma i costi di smaltimento che tutti ci auguriamo siano i
meno elevati possibili dovranno essere attribuiti alla CAS e non ad
un'azienda a partecipazione pubblica come Vallée d'Aoste Structure,
che non ha - e una persona normalmente prudente, equilibrata,
cauta, attenta come l'Assessore dell'epoca diceva - nessuna
responsabilità in tutta la vicenda.
Ora trascorsi alcuni anni, la CAS si riconosce responsabile o
compartecipe di possibili responsabilità per il 45 percento, quasi
la metà, in uno spirito immagino di... chiedo scusa, volevo dire
Vallée d'Aoste Structure, quindi la parte pubblica si accolla quasi
metà dell'onere pur essendosi allora ritenuta totalmente estranea
alla vicenda, e la cosa che mi incuriosisce leggendo anche l'atto
transattivo, avendo rifiutato entrambe le parti un arbitrato, cioè
una decisione di un soggetto terzo che avrebbe forse potuto
definire la questione, posto che si poteva tranquillamente mettere
a disposizione la somma per fare i lavori di smaltimento e
bonifica, ma subordinava alla decisione di qualcuno che avesse
fatto un accertamento più profondo! Qui abbiamo come l'impressione
che si sia steso un velo e, proprio dire che questo è un felice
finale della vicenda, mi sembra un po' eccessivo! Noi ci teniamo
sulla gobba delle spese, e sia, ma soprattutto non siamo riusciti a
capire da dove sono venute queste scorie, chi le ha prodotte, in
che modo si sia generata questa vicenda... ecco, tutto questo
lascia... non rispetto a questa Giunta e al suo operato, ma
rispetto alle decisioni che sono state assunte fra l'emissario di
questa Giunta, che è la società controllata regionale e la CAS,
lascia adito a qualcosa più che un dubbio! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK