Consiglio Regionale della Valle d'Aosta - Oggetto del Consiglio n. 2129 del 21 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2129 del 21 dicembre 2011 - Resoconto
OGGETTO N. 2129/XIII - Reiezione della proposta di legge:
"Disposizioni per la razionalizzazione delle spese per le
consultazioni elettorali e referendarie".
Articolo 1
(Accorpamento delle consultazioni elettorali e
referendarie)
1. A decorrere dal 2012, le consultazioni referendarie
indette dal Presidente della Regione si tengono, ferme restando le
disposizioni regionali relative alla possibilità di svolgere le
consultazioni in due tornate annuali, nella stessa giornata delle
elezioni per il rinnovo dei Consigli comunali o in concomitanza,
nell'ordine, con la prima delle due giornate fissate per le
elezioni per il rinnovo del Parlamento della Repubblica, del
Parlamento europeo o delle consultazioni referendarie
nazionali.
2. Nei casi di cui al comma 1, la data di svolgimento della
consultazione ha luogo, comunque, in una data compresa tra il 1°
maggio e il 30 giugno o il 1° novembre e il 15 dicembre, anche in
deroga alle scadenze di cui al comma 1 dell'articolo 26 della legge
regionale 25 giugno 2003, n. 19 (Disciplina dell'iniziativa
legislativa popolare, del referendum propositivo, abrogativo e
consultivo, ai sensi dell'articolo 15, secondo comma, dello Statuto
speciale), e dell'articolo 20 della legge regionale 9 febbraio
1995, n. 4 (Elezione diretta del sindaco, del vice sindaco e del
consiglio comunale).
3. Nel caso in cui nello stesso anno si tengano le elezioni
per il rinnovo del Consiglio regionale e le elezioni per il rinnovo
di Consigli comunali, le stesse si tengono nella medesima giornata,
ferme restando le disposizioni regionali relative alla possibilità
di svolgere le consultazioni in due tornate annuali.
Presidente
- La parola al relatore, Consigliere
Bertin.
Bertin (ALPE)
- Grazie Presidente.
Nella primavera scorsa abbiamo assistito in Italia a diverse
consultazioni elettorali che hanno visto coinvolti milioni di
elettori. Si è trattato delle elezioni amministrative che si sono
tenute il 15 e 16 maggio, con turni di ballottaggio i1 29 ed il 30
maggio e la consultazione referendaria del 12 e13 giugno. Fra le
decisioni che risultano maggiormente incomprensibili ai cittadini
c'è la scelta di chiamarli ad esprimersi più volte in un lasso di
tempo molto limitato, come è accaduto nel corso del 2011. In
effetti, come evidenziato, i cittadini di molti comuni italiani
sono stati chiamati a votare in ben tre distinti momenti nell'arco
di meno di un mese, precisamente nei soli 28 giorni. Questo fatto
ha messo in chiaro l'enorme dispendio di risorse che consegue allo
svolgimento separato delle consultazioni elettorali rispetto a
quelle referendarie, nonostante i cittadini abbiano dimostrato di
sapere opportunamente distinguere il diverso significato delle
singole votazioni. Uno spreco di denaro pubblico stimato intorno ai
300.000.000 di euro. Si tratta di uno spreco di finanza pubblica
che indigna i contribuenti ed appare oltremodo incomprensibile. Per
questa ragione, in diverse democrazie occidentali, si è istituito
l'election day, vale a dire l'accorpamento tra le elezioni
politiche, amministrative ed il referendum in un'unica giornata.
Appare necessario assumere, anche a livello legislativo regionale,
un preciso orientamento a favore dell'accorpamento in un'unica
tornata delle consultazioni elettorali e referendarie che si devono
tenere nel corso dello stesso periodo dell'anno, ossia per lo
svolgimento del cosiddetto "election day".
Con la presente proposta di legge si intende perciò favorire lo
svolgimento contestuale di consultazioni che possono essere
agevolmente accorpate, fermo restando che non si svolgono
referendum regionali nell'anno in cui si tengono le consultazioni
per il rinnovo del Consiglio regionale. L'introduzione
dell'election day consentirebbe inoltre di evitare il rischio che
la scelta discrezionale della data per la consultazione
referendaria sia determinata dalla volontà di chiamare alle urne il
corpo elettorale in momenti oggettivamente poco favorevoli al
raggiungimento del quorum eventualmente prescritto. La scelta della
data referendaria è stata utilizzata in passato in modo strumentale
per impedire il raggiungimento del quorum e vanificare la
consultazione, con il palese obiettivo di indebolire e sabotare un
importante strumento di democrazia e partecipazione. Riteniamo sia
utile favorire in tutti i modi la partecipazione dei cittadini alla
vita politica e la proposta di legge in questione ha anche questo
obiettivo. Insomma, una proposta di buon senso, che potrebbe
consentire di risparmiare risorse pubbliche e favorire
indirettamente la partecipazione dei cittadini alle decisioni
collettive.
Questa proposta di legge è stata depositata ed assegnata alla
commissione competente nel luglio del 2011, ormai più di sei mesi
fa. Nel corso dell'analisi in commissione, precisamente il 22
settembre, su richiesta di alcuni esponenti della maggioranza
regionale è stato disposto un rinvio della discussione al fine di
consentire la presentazione da parte della maggioranza di un testo
sull'argomento, in modo tale da poterli discutere congiuntamente.
Purtroppo nessuna proposta di legge è pervenuta dalla maggioranza
e,
in extremis
, 1'8 novembre il Presidente della Commissione
ha dichiarato che un contributo al dibattito potrebbe essere
fornito dall'audizione del Presidente della Regione per conoscere
le ricadute, in termini di vantaggi e svantaggi, determinate dalla
proposta di legge.
Nell'audizione del 25 novembre, il Presidente della Regione ha
evidenziato presunte anomalie procedurali della proposta di legge,
a suo dire in contrasto con le norme riguardanti le consultazioni
regionali e nazionali, poiché essa non tiene conto delle modalità
di organizzazione dei seggi elettorali e della precedenza nello
scrutinio dei voti, a seconda che si tratti di una consultazione
elettorale o referendaria. Il Presidente inoltre ritiene che l'atto
legislativo in esame dovrebbe soggiacere alla disciplina prevista
dall'articolo 15 dello Statuto di autonomia.
I rilievi del Presidente della Regione sono inconsistenti o
facilmente superabili con emendamenti tecnici. L'osservazione più
rilevante, relativa alla necessità per l'atto legislativo in esame
di soggiacere alla disciplina prevista dall'articolo 15 dello
Statuto risulta superabile, dal momento che la diversità di
disciplina tra l'iter normale di approvazione di un progetto di
legge e l'iter previsto dall'articolo 15 dello Statuto decorre solo
dal momento dell'approvazione in aula, per la quale è necessaria la
maggioranza assoluta dei Consiglieri assegnati - vale a dire 18 - e
consiste essenzialmente nella necessità di sottoporre la legge in
esame a referendum, qualora entro tre mesi dalla sua pubblicazione
ne faccia richiesta un cinquantesimo degli elettori della Regione o
un quinto dei componenti il Consiglio regionale. Appare del tutto
evidente che la fase della presentazione del progetto di legge non
soggiace, fino al passaggio in aula, ad alcuna disciplina
particolare. Anche relativamente alla supposta mancanza di norme di
collegamento con la normativa regionale sui referendum ed alla
mancata considerazione delle modalità di organizzazione dei seggi
elettorali e della precedenza nello svolgimento degli scrutini,
occorre ribadire che si tratta di aspetti facilmente superabili,
qualora la volontà politica si esprima con chiarezza a favore
dell'accorpamento delle consultazioni elettorali con il conseguente
risparmio per il bilancio regionale, con emendamenti di natura
essenzialmente tecnico-giuridica; emendamenti che abbiamo
presentato per precisare ulteriormente aspetti tecnici e prevenire
eventuali giustificazioni riguardo alla volontà politica di questa
Assemblea legislativa.
Riterremmo grave il tentativo di nascondere dietro un paravento
tecnico-legislativo, inesistente ed in ogni caso superabile con gli
emendamenti presentati, la mancanza di volontà politica nel voler
affrontare un argomento come quello proposto. Ci auguriamo pertanto
che questa proposta di legge venga oggi approvata.
Presidente
- Dichiaro aperta la discussione generale.
La parola al Consigliere Donzel.
Donzel (PD)
- Egregio Presidente, cari colleghi, avrei
magari avuto piacere di interloquire con qualcuno della maggioranza
su questo tema. Devo dire che la relazione del collega Bertin è
stata puntuale, precisa e chiara nel determinare il senso di questa
proposta.
A me semplicemente spetta rammentare alcune incongruenze che ci
appartengono come ceto politico complessivo rispetto al fatto che
oggi, chi grida allo scandalo in Parlamento perché si impongono
sacrifici terribili ai cittadini...penso ai Parlamentari della Lega
che si stracciano le vesti, che si travestono da operai nelle aule
del Parlamento...
(interruzione di un Consigliere, fuori microfono)
...qualcuno si è sentito chiamato in causa, stiamo aspettando il
travestimento anche qui, da noi, di qualcuno che si ricorda che
magari in passato è stato anche lui un operaio...ecco, queste
persone hanno buttato dalla finestra milioni di euro perché non
volevano consentire a degli elettori, che fino a prova contraria
sono persone razionali e consapevoli, di votare contemporaneamente
per un referendum ed un'elezione amministrativa! È vero,
sicuramente ci sono persone anziane che hanno difficoltà ad
esercitare il diritto di voto e bisogna avere il rispetto per
queste cose, sicuramente non è un buon viatico per la democrazia
mettere in mano ad un elettore 12-13 schede, in quei casi lì
assistiamo a forme di degenerazione, però quando noi diamo in mano
ad un elettore 2-3 schede, penso che questo elettore sia
perfettamente in grado di capire se sta votando per il sindaco del
suo comune o per un referendum o per un'altra ragione!
In un momento di crisi, di difficoltà economica, questo
provvedimento dei colleghi di ALPE esprime davvero un provvedimento
di quelli che vanno nell'ordine di idee della massima razionalità
possibile: vediamo, là dove sia possibile, di non sperperare denaro
pubblico in una logica puramente mirata a fare gli interessi di un
singolo partito e non guardare, invece, al beneficio collettivo,
per cui anziché stracciarsi le vesti un giorno perché vengono fatti
dei provvedimenti molto duri e vengono richiesti dei sacrifici
terribili ai cittadini, quello che auspichiamo è che ci sia una
sensibilità verso quei piccoli atti di rinuncia che deve fare la
politica ai suoi egoismi, alle sue logiche che le consentono o meno
di far prevalere una parte sull'altra...è come dire: guardare a
quello che è il bene comune. Questo è l'atteggiamento che abbiamo
nei confronti di questo disegno di legge - e ringraziamo i colleghi
per averlo esteso a tutti -, che noi sosteniamo con profonda
convinzione, perché è arrivato il momento in cui la politica deve
decidere che non basta vestirsi da operai un giorno all'anno per
essere tali, bisogna davvero vivere la quotidianità delle
persone!
Credo che se uno si veste da operaio un giorno e va proprio da
uno di quegli operai che vuole rappresentare, magari di colpo si è
ricordato che viene da lì, e gli chiede: ma secondo te ha senso che
facciamo, a distanza di un mese, due elezioni, oppure le facciamo
tutte e due nello stesso giorno? Questa persona, cioè la base dei
cittadini risponderà: ma votiamo un solo giorno, per cortesia,
finite di fare questo cinema che continuate a fare! Naturalmente,
fermo restando che non dobbiamo ingorgare di urne i seggi, resta
saldo il principio che anche su questo fronte è possibile fare dei
risparmi ed andare incontro all'esigenza di una politica più
razionale e di buon senso che possa essere apprezzata dai
cittadini. Fra l'altro, nella mia piccola esperienza di Presidente
di un seggio, ho avuto modo di apprezzare, quando c'erano più
votazioni...quindi la possibilità di prendere delle schede o
rinunciare, possibilità che i cittadini esercitavano liberamente.
Quindi neppure il fatto di dire che poi il cittadino è obbligato a
votare...no, il cittadino non è obbligato a niente, se
correttamente informato sa esercitare pienamente il suo diritto di
voto! Vi assicuro che anche la vecchietta sa bene dove mettere la
sua "x" sulla scheda, quindi il cittadino è molto più preparato di
noi che non siamo pronti, invece - ripeto - per logiche in cui sta
dentro anche la mia parte politica (a questo non mi sottraggo come
responsabilità). Infatti il tentativo è quello di superare, anche a
livello di territori, questi limiti che esistono "anche" nella
politica nazionale.
Siamo una Regione autonoma, possiamo dare un segnale brillante
in questo senso, distinguerci dagli altri, riassumere in pieno il
nostro modo diverso di essere e di fare politica: questo è un modo
per dare un segnale forte in quella direzione, che sicuramente i
cittadini apprezzerebbero.
Presidente
- Se non vi sono altri interventi, dichiaro
chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente.
Sicuramente la maggioranza ha guardato con attenzione questa
proposta, è stata fatta un'analisi attenta e, in questa sede, siamo
a riconfermare i dubbi che sono già stati espressi in commissione
dal Presidente Rollandin. Lo stesso approccio e la stessa
attenzione riscontriamo nei colleghi dell'opposizione quando, a
fronte di certi disegni di legge, chiedono al Consiglio di fare
delle valutazioni in merito alla coerenza della proposta di legge
con l'ordinamento nazionale piuttosto che con l'ordinamento
europeo; abbiamo appena avuto un esempio sulla legge dei rifugi,
dove è stato fatto questo tipo di richiesta a cui abbiamo
risposto.
L'approccio è speculare nei confronti delle proposte che vengono
fatte dall'opposizione; rispetto a questo vi è il manifesto dubbio
che la norma contrasti con l'articolo 15 dello Statuto, come è
stato rilevato dal collega Bertin. Riteniamo che questo dubbio
comprometta l'impostazione; per cui, rispetto a questo tema, non
possiamo votare questa proposta, perché la riteniamo fortemente
dubbia dal punto di vista della coerenza con il nostro ordinamento.
Dopodiché - e credo sia stato fatto - va ricordato che la legge
regionale n. 19/2003 prevede una sorta di "election day",
stabilendo che il Presidente della Regione, d'intesa con il
Ministero dell'Interno, può disporre l'accorpamento del referendum
ad eventuali consultazioni referendarie nazionali.
Rispetto a questa proposta esprimiamo quindi parere
contrario.
Presidente
- La parola al Consigliere Bertin.
Bertin (ALPE)
- Grazie Presidente.
Ricostruisco brevemente l'iter in commissione di questa proposta
di legge. Generalmente i lavori di commissione servono appunto per
migliorare il testo legislativo; succede spesso, in commissione,
quando arrivano dei disegni di legge della Giunta, che su tre
articoli alla fine vengono presentati dalla stessa Giunta quattro
emendamenti tecnici per migliorare o per rendere possibile
l'approvazione del disegno di legge. È proprio una delle funzioni
della commissione quella di approfondire i testi presentati; in
effetti questa proposta di legge è rimasta in commissione per ben
sei mesi.
Sottolineo che il 22 settembre da parte di diversi esponenti
della maggioranza ci è stato chiesto un rinvio della discussione,
giustificato dal fatto che...ad esempio vedo il Capogruppo di
Stella Alpina, che condivideva l'impostazione della proposta di
legge e che aveva intenzione di presentare un testo o di
maggioranza o di gruppo, simile a quello presentato da noi a fine
luglio. Successivamente i lavori della commissione hanno dimostrato
che questo testo non è arrivato, e solo alla fine il Presidente
della Giunta è venuto in commissione a sollevare delle questioni di
tipo tecnico, che - ribadisco - sono inesistenti, anzitutto quella
relativa all'articolo 15 dello Statuto. Si potrebbe interpretare
che le modalità di svolgimento non fanno parte dell'indicazione del
referendum riferito all'articolo 15, ma, al di là di questo, anche
prendendo come buono questo aspetto, l'articolo 15 non va a
determinare un iter particolare dell'approvazione della cosiddetta
"legge statutaria". In effetti una legge non porta scritto: "si
tratta di una legge statutaria"; questa è pur sempre una legge come
tutte le altre, come quella per le elezioni del Consiglio
regionale...poi bastava fare un emendamento, sarebbe stato
ridicolo, ma potevate sempre farlo! Invece nessun emendamento e
nessuna soluzione tecnica è stata presentata da parte della
maggioranza, che oggi viene a dire che sussistono dei problemi -
ripeto - inesistenti. Ci si nasconde dietro a questi aspetti
tecnici, ma quella che manca è la volontà politica di approvare una
proposta di buon senso, che andrebbe a far risparmiare risorse
pubbliche. Si tratta di centinaia di migliaia di euro per la Valle
d'Aosta, un'elezione costa una cifra significativa, non sono
noccioline!
La questione sollevata dall'Assessore Marguerettaz sul fatto che
è possibile accorpare già ora le consultazioni...certo che è
possibile, che scoperta! Ma la legge andava ad obbligarlo per
evitare, da una parte, uno sperpero di risorse pubbliche - buttiamo
via centinaia di migliaia di euro - e, dall'altra, favorire la
partecipazione dei cittadini. C'è un duplice obiettivo, è chiaro,
ma in realtà - come abbiamo visto in passato - si usano questi
meccanismi della scelta della data esattamente per il contrario:
chi se ne frega se spendiamo centinaia di migliaia di euro in più
per quanto riguarda la Valle d'Aosta - milioni per quanto riguarda
l'Italia - l'importante è impedire che i cittadini possano
esprimersi o perlomeno renderlo il più difficoltoso possibile!
In questo caso l'idea che sta dietro a non votare questa
proposta di legge è quella di voler sabotare lo strumento
referendario; abbiamo già visto in questi giorni dichiarazioni del
Presidente della Giunta sui referendum, che fanno rabbrividire,
soprattutto preannunciata da chi si dichiara ancora "federalista"!
Forse bisognerebbe ricordarsi che la caratteristica principale del
federalismo è la partecipazione, ma a quanto pare, ormai, anche
questo, non viene più tenuto in considerazione!
Abbiamo presentato gli emendamenti proprio per evitare il
tentativo di nascondersi dietro a questioni tecniche e non
manifestare la vera volontà politica della maggioranza, cioè quella
di rendere difficoltosa la partecipazione dei cittadini alle
decisioni collettive e...chi se ne frega se buttiamo via centinaia
di migliaia di euro! È un atteggiamento grave, che dimostra poca
attenzione rispetto all'uso delle risorse pubbliche, dei soldi dei
cittadini ed un certo disinteresse per la partecipazione di costoro
alla vita politica.
Presidente
- Passiamo all'esame dell'articolato.
All'articolo 1 c'è l'emendamento n. 1 del gruppo ALPE, che
recita:
Emendamento
Dopo il comma 3 dell'articolo 1 della proposta di legge n.
152 è aggiunto il seguente:
"3bis. In caso di accorpamento con consultazioni nazionali,
al procedimento relativo alla composizione e al funzionamento dei
seggi si applica, per tutti gli adempimenti comuni, la normativa
statale, previa intesa, anche al fine del riparto delle spese, con
il Ministero dell'Interno.".
Lo pongo in votazione:
Consiglieri presenti e votanti: 32
Favorevoli: 8
Contrari: 24
Il Consiglio non approva.
Presidente
- Pongo in votazione l'articolo 1:
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- Ai sensi dell'articolo 77, comma 2, del
Regolamento interno, essendo stato respinto l'articolo 1, la
proposta di legge decade.
Il Consiglio
respinge pertanto la proposta di legge n. 152: "Disposizioni
per la razionalizzazione delle spese per le consultazioni
elettorali e referendarie".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK