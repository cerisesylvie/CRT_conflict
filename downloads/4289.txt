Consiglio Regionale della Valle d'Aosta - Oggetto del Consiglio n. 631 del 15 dicembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 631 del 15 dicembre 1981 - Resoconto
OGGETTO N. 631/81 - PROBLEMI CONCERNENTI L'APPLICAZIONE DEL
DECRETO LEGGE 20 NOVEMBRE 1981, N. 663: "NORME PER L'EDILIZIA
RESIDENZIALE E PROVVIDENZE IN MATERIA DI SFRATTI".
(Interpellanza)
Presidente
- Do lettura dell'interpellanza dei
Consiglieri Nebbia e Tripodi:
INTERPELLANZA
Il Decreto legge 20 Novembre 1981, n. 663 "Norme per
l'edilizia residenziale e provvidenze in materia di sfratti", detto
anche Decreto Nicolazzi, stabilisce, agli artt. 6, 7, 8 nuove norme
urbanistiche che modificano decisamente la legislazione attualmente
in vigore.
La nuova normativa, tra cui il cosiddetto "silenzio-assenso",
stravolge completamente le competenze comunali rischiando di
provocare molti disastri nel territorio della Valle
d'Aosta.
Le preoccupazioni delle Amministrazioni comunali di tutta
Italia sono state espresse a Firenze dai Sindaci delle maggiori
città che hanno chiesto lo stralcio delle norme concernenti la
Urbanistica del Decreto legge citato, evidenziando i complessi
problemi che una sua approvazione comporterebbe.
Auspicando che il Decreto legge Nicolazzi venga modificato in
sede parlamentare, si
INTERPELLA
l'Assessore competente per conoscere se:
1) i suddetti artt. 6, 7, 8 del Decreto legge n. 663 sono
applicabili, ed in che misura, in Valle d'Aosta che ha in materia
competenza statutaria primaria?
2) nel caso fossero applicabili qual è la valutazione
politica-amministrative e tecnica dell'Assessore, anche in
relazione alle leggi che regolano le competenze della
Soprintendenza ai monumenti?
3) quali provvedimenti eventualmente modificativi delle norme
del Decreto legge n. 663 intende proporre l'Assessore ed in quali
tempi?
Presidente
- Illustra l'interpellanza il Consigliere
Nebbia; ne ha facoltà.
Nebbia (PSI)
- Il Decreto legge 20/11/81 n. 663,
conosciuto meglio come "Decreto Nicolazzi", modifica
sostanzialmente molte delle acquisizioni che erano ormai state
definite dalle leggi urbanistiche nazionali di principio. La
modifica è, sotto certi aspetti abbastanza sostanziale in un modo
che ha provocato da parte dei principali Comuni e delle principali
Regioni una serie di reazioni, anche perché questo Decreto legge
deve essere approvato nei termini di 60 giorni e quindi dette
reazioni potrebbero comportare alcuni ripensamenti ed alcune
revisioni dello stesso.
In Valle d'Aosta, questo Decreto legge comporta una serie di
domande che sono state elencate nell'interpellanza.
Prima di tutto se e in che misura queste norme sono applicabili
poiché la Regione Valle d'Aosta ha competenza primaria nel settore
e perché, in parte, ha normato l'argomento. Mi riferisco, per
esempio, all'art. 8 del Decreto legge (per inciso, l'interpellanza
riguarda solo alcuni articoli di detto decreto e non la totalità)
che introduce il concetto del "silenzio - assenso". In Valle
d'Aosta invece è stata votata da questo Consiglio una legge che
prevede nel caso di silenzio rifiuto da parte del Sindaco del
Comune, il successivo ricorso all'Assessore regionale per una
definizione dell'oggetto. Quindi in tal caso sarebbe pensabile che
in Valle d'Aosta abbia attuazione questo testo di legge regionale e
non il decreto nazionale.
Poi abbiamo chiesto nel testo dell'interpellanza qual è la
valutazione dell'Assessore circa questo oggetto, nel senso che
l'Assessore è certamente al corrente delle valutazioni delle altre
regioni, una valutazione cioè di carattere generale sull'incidenza
di questo decreto sull'attività edilizia.
Desideriamo anche sapere cosa pensa l'Assessore di una norma del
decreto che riduce notevolmente i tempi per i pareri da parte degli
organi statali, regionali o comunali e, per la precisione, da parte
della Soprintendenza ai monumenti che ieri aveva 90 giorni di tempo
per esprimere il proprio parere e che oggi sembrerebbe avere,
secondo una certa interpretazione del decreto, solo 60 giorni, e
secondo un'altra non più di 20 o 30 giorni.
E infine, abbiamo chiesto quali provvedimenti o iniziative
intende assumere l'Assessore a questo proposito, auspicando, almeno
da parte nostra, che sia elaborata una legge regionale che copra
l'intero settore della salvaguardia del territorio e
dell'urbanistica per evitare che anche in futuro nuovi
provvedimenti di legge o nuovi decreti legge - il che è ancora più
pericoloso - modifichino improvvisamente delle situazioni che
sembravano acquisite.
In relazione a questo comunico al Consiglio che la Commissione
regionale per l'urbanistica ha esaminato il Decreto legge Nicolazzi
e intende proporre (adesso sentiremo la risposta dell'Assessore) un
o.d.g. da inviare alle Camere in modo che le stesse possano
esaminare questo decreto legge sotto un'ottica un po' più precisa,
in quanto la nostra Regione, insieme alle altre, potrebbe
presentare una serie di osservazioni oltremodo utili. D'altra parte
la Commissione regionale per l'urbanistica, che vedrà i suoi
compiti scadere entro la fine dell'anno, ha approntato una
relazione organica che potrà permettere una successiva redazione e
articolazione di una legge o di più leggi regionali sull'argomento
in modo, come dicevo in precedenza, da organizzare tutto il settore
organicamente e acquisendo finalmente alla potestà regionale delle
competenze che le sono riservate dallo Statuto.
Presidente -
Risponde l'Assessore al Turismo, Urbanistica
e Beni Culturali, Pollicini; ne ha facoltà.
Pollicini (DP)
- Indubbiamente esiste sul Decreto
Nicolazzi molta confusione, ma se c'è una norma comune esiste un
movimento d'opinione nettamente contrastante con questo Decreto
Nicolazzi.
Proprio perché la materia è molto delicata noi abbiamo
sottoposto il problema ai consulenti giuridici esterni della
Regione, perché esiste, per quanto ci riguarda, il problema della
competenza primaria in materia urbanistica e quindi fare una
proposta più completa suffragata da solide motivazioni di carattere
giuridico. Questo documento doveva essere pronto ieri, si presume
lo sia oggi o domani. Quindi io mi riserverei, prima di dare una
definitiva immagine di quella che può essere la nostra posizione in
ordine al Decreto Nicolazzi, di avere questo documento che
indubbiamente sarà di grosso supporto giuridico alla posizioni
politica che non ammette dubbi sulla nostra rivendicazione di
competenza primaria in materia urbanistica.
Lunedì ci sarà a Milano un incontro degli Assessori regionali
all'urbanistica per affrontare il discorso nel suo complesso, cui
evidentemente, per quanto ci riguarda, si aggiunge l'aspetto
politico importante della nostra competenza primaria.
Prego perciò il Consigliere Nebbia di considerare questa
possibile dilazione per il completamento della risposta al
documento ufficiale. Presumo che entro fine anno il problema possa
essere proposto per il dibattito e la sua rilevanza sarà notevole,
e sarà poi il Consiglio a giudicare qual è la rispondenza del
documento rispetto alle potestà che abbiamo in materia.
Quindi io non vorrei dare una risposta completa, proprio perché
vorrei essere suffragato dalla documentazione di carattere
giuridico, fermo restando che su quella politica non vi sono
dubbi.
Presidente
- Replica il Consigliere Nebbia; ne ha
facoltà.
Nebbia (PSI)
- Accettiamo la risposta procrastinata su
questo argomento, che credo consisterà nel parere scritto che
questi esperti interpellati forniranno. Suggerirei all'Assessore di
far avere anche lo stesso parere alle Amministrazioni comunali,
perché in questo momento molte Amministrazioni comunali si trovano
in difficoltà, prese tra due fuochi, non sapendo se applicare le
norme di piano regolatore o le norme di legge regionale, oppure le
norme del Decreto legge che oltre tutto rischia di essere
modificato. Quindi ritengo che l'Assessore debba dare loro un
indirizzo, coprendo nello stesso tempo le spalle ai Sindaci che
opereranno secondo le istruzioni regionali, non assumendosi in
prima persona delle responsabilità, che può anche consistere nel
non assumersele, nel senso di non rispondere, di non prendere
posizione e quindi di favorire in certi casi possibili iniziative
che sarebbero contrarie alla normativa attuale.
Nel più breve tempo possibile l'Assessorato deve dare queste
istruzioni e fare in modo che la cosiddetta certezza del diritto,
che oggi invece è una nebulosità del diritto, sia conosciuta e
acquisita da parte e degli enti pubblici e dei privati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK