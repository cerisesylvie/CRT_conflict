Consiglio Regionale della Valle d'Aosta - Oggetto del Consiglio n. 1566 del 9 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1566 del 9 novembre 2005 - Resoconto
OGGETTO N. 1566/XII - Azione di prevenzione, vigilanza e
repressione degli incendi boschivi di natura dolosa.
(Interrogazione)
Interrogazione
Premesso:
·
che gli incendi boschivi hanno sovente origine nell'opera
dolosa dell'uomo e che la Valle d'Aosta non è purtroppo esente da
simili fatti incresciosi;
·
che nel 2000 è stato istituito, a livello nazionale, il
Nucleo Investigativo Antincendio Boschivo (NIAB), con il compito di
coordinare e intensificare l'attività investigativa diretta
all'identificazione degli autori degli incendi;
·
che il NIAB ha un'articolazione periferica nelle diverse
regioni italiane;
ciò premesso, il sottoscritto Consigliere regionale
Interroga
il Presidente della Regione e l'Assessore delegato per
sapere:
1) se esiste, presso il Corpo Forestale della Regione Valle
d'Aosta, un'articolazione del NIAB o un'analoga struttura
investigativa, oppure se si prevede di istituirla;
2) quanti sono gli incendi di natura dolosa che si sono
verificati nell'ultimo triennio 2003-2005, quale percentuale
rappresentano sul totale degli incendi avvenuti sul nostro
territorio e qual è la superficie di patrimonio boschivo che è
andata a fuoco;
3) quali risultanze sono emerse dall'attività di polizia
forestale e ambientale in merito all'identificazione degli
eventuali responsabili e, più in generale, all'accertamento e alla
repressione dei relativi atti illeciti;
4) quali considerazioni esprime circa l'azione preventiva, di
vigilanza e repressiva che viene svolta attualmente a tutela del
patrimonio boschivo e ambientale in genere.
F.to: Tibaldi
Presidente - La parola all'Assessore all'agricoltura e risorse
naturali, Isabellon.
Isabellon (UV) - In merito al primo quesito, posso dire che il
Corpo forestale della Valle d'Aosta e il nucleo antincendi boschivi
del Dipartimento risorse naturali e Corpo forestale sono le
strutture primarie per l'attività di prevenzione e spegnimento di
incendi boschivi in ambito regionale.
I compiti investigativi in caso di incendi boschivi di origine
dolosa o colposa sono svolti dal personale del Corpo forestale in
servizio presso le stazioni forestali e presso la struttura
centrale del corpo. A tal fine queste strutture sono dotate di
apparecchiature specifiche per questo tipo di attività. Al fine di
incrementare la capacità investigativa del Corpo forestale della
Valle d'Aosta, sono stati inviati 8 elementi, scelti fra guardie e
sottufficiali, al corso di formazione e attività investigative per
il contrasto dei reati di incendio boschivo, organizzato dal Corpo
forestale dello Stato, che si è tenuto a Rieti nel periodo 18-29
novembre 2002. I partecipanti che hanno sostenuto una prova finale
- e ricevuto un attestato di superamento del corso - attualmente
sono in servizio presso le stazioni forestali (6 unità) e presso la
struttura centrale del corpo (2 unità). Allo stato attuale non si
prevede di istituire un nucleo "NIAB" in ambito regionale.
Per quanto riguarda il quesito n. 2, attraverso gli uffici
abbiamo predisposto 2 tabelle che prima di tutto, visto che i dati
del 2005 sono ancora provvisori, si è pensato di abbracciare un
intervallo che va dal 2000 al 2004, in modo da avere dei dati più
ampi, e queste tabelle contengono, una, gli eventi suddivisi per
causa percentuale con una classificazione che va da quelli di
origine naturale, dolosa, poi colposa nelle varie sottospecie,
ricreativa, agricolo-forestale, caso di linee elettriche, perché
c'è anche questa situazione che a volte si può verificare, rifiuti,
sigarette e altro, e poi c'è una casistica delle origini dubbie e
sconosciute. Per tornare al quesito, in sintesi, diciamo che gli
incendi - nei quali sono stati inclusi tutti gli eventi, anche
quelli classificati come principio di incendio, perché vedremo
nella parte successiva che l'attività di prevenzione prevede in
molti casi l'intervento in questa fase, che è la fase di intervento
che previene i maggiori danni - dicevo che gli incendi sono
risultati nel quinquennio indicati 25 su un totale di 540, questi
quelli di origine classificata dolosa, eventi segnalati dal nucleo
antincendi boschivi, Corpo forestale della Valle d'Aosta; la
percentuale sul totale ammonta a 4,6%.
Per quel che riguarda le superfici interessate, abbiamo delle
grosse differenze da un anno all'altro, perché in Valle d'Aosta
abbiamo delle situazioni in cui l'ultimo incendio è quello della
zona di Saint-Denis e Châtillon, dove quando si verifica l'evento
sono interessate delle superfici estese, quindi abbiamo delle
escursioni elevate da un anno all'altro per l'incidenza di questi
grossi eventi. Per esempio nel 2000 abbiamo 25 ettari percorsi dal
fuoco: qui sono comprese le zone boscate e non, nel 2001, 172; nel
2002, 130; nel 2003, 377; nel 2004, 43 e nel 2005, 326, dove è
sufficiente un evento di questo tipo per modificare di molto il
risultato complessivo. In ogni caso, fino al 30 settembre 2005, gli
eventi di presunta origine dolosa sono stati 6 su un totale di 73,
presunta perché sono ancora in corso gli accertamenti.
In merito al terzo quesito, l'attività investigativa svolta dal
Corpo forestale nell'ultimo triennio 2003-2005 in conseguenza di
eventi illeciti - accensione di fuochi non controllati in zona
vietata o incendi boschivi - ha portato ai seguenti risultati: la
contestazione di 13 illeciti amministrativi, la denuncia di 3
persone all'Autorità giudiziaria e l'inoltro all'Autorità
giudiziaria di 28 denunce a carico di ignoti. Occorre considerare
che relativamente agli eventi occorsi nel corrente anno l'esito
degli accertamenti potrebbe non essere definitivo.
Per quanto riguarda l'ultimo quesito, qui le attività sono su
diversi fronti. Essenzialmente l'attività di prevenzione si
articola in una prima fase di monitoraggio delle condizioni
meteorologiche favorevoli alla propagazione degli incendi, quelli
che portano anche a volte in caso di maggior rischio all'emanazione
di ordinanze circa la regolamentazione e l'accensione di fuochi
nelle normali pratiche agricole che prevedono questo tipo di
attività. Queste vengono individuate mediante il calcolo presso il
nucleo antincendi boschivi di un indice di pericolo giornaliero,
similarmente a quanto viene effettuato in Canada, dove ci sono
delle procedure che sono un po' diffuse a livello generale,
soprattutto per quanto riguarda l'esperienza in questo tipo di
attività; il livello di dettaglio è notevole e permette agli
specialisti di individuare condizioni particolari favorevoli a
certe tipologie di incendio. Tale metodo di calcolo è previsto
comunque dal piano per la prevenzione e spegnimento degli incendi
boschivi regionali.
L'azione preventiva di vigilanza ed avvistamento degli incendi
viene effettuata mediante la perlustrazione del territorio e
l'intensificazione del pattugliamento nelle zone considerate a
rischio sulla base dell'andamento climatico stagionale, con
particolare attenzione al periodo invernale e primaverile, durante
il quale è massima la frequenza degli incendi alpini. Vengono
predisposti servizi preventivi mirati, potenziati dall'impiego
delle squadre antincendio boschivo in forza ai comandi di stazione.
Nei periodi ad elevato pericolo di incendio, individuati sulla base
degli indici di pericolo, alle pattuglie normalmente presenti sul
territorio si aggiungono le specifiche autobotti del nucleo
antincendio boschivo che, incrociando sul territorio, permettono di
disporre di un'ulteriore fonte di avvistamento, oltre alla
possibilità di un rapido intervento sui focolai di incendio in fase
iniziale. Oltre a queste forme di avvistamento terrestre, che sono
risultate le più efficaci, è stato utilizzato in alcuni casi
l'avvistamento aereo.
Non è possibile fornire dati medi sul tempo e sulle risorse
umane impiegate nell'attività di prevenzione antincendio che
risulterebbero poco significativi, essendo questa attività
dipendente dalle diverse condizioni annuali o basata sulla
variabilità stagionale delle condizioni favorevoli al fuoco.
L'attività di prevenzione svolta dall'Amministrazione regionale
nelle sue numerose componenti non risulta unicamente sull'attività
di controllo e sorveglianza delle aree a rischio relativamente allo
specifico settore antincendio, ma si articola nelle numerose
realizzazioni preventive che nel tempo preparano il territorio per
un efficace svolgimento delle operazioni di lotta al fuoco in
bosco. Fra queste sono da ricordare: sia il recupero che la
costruzione di riserve idriche nelle zone a carenza di acqua, e qui
si sfruttano gli approvvigionamenti previsti per il settore
agricolo - certe vasche di carico per gli impianti di irrigazione
dell'agricoltura hanno una duplice valenza e vengono dimensionate
per svolgere questo tipo di intervento - e ancora le opere di
viabilità forestale nelle zone a rischio meno servite. La
costruzione di tali opere attualmente è possibile grazie alla
disponibilità di fondi statali, legge n. 533/2000, e viene comunque
effettuata in ragione della disponibilità finanziaria del periodo;
quindi, per questa ed altre ragioni, viene pianificata con notevole
attenzione da parte dell'Amministrazione.
Si dà atto che dalle ore 12,04 riassume la presidenza il
Presidente Perron.
Président - La parole au Conseiller Tibaldi.
Tibaldi (CdL) - Risposta "ultra petita", oltre le domande
richieste, comunque grazie per la risposta. Le chiederei di avere
una copia di alcuni dati di cui ha dato lettura.
Due brevi considerazioni. Non si vuole mettere in dubbio
l'efficienza del Corpo forestale regionale, che svolge il suo
dovere di prevenzione, vigilanza e repressione per il quale è stato
preposto, però vorremmo soffermarci sul "NIAB" (Nucleo
investigativo antincendio), che è stato creato in tutte le Regioni
italiane. La Valle d'Aosta ha il Corpo forestale regionale; di
conseguenza ha una sua autonomia decisionale nell'operare
diversamente.
L'Assessore dice: "c'è una struttura analoga che svolge i
compiti che altrove sono svolti dal "NIAB"". Quali sono i risultati
che sono stati ottenuti? Anzitutto un dato importante: 25 incendi
sono di origine dolosa su 500 che sono stati individuati e sedati
nel corso di questo quinquennio, non sono pochi, e poi ci sono i
fenomeni colposi che non vanno sottovalutati. Quando in agricoltura
vengono bruciate le sterpaglie e poi i fuochi restano
incontrollati, da lì nasce la scintilla che devasta ettari di
patrimonio boschivo!
L'attività di investigazione... a quali risultati ha portato?
Tredici responsabili sono stati individuati, di cui 3 denunce; a
fronte di questa mole di fenomeni dolosi e colposi, ci permettiamo
di dire che forse sono pochini, nel senso che l'attività
investigativa potrebbe essere - parallelamente a quella di
intervento - più efficace se opportunamente condotta. Non mettiamo
in dubbio la formazione di queste persone, la capacità
professionale, ma sulla base dei risultati che lei oggi ci ha
comunicato, alla fine il ritorno è piuttosto magro! Sono solo 13 le
persone che sono state individuate colpevoli di azioni dolose a
fronte di una mole di incendi elevata!
Assessore, la invitiamo a riflettere su questi dati; lei ha
detto che non è intenzione della Giunta istituire il "NIAB", per
carità, c'è una struttura analoga, ma si può investire nella
direzione di accrescere, anche per disincentivare delle idee folli
di qualche piromane che si diverte ad applicare incendi, questa
potenzialità investigativa di un Corpo forestale che svolge bene il
suo compito e che potrebbe indirizzarlo in questa direzione.
L'intervento tempestivo di chi deve individuare i colpevoli di
certi misfatti è importante quanto la repressione e lo spegnimento
dei fuochi a livello di patrimonio boschivo.
Per quanto riguarda il resto, prendiamo atto dei dati che ci ha
comunicato e ci riserviamo di approfondire la conoscenza attraverso
la lettura del documento che lei ci ha letto prima.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK