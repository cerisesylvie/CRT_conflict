Consiglio Regionale della Valle d'Aosta - Oggetto del Consiglio n. 1974 del 7 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1974 del 7 giugno 2006 - Resoconto
OGGETTO N. 1974/XII - Applicazione delle procedure previste
dall'Indicatore regionale della situazione economica equivalente
(IRSEE). (Interrogazione)
Interrogazione
Premesso:
·
che, dal 1° agosto 2004, la Regione ha introdotto l'IRSEE
(indicatore regionale della situazione economica equivalente) per
l'accesso alle provvidenze nell'ambito dei servizi sociali e
socio-educativi;
·
che coloro che richiedono determinati servizi e/o benefici
pubblici devono presentare agli uffici competenti una mole di dati
e di documenti attestanti la propria situazione reddituale e
patrimoniale;
·
che tale procedura comporta talvolta l'insorgenza di
difficoltà applicative e obbliga i richiedenti a ripresentare o a
integrare la già copiosa documentazione inoltrata;
ciò premesso, i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) se le problematiche applicative emerse sono state oggetto
di attenzione da parte degli uffici competenti;
2) se e quali soluzioni sono state individuate;
3) come vengono trattati i dati e i documenti sopra citati,
in relazione alla loro riservatezza e alla loro successiva
archiviazione o distruzione;
4) se il meccanismo dell'IRSEE, al di là di una condivisa
maggiore equità sociale nell'accesso alle provvidenze pubbliche,
risponde altresì - così come concepito - alle esigenze di
funzionalità ed efficienza della Pubblica Amministrazione nei
confronti dei cittadini.
F.to: Tibaldi - Frassy - Lattanzi
Presidente - La parola all'Assessore alla sanità, salute e
politiche sociali, Fosson.
Fosson (UV) - Intanto penso sia giusto fare una premessa
richiamando l'ultima domanda dell'interrogazione in cui si dice che
si condivide la maggiore equità del sistema. Se mi permettete,
partirei proprio da lì, perché è quello che ci ha fatto
intraprendere questa nuova forma di erogazione dei contributi in
seguito alla presentazione di un indicatore. Eravamo certi che
portasse ad una maggiore equità per il principio che dicevamo
prima, perché chi può debba contribuire, chi invece non può possa
avere di più. Questo ha richiesto uno sforzo, non è stato facile,
perché in questi anni - si sta lavorando ancora su questo - vi è
stata una difficoltà nell'applicazione, però ora si sta andando
verso un sistema che distribuisce questi contributi con una
maggiore equità. Questo sistema, non è stato introdotto, come si
dice qui, dal 1° agosto 2004 per tutti i settori, ma si è
cominciato ad applicare l'indicatore (indicato anche da una legge
dello Stato) gradualmente prima per i nefropatici, poi per i
soggiorni marini, e poi infine lo sforzo più grande è stato quello
di introdurre questo indicatore sia per la "22" che per la "93",
cioè le leggi che prevedono gli accessi alle microcomunità e alle
badanti. Si è introdotto gradualmente, e adesso stiamo osservando
come si estenda anche a tutti gli altri settori, quindi ringrazio i
miei colleghi che lo hanno voluto applicare, anche per quanto
riguarda le provvigioni a favore degli studenti e dei
trasporti...
Per quanto riguarda la prima domanda: su questo abbiamo lavorato
e stiamo lavorando, l'IRSEE è approvato in via provvisoria fino al
30 luglio 2006 e c'è un gruppo di lavoro abbastanza folto con degli
esperti, con i sindacati, con chi si occupa di questi settori
soprattutto del CELVA, quindi un'applicazione provvisoria che su
queste difficoltà deve ancora mettere dei punti, deve
migliorare.
Nell'interpellanza si parla di una mole di dati che bisogna
fornire; bisogna riconoscere che già prima, quando si volevano
ottenere dei contributi, bisognava portare la situazione reddituale
sia del parente, sia di chi ne era beneficiario, quindi una
documentazione già doveva essere portata prima. A questo, per il
meccanismo dell'IRSEE, bisogna aggiungere la situazione di
famiglia, ma questa è una delle maggiori fonti di equità, cioè la
situazione di famiglia a cui gli uffici applicano una scala di
equivalenza, perché il reddito familiare non è lo stesso del
reddito singolo e nella scala di equivalenza si tiene conto anche
degli anziani presenti nella famiglia, dei disabili, del numero dei
figli, e poi la situazione patrimoniale... questo è completamente
nuovo, sono d'accordo. D'altronde il patrimonio che incide solo per
il 20% nel calcolo dell'IRSEE è la grande novità. Quando siamo
partiti per applicare l'indicatore, mossi proprio dall'affermazione
che lei sottolinea, di condividere l'idea di distribuire con una
maggiore equità, pensavamo che il meccanismo fosse più difficile da
attivare; invece dobbiamo dire che sia perché gli uffici ci hanno
creduto, per i CAAF, per tutti coloro che sono andati sul
territorio ad aiutare a compilare queste prime dichiarazioni
sostitutive, l'impatto è stato meno difficile. Bisogna ammettere
che in questa applicazione mancavano dei dati. Il grande problema,
anche a livello nazionale, è che manca una banca dati, potevamo
fare dei sondaggi, ma era difficile conoscere per ognuno degli
utenti, a priori, la situazione patrimoniale, per cui ci siamo
trovati "in itinere" per voler attuare una gradualità del sistema,
addirittura a qualche verifica, perché chi non pagava niente di
colpo si è trovato a dover pagare: questo forse all'inizio
dell'avviamento del sistema ha provocato qualche problema.
Le soluzioni: intanto il meccanismo sta andando avanti, comincia
ad essere accettato, la gente ha capito che è una tutela
soprattutto di chi non ha a favore di chi ha un po' di più. La
grande soluzione è l'informatizzazione di questi dati al termine
del periodo di provvisorietà, ma già adesso l'importanza di una
banca dati informatizzata su cui avere un programma e su cui
inserire tutto questo, e con il DSI... su questo stiamo già
lavorando.
Sulla terza domanda: tutti i dati presentati dall'utente sono
dati personali, quindi trattati secondo il decreto legislativo n.
196/2003.
Per finire, lei mi chiede per le amministrazioni cosa ha voluto
dire. È un sistema più efficiente e direi di sottolineare quanto ho
detto prima, è sicuramente un sistema più equo, abbiamo scoperto
che venivano erogati dei contributi a chi aveva dei patrimoni
immobiliari significativi e questo non è giusto. Sull'efficienza: è
un meccanismo che deve migliorare con gli accordi con i CAAF, con
il DSI e anche con dei consulenti che abbiamo previsto, perché le
persone coinvolte sono soprattutto persone anziane, quindi bisogna
aiutare questo sistema, abbiamo attivato dei sistemi per
intervenire nelle microcomunità.
In conclusione, direi che ogni nuovo sistema ha un periodo di
gestione. Il presupposto che ho già ripreso diverse volte è
ampiamente verificato: all'inizio ho raccolto molta difficoltà,
d'altronde noi siamo quelli che tagliano delle prestazioni che
prima forse venivano date in modo più semplice, quindi questo
sistema può migliorare e a questo stiamo lavorando. Entro il 30
luglio usciranno dal tavolo di lavoro che abbiamo voluto
istituzionalizzare anche delle nuove proposte soprattutto per quel
che riguarda l'incidenza del patrimonio sull'indicatore, che forse
da noi va tarato in modo diverso, ma non voglio anticipare le
conclusioni del gruppo di lavoro.
Presidente - La parola al Consigliere Tibaldi.
Tibaldi (CdL) - Assessore, sinceramente non ho capito l'esordio
della sua risposta, voleva puntualizzare un qualcosa sulla nostra
condivisione nella maggiore equità sociale attraverso l'utilizzo
del meccanismo dell'IRSEE...
(interruzione dell'Assessore Fosson, fuori microfono)
... sì, al di là di una condivisa maggiore equità sociale, cioè
noi proponiamo un insieme di quesiti con questa interrogazione ai
quali lei ha risposto, al di là di un sistema, quello dell'IRSEE,
che condividiamo per quanto riguarda l'introduzione di una maggiore
equità sociale per l'accesso ai benefici pubblici, in particolare a
provvidenze nel settore sociale ed educativo. Non era una frase
provocatoria, era positiva, era una sensibilità comune, quindi il
sistema non lo mettiamo in discussione.
Abbiamo evidenziato alcune criticità di questo sistema, che
abbiamo scritto sia in premessa all'interrogazione, sia nei quesiti
posti alla sua attenzione. Un sistema che ha evidenziato delle
problematiche riconosciute dalla stessa Giunta, perché nella
deliberazione che introduce sperimentalmente l'IRSEE in Valle, dite
che sono emerse alcune problematiche applicative che rendono
necessario modificare l'impianto generale dell'indicatore regionale
della situazione economica equivalente, limitando l'integrazione
dell'indicatore della situazione equivalente economica di cui ai 2
decreti legislativi esclusivamente alle rendite INAIL e alle
pensioni assistenziali in riferimento alla legge n. 11/1999; quindi
problematiche ce ne sono, ma oltre a quelle che voi avete rilevato,
ce ne sono anche altre.
Lei dice che è un meccanismo che abbiamo introdotto da poco,
naturalmente non si può pretendere che dall'oggi al domani tutto
funzioni e noi siamo consapevoli di questo, però l'iniziativa non
nasce per una vocazione di strumentalizzare un qualcosa, ma nasce
perché il nostro gruppo è venuto a conoscenza di persone che, per
accedere a determinati benefici, hanno dovuto tribolare per
produrre a certi uffici documenti, reiterare questa produzione nel
tempo, quando non sarebbe una cattiva idea istituire una banca
dati, a maggior ragione quando l'Assessore Marguerettaz dispone di
fondi di tutto rispetto per informatizzare tutta la pubblica
amministrazione regionale!
Allora chiediamo che si faccia uno sforzo in questa direzione,
apprezzando la sua volontà e il suo impegno per quello che è stato
già fatto, ma evitando agli utenti di ripresentare ogni volta
documenti che sono già consegnati nelle mani dei titolari di questi
uffici. Perché ripresentare ogni volta i documenti anche se i dati
non cambiano nel corso degli anni? Potrebbe essere sufficiente fare
delle autocertificazioni sotto propria responsabilità, naturalmente
facendo salve le possibilità di verifica della pubblica
amministrazione sulla veridicità di certi dati che vengono
dichiarati!
Noi, visto che sappiamo che c'è questo gruppo di lavoro e lei ci
ha comunicato che entro il 30 luglio comunicherà le risultanze del
lavoro svolto, le chiediamo se può farsi parte attiva di questa
nostra sollecitazione, di poter indicare qualche miglioria in un
meccanismo che è quanto mai condiviso, ma può essere perfezionato.
Sulla riservatezza dei dati, lei dice che viene applicato il
decreto legislativo n. 196 e di questo ne prendiamo atto.
Confidiamo nelle buone intenzioni manifestate da parte sua,
affinché le problematiche segnalate possano, nel corso di un tempo
breve, trovare una concreta soluzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK