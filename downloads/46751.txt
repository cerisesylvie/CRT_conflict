Consiglio Regionale della Valle d'Aosta - Oggetto del Consiglio n. 3130 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3130 del 10 gennaio 2024 - Resoconto
OGGETTO N. 3130/XVI - Interpellanza: "Eventuale
regolamentazione dell'uso dei fuochi d'artificio".
Bertin (Presidente) -
Punto n. 29. Consigliere Distort ne
ha facoltà.
Distort (LEGA VDA) -
Abbiamo passato da poco il
capodanno, quindi il tema dei fuochi d'artificio e dei botti di
capodanno risulta abbastanza vicino dal punto di vista della
memoria della coscienza collettiva.
Questo tema era già stato presentato in Consiglio da parte del
collega Sammaritani a luglio, con l'interpellanza "Intendimenti in
merito alle azioni di monitoraggio e statistica delle sanzioni
amministrative relative al divieto dei botti di capodanno"; viene
gestito in maniera un po' diversa in quest'interpellanza, entrando
nello specifico di quello che è il concetto di visione che deve
avere un Governo.
"Regolamentazione" chiaramente si mette a livello sintetico nel
titolo, così come nei quesiti, però dietro la parola
"Regolamentazione" ovviamente si cela una visione dal punto di
vista dell'amministrazione delle dinamiche che regolano una
comunità.
Noi sappiamo che le attività pirotecniche si scandiscono da
secoli, perché da secoli esiste questa tecnica, questa tecnologia
di effetti scenografici e di esplosioni nel buio con tutta una
serie di effetti sia visivi che ovviamente sonori; sonori perché
sappiamo benissimo che la maggior parte dei fuochi d'artificio
funziona sulla base di cariche esplosive che permettono sia la
dinamica di lancio che la deflagrazione singola o multipla, con
tutti gli effetti legati alla tecnica in questione e, ovviamente,
l'effetto sonoro nella maggior parte dei casi è proporzionato
all'effetto scenografico, tanto che nel linguaggio comune si parla,
più che di fuochi d'artificio, direttamente di botti.
Sappiamo anche, ma lo voglio sottolineare, che l'impatto sonoro
dei fuochi d'artificio genera effetti traumatizzanti e spesso
letali ai danni degli animali d'affezione e della fauna selvatica,
oltre ad aumentare i rischi di incendio.
Io non voglio fare la Cassandra della situazione, non voglio
rovinare la festa di chi crede nella festa, però l'obiettivo di
quest'interpellanza è proporre all'Aula una visione che possa
essere capace di rispettare i vari punti di vista.
Immagino che ognuno di noi abbia accesso a Facebook o comunque
ai Social andando a leggere tutta una serie di commenti: ovviamente
c'è chi si schiera dalla parte dei botti, chi si schiera invece
dalla parte della negazione; molto facilmente chi possiede animali
d'affezione vede effettivamente l'effetto di trauma che in loro,
poverini, viene generato.
Qui io non intendo minimamente assumere una parte, parteggiare
per gli uni o per gli altri, voi sapete benissimo che io ho una
certa affezione per il mondo animale, per il benessere animale, ma
sono anche un militare in congedo, quindi la polvere da sparo è
qualcosa che ho utilizzato e, come tanti, sono addestrato per
usarla.
Qua invece interessa una riflessione dal punto di vista
amministrativo.
Noi sappiamo benissimo che la politica e l'Amministrazione
devono fondamentalmente risolvere la linea di confine tra i
reciproci diritti e le reciproche libertà, quindi il fatto di avere
il diritto di festeggiare dignitosamente, decorosamente, in modo
scenografico un evento così importante come l'inizio dell'anno,
come altri eventi durante l'anno; sappiamo benissimo che la scelta
d'utilizzo dei cosiddetti "Botti" non riguarda soltanto chi la
sceglie, quelli a cui piace, ma di fatto è una scelta che
interferisce con il diritto e con la libertà di tutti.
Ecco che si genera e s'innesca, insieme all'effetto della carica
esplosiva, anche un altro tipo di carica che appunto è una sorta di
conflittualità tra chi propende per una soluzione e chi per
l'altra.
Già su quest'argomento io mi sono andato a leggere la risposta
che allora il Governo aveva fatto, in cui si evidenziava la scarsa
efficacia delle ordinanze di divieto all'impiego degli elementi
pirotecnici in questione, sia per una competenza amministrativa,
forse della Regione come degli enti locali, sia per il fatto che si
mette di mezzo anche il Tar che, in varie occasioni, ha dichiarato
illegittima una o più azioni di divieto.
Ecco che con una sorta di ricorso alla frase tomistica
ad
impossibilia nemo tenetur,
se non si può far niente amen,
pazienza, si pone fine alla discussione. No, io vorrei riproporre
questa discussione perché la ritengo tutt'altro che chiusa; al di
là del fatto che le statistiche ci portano dati tipo: "5 mila
animali stimati morti in Italia a causa dei botti di fine anno".
L'80% di questi animali è selvatico; nel caso di cani e gatti lo
stress acustico induce a una fuga incontrollata, finendo spesso
vittime del traffico, con ulteriore rischio d'incidenti.
Questo scenario, che sembra non vedere soluzione, in realtà ha
una soluzione alternativa, l'avevo riportata nelle premesse
dell'interpellanza e la esplicito in questo momento: il fatto è che
esistono alternative per non dover rinunciare ai giochi pirotecnici
e alla loro spettacolarità.
Si tratta dei cosiddetti fuochi d'artificio silenziosi.
"Silenziosi" non vuol dire ovviamente in assenza totale di effetto
acustico, però con un impatto sonoro estremamente contenuto,
estremamente inferiore rispetto a quelli tradizionali e che
consentono un effetto scenografico identico a quello dei classici
giochi pirotecnici, garantendo quindi spettacolari effetti di luce
e suoni ma senza il fastidioso e alto impatto acustico, allora la
tecnologia ci viene incontro.
A fronte delle riflessioni condivise, a fronte dell'esistenza di
questa soluzione dei cosiddetti "Fuochi silenziosi", con
quest'interpellanza chiediamo al Governo regionale se condivide
l'interesse di disciplinare in modo strutturale una
regolamentazione d'uso dei fuochi d'artificio ad alto impatto
acustico su tutto il territorio regionale, favorendo (questa è la
parola chiave) o indirizzando, incentivando, sensibilizzando le
scelte verso l'uso dei cosiddetti "Fuochi d'artificio silenziosi";
in caso di condivisione di tale interesse, chiediamo quali siano le
intenzioni relative alla messa in atto di strumenti normativi di
regolamentazione all'uso dei fuochi d'artificio in linea a quanto
esposto nella presente interpellanza.
Grazie per l'attenzione, aspetto la risposta.
Presidente -
Risponde il Presidente della Regione a cui
passo la parola.
Testolin (UV) -
L'illustrazione è, come sempre, molto
completa e puntuale, quindi questo ci dà modo di apprezzare
comunque l'approccio a quest'interpellanza, che è sicuramente
interessante nella misura in cui si prospetta un'alternativa meno
"rumorosa" ai tradizionali fuochi d'artificio.
Immaginando però di definire una disciplina e una
regolamentazione, occorre capire se esiste una qualche competenza
in tal senso, dove si colloca la sua concreta applicabilità, per
evitare di ricadere nel caso delle ordinanze comunali che vietano
l'impiego dei botti, che poi sono illegittimi e sono in ogni caso
inapplicabili nei fatti, così come peraltro già rappresentato
all'interno dell'interpellanza.
Parlando d'impatto acustico, visto che in linea generale l'uso
di fuochi d'artificio è soggetto a normative legate alla sicurezza
e tutela dell'incolumità degli utilizzatori non di competenza della
Regione, compito della Regione è assicurarsi che tutti i Comuni si
siano dotati di piani di zonizzazione acustica, in modo da
individuare diverse zone del territorio di competenza
caratterizzate da tipologie di uso diverse, che comportano limiti
diurni e notturni di rumorosità che devono essere rispettati.
Tutti i Comuni della regione sono al momento dotati di tali
piani.
L'uso dei fuochi d'artificio tuttavia rientra nella casistica di
eventi temporanei, per i quali, in occasione di manifestazioni,
eventi, concerti o altro, i Comuni possono rilasciare
autorizzazioni in deroga per lo svolgimento degli eventi stessi,
sforando quindi, per periodi limitati, i limiti previsti della
zonizzazione acustica.
In questa casistica rientrano anche i fuochi d'artificio,
infatti le varie delibere degli Enti locali valdostani sulle
manifestazioni temporanee redatte ai sensi della deliberazione di
Giunta regionale del 7 maggio 2010 n. 1262, "Approvazione dei casi,
dei criteri e delle modalità semplificate per la predisposizione
della relazione di previsione di impatto acustico e per
l'autorizzazione allo svolgimento delle attività temporanee",
prevedono gli spettacoli pirotecnici con limitazione di durata nei
giorni e nei limiti acustici.
La questione posta dall'interpellanza merita quindi un
approfondimento, considerato che esiste, appunto, un'alternativa
meno rumorosa.
Pare, a una prima analisi, che la competenza rimanga in ogni
caso in capo ai singoli Comuni per quanto riguarda il rilascio
delle deroghe legate all'inquinamento acustico dell'uso dei fuochi
d'artificio. A questo fine i Comuni possono avvalersi dell'ARPA per
la definizione di eventuali limitazioni in materia di limiti
massimi di rumore ammissibili e anche vietare motivatamente l'uso
dei fuochi d'artificio, quindi non rilasciare la deroga
richiesta.
La Regione, da parte sua - condividendo le considerazioni
espresse nell'interpellanza in oggetto sulle ricadute sugli animali
dell'uso dei fuochi d'artificio tradizionali - potrebbe pertanto
sensibilizzare in tal senso gli Enti locali e raccomandare l'uso di
quelli silenziosi.
È sicuramente un piccolo passo rispetto agli articoli
pirotecnici in libera vendita e a quelli illegali ben più rumorosi
e pericolosi, ma condividiamo la considerazione che
rappresenterebbe un segnale di civiltà e di rispetto.
In quest'ottica l'attività che faremo, fin da subito, sarà
quella di sensibilizzare le amministrazioni a voler incentivare
questo tipo di utilizzo e, a valle di questo, valutare se le
indicazioni, e così gli auspici, sono rispettati piuttosto che
verificare anche l'impatto di questi fuochi "Silenziosi" sul
contesto che tutti ben conosciamo perché poi, à tour de rôle, sono
situazioni che viviamo nella quotidianità e, senza schierarsi da
una parte o dall'altra, bisogna cercare di far convivere in maniera
armonica.
Presidente -
Per la replica, consigliere Distort.
Distort (LEGA VDA) -
Grazie, presidente Testolin, per la
risposta che, contenendo una dichiarazione d'intendimento di andare
in questa direzione, ci lascia, come portatori di quest'iniziativa,
soddisfatti, perché mi sembra sia nato un dialogo, e, tra l'altro,
sia nato esattamente nella linea che auspicavo, cioè non quella dei
divieti, perché è una linea sterile, non quella delle prese di
posizione dello schieramento pro e contro, ma nell'ottica del
soddisfare, di usare un umano ingegno e la propria volontà per
ottenere il meglio dalle situazioni.
È proprio così che noi intendiamo il concetto di
amministrazione, di andare a gestire queste conflittualità ma di
andarle a gestire non dando ragione a uno o torto a un altro, ma
cercando le ragioni delle questioni e facendo questo sforzo di
andare a risolvere, non a dirimere, non a creare delle divisioni da
questo punto di vista, perché amiamo il territorio, amiamo la
spettacolarità, amiamo il fatto che si possa dare forza, è un
concetto anche di passione, di amore, per le date, per gli eventi e
per i luoghi. Questa è la nostra linea e noi ci riconosciamo.
Vista questa posizione in qualche modo collaborativa,
restituisco lo spirito collaborativo andando a suggerire - questo è
anche il ruolo dell'opposizione, quello di suggerire soluzioni
alternative - più che lavorare sui divieti di cui conosciamo
assolutamente il limite, di, per esempio, lavorare sui patrocini,
perché in tanti casi ci sono enti, ci sono addirittura strutture
private o associazioni che chiedono di poter utilizzare, di poter
ottenere sostegni economici per eventi in cui sono presenti anche
momenti di spettacolarità.
Allora pensare che il patrocinio possa essere dato volentieri,
concesso, però in una sorta di regolamentazione, a condizione che
la spettacolarità dell'attività pirotecnica sia svolta con questo
tipo di fuochi d'artificio cosiddetti "Silenziosi".
Volendo, la stessa tecnologia ci dà anche altre indicazioni,
questa vuol dire una sorta di piccola rivoluzione copernicana, ma,
per esempio, esiste un altro evento, un altro elemento di
spettacolarità: è la cosiddetta "Pioggia di droni", sicuramente
costosa ma è una spesa che viene fatta una volta per tutte.
Se noi teniamo conto di quanto si spende in botti per i vari
eventi di capodanno oppure per certe feste durante l'anno, e lo
moltiplichiamo per una decina d'anni, vengono delle cifre
gigantesche.
La pioggia di droni è stata utilizzata a Shanghai nel 2020
quando una discreta quantità di droni è stata collegata a un
computer - a ogni drone è applicata una luce - che quindi svolgeva
nella notte la configurazione di forme, di sagome e di effetti
scenografici in silenzio ma con una spettacolarità che addirittura
ha quasi dello spirituale e poi, ovviamente, vi è la possibilità di
riutilizzare in qualunque circostanza questi stessi droni,
riconfigurando magari le figure o gli effetti scenografici in
cielo.
Insomma, abbiamo la tecnologia dalla nostra parte e dobbiamo
mettere buon senso e impegno.
Mi sembra che sia stato anticipato e quindi vi auguro buon
lavoro, andate avanti in questa direzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK