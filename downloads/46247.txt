Consiglio Regionale della Valle d'Aosta - Oggetto del Consiglio n. 2707 del 26 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2707 del 26 luglio 2023 - Resoconto
OGGETTO N. 2707/XVI - D.L. n. 114: "Disposizioni urgenti per
il reclutamento di personale per il rafforzamento amministrativo
delle istituzioni scolastiche regionali per l'attuazione del piano
nazionale di ripresa e resilienza (PNRR) e per il reclutamento di
personale a tempo determinato". (Reiezione di un ordine del
giorno)
Bertin (Presidente) -
Passiamo ora al punto n. 5
dell'ordine del giorno. Il DL n. 114 è composto da tre articoli. Il
relatore è il consigliere Malacrinò, a cui passo la parola.
Malacrinò (FP-PD) -
Il disegno di legge che andremo a
licenziare reca disposizioni urgenti per assicurare il necessario
rafforzamento amministrativo delle istituzioni scolastiche
regionali. La situazione degli organici delle istituzioni
scolastiche risulta già in sofferenza a causa delle attività
amministrative e contabili ordinarie. Vi è dunque la necessità di
un ulteriore supporto di personale specificatamente dedicato
all'attuazione degli interventi e degli adempimenti correlati a
valere sul piano nazionale di ripresa e resilienza di cui le
istituzioni sono soggetti attuatori nell'ambito delle missioni 1 e
4.
Il presente disegno di legge si compone di tre articoli.
L'articolo 1 al comma 1 prevede l'assunzione a tempo determinato di
personale appartenente alle categorie D e C2, per un numero
complessivo di quindici unità da destinarsi alle istituzioni di
scuola media superiore e del ciclo primario.
Il reclutamento di personale a tempo determinato necessario
all'attuazione dei progetti del PNRR avverrà mediante utilizzo a
scorrimento delle graduatorie formate all'esito delle procedure
semplificate disciplinate all'articolo 7 della legge regionale 21
dicembre 2022, n. 32 (Legge di stabilità per il triennio
2023-2025).
Al predetto personale si applica la riserva di posti nei limiti
e alle condizioni di cui all'articolo 7septies, comma 5, della
legge regionale 16 marzo 2006, n. 8 (Disposizioni in materia di
attività della Regione Autonoma Valle d'Aosta nell'ambito delle
politiche promosse dall'Unione europea e dei rapporti
internazionali).
Il comma 2 incrementa a tal fine la dotazione finanziaria
originariamente prevista per tali assunzioni straordinarie.
Il comma 3 autorizza, una volta soddisfatte le prioritarie
necessità correlate all'attuazione in ambito regionale del PNRR e
del piano nazionale complementare, lo scorrimento delle graduatorie
ordinarie anche per le assunzioni a tempo determinato
ordinariamente previste per il soddisfacimento delle esigenze
temporanee ai sensi dell'articolo 42 della legge regionale 23
luglio 2010, n. 22.
L'articolo 2 reca le disposizioni finanziarie e l'articolo 3
reca la dichiarazione di urgenza.
La II Commissione consiliare permanente, riunitasi in data 17
luglio 2023, ha preso in esame il disegno di legge 114, presentato
dalla Giunta regionale in data 6 luglio 2023, concernente:
"Disposizioni urgenti per il reclutamento di personale, per il
rafforzamento amministrativo delle istituzioni scolastiche
regionali per l'attuazione del piano nazionale di ripresa e
resilienza e per il reclutamento di personale a tempo determinato"
e ha espresso a maggioranza parere favorevole.
Presidente -
Il consigliere Malacrinò ha presentato la
relazione. Il gruppo PCP ha presentato un ordine del giorno. È
aperta la discussione generale. Chi vuole intervenire in
discussione generale è pregato di prenotarsi. Ha chiesto la parola
il consigliere Aggravi, ne ha facoltà.
Aggravi (LEGA VDA) -
Semplicemente per dare contezza di
quella che è stata la posizione tenuta dal mio gruppo nella
Commissione.
Come ha ricordato il relatore, il provvedimento è stato votato a
maggioranza e noi ci siamo astenuti. Nell'ambito dell'esame del
provvedimento, abbiamo voluto specificare il perché di
quest'astensione. Prima di tutto c'è una questione legata alle
tempistiche che abbiamo appunto evidenziato, ovvero sappiamo - ed è
anche un po' emerso da altre informazioni - che le necessità
principali che hanno oggi le istituzioni scolastiche per quello che
riguarda le tempistiche legate al piano nazionale di ripresa e
resilienza fanno traguardare su settembre le necessità più
impellenti, mentre il provvedimento sostanzialmente fa decorrere le
assunzioni dai primi di ottobre come prima data utile.
Abbiamo voluto sottolineare nel corso della dichiarazione di
voto della Commissione il fatto che in più occasioni e ben prima
della presentazione si era voluto sottolineare - sia da parte del
nostro gruppo ma anche da parte di altri gruppi - la necessità
quanto prima di poter agire e di poter dare delle risposte a un
settore che ha problematiche non di poco conto, soprattutto, tra
l'altro, legando anche a quelle che sono state le audizioni, se non
erro, sul disegno di legge 107, dove c'era stata la possibilità di
interloquire sia con le rappresentanze sindacali che con il mondo
delle istituzioni scolastiche, in particolare di quelle che sono
appunto le situazioni delle segreterie scolastiche.
L'altro passaggio che abbiamo sottolineato e che, in realtà, è
stato ripreso, ma lo voglio specificare, anche dal relatore di
maggioranza, ovvero al comma 1 dell'articolo 1 per l'appunto si
dice che al personale interessato da questa legge, come per il
restante personale già assunto dalle graduatorie interessate, si
applica la riserva di posto nei limiti e nelle condizioni
dell'articolo 7septies, comma 5, della legge 8/2006. Si tratta di n
comma che era già stato oggetto di attenzione da parte del nostro
gruppo quando si era esaminato quello che era il disegno di legge
71, che era andato appunto a modificare la legge regionale 8/2006,
cioè la previsione di una riserva di posti nel limite del 40%
destinata al personale che ha guadagnato un'esperienza
professionale maturata nelle funzioni di coordinamento,
programmazione, attuazione, gestione, rendicontazione, controllo e
valutazione degli interventi che sono relativi a programmi di
provenienza comunitaria. In tal senso saremo coerenti con il voto
espresso in Commissione e quindi su tutto l'articolato e il disegno
di legge nel complesso ci asterremo.
Presidente -
La parola alla consigliera Erika
Guichardaz.
Guichardaz E. (PCP) -
Anche se mi è stato appena detto
che non conosco più il mio lavoro, non conosco più i miei colleghi,
non ho più praticamente contatti con nessuno nelle scuole, vorrei
evidenziare invece quanto mi è stato proprio segnalato da tutte le
persone che nelle scuole trovano comunque in me una persona con cui
confrontarsi.
Ancora una volta con questo disegno di legge interveniamo sulla
materia del reclutamento del personale, senza in alcun modo
interloquire con i sindacati e qui un altro atteggiamento arrogante
all'interno della Commissione, lo dicevamo prima, nemmeno la
richiesta di audizione dei sindacati è stata portata avanti.
È stato sottolineato che si sarebbe chiesta una nota e le due
note che sono arrivate da parte del sindacato della CGIL e da parte
del sindacato UIL sono due note che evidenziano una contrarietà
rispetto a questo provvedimento. Sono persone che da tempo
segnalano le carenze nel mondo della scuola, sicuramente questo
provvedimento è una sorta di palliativo, perché l'aumento del
carico di lavoro con il PNRR sicuramente c'è stato per le
segreterie. Non è che possiamo dire che questo non sia avvenuto e
sicuramente anche sotto questo punto di vista anche una mole di
adempimenti specifici a cui forse quelle segreterie non erano
abituate fino a quel momento, perché si chiedevano delle
prestazioni nuove, aggiuntive. Molti di quei dipendenti stanno
facendo orari molto più lunghi di quelli che dovrebbero fare
proprio per dare risposte in questo senso. Ricordiamo che a livello
nazionale quelle ore aggiuntive vengono remunerate e questa è una
richiesta che è stata portata avanti anche a livello regionale.
Sicuramente quindi c'è un aspetto positivo che è quello in
qualche modo di voler andare a tamponare una situazione di
emergenza. Quello che abbiamo già evidenziato in Commissione è che
in questo provvedimento c'è poco di straordinario e di urgente
perché è un provvedimento che sicuramente le minoranze - perché in
diversi di noi l'hanno evidenziato in quest'aula - da tempo lo
portano avanti, anche rispetto al PNRR. Dopodiché c'è tutto il
pezzo della carenza invece nelle segreterie scolastiche e, sotto
questo punto di vista, ancora una volta andrebbero fatte delle
riforme più serie, più strutturali per far sì che le esperienze
esistenti all'interno del mondo della scuola non decidano di fare
altro.
È oltretutto notizia di ieri che due Dirigenti scolastici di un
certo peso, perché comunque l'Istituzione scolastica Regina Maria
Adelaide è una delle più grandi Istituzioni, come quella di
Villeneuve, hanno deciso di abbandonare la nostra Regione, quindi,
sotto questo punto di vista, sicuramente è un altro segnale che
forse dovrebbe accendere qualche lampadina.
Rispetto al provvedimento, come dicevo, è sicuramente un
provvedimento positivo ma quello che noi evidenziamo e avevamo già
chiesto anche al Presidente quando è venuto in Commissione, quello
che sarebbe importante capire è anche come si intende assegnare
questo personale e quali sono le priorità di copertura, perché
molto probabilmente, sotto questo punto di vista, sarebbe più
importante andare a intervenire proprio in quelle situazioni già
più in difficoltà e più in carenza.
Abbiamo anche presentato un ordine del giorno - e utilizzo già
lo spazio della discussione generale per presentare l'ordine del
giorno per ottimizzare i tempi - che chiede proprio di avere di qui
a breve - visto che comunque il provvedimento avrà un'efficacia
piuttosto veloce nel tempo - il Presidente e gli Assessori
competenti in Commissione rispetto ad alcune tematiche, quindi
capire quali sono le risorse che vengono chieste rispetto al piano
nazionale di ripresa e resilienza, perché, cercando nell'albo delle
varie istituzioni scolastiche, sembra di vedere una disparità
all'interno delle istituzioni rispetto al carico di lavoro e
rispetto agli interventi a cui hanno chiesto di partecipare le
varie istituzioni scolastiche.
Poi capire i criteri per l'assegnazione, quello che si diceva
prima, nel Consiglio di ieri si è evidenziata, ad esempio, una
situazione di grave carenza per quello che riguarda ISILTP. Ho
visto nell'albo che ci sono anche tantissimi bandi rispetto al
PNRR, quindi molto probabilmente sarebbe più importante cercare di
coprire quelle sedi che in questo momento soffrono di carenze
strutturali e venire in Commissione anche per dirci quali sono le
intenzioni del Governo rispetto alla copertura dei posti.
La Dirigente del Dipartimento personale ci ha già detto che è in
dirittura d'arrivo una delibera rispetto al fabbisogno, quindi
capire quali sono i tempi che si è dato il Governo per andare a
coprire quei posti. Dopodiché sicuramente bisognerà fare una
riflessione rispetto al mondo della scuola e delle segreterie
scolastiche, perché, come dicevo, io ci ho lavorato per dieci anni
e queste carenze sono ormai endemiche, quindi o si è veramente
appassionati, oppure difficilmente si riesce a resistere con il
carico di lavoro che c'è all'interno di quelle strutture.
Quello che noi vorremmo di qui a breve è avere un po' un quadro
generale, poi se non si vuole venire a relazionare in Commissione,
almeno consegnarci i documenti riferiti a queste tre parti che
chiedo nell'ordine del giorno proprio per iniziare a fare dei
ragionamenti in prospettiva proprio tenuto conto del fatto che a
quest'esigenza credo si debba intervenire con assoluta urgenza,
dopodiché c'è una nostra mozione sui capi di servizi di segreteria,
non credo che riusciremo ad affrontarla, però quello è un altro
nodo importante che dovrebbe essere affrontato.
Presidente -
La parola al consigliere Marquis.
Marquis (FI) -
Condividiamo la necessità di assunzioni
nell'ambito del settore scolastico perché abbiamo ascoltato anche
ieri le problematiche che sono uscite in una situazione del tutto
ordinaria di gestione dell'ISILTP di Verrès che ha delle grandi
criticità di personale già solo per le attività ordinarie, quindi
immaginiamoci una situazione in cui si è inserito anche il piano
nazionale di ripresa e resilienza. Questo è un problema che
accomuna tante scuole che sono state gravate proprio da queste
nuove iniziative, da situazioni che sono nuove per chi è abituato a
gestire delle segreterie che presentano delle caratteristiche anche
di richiesta di professionalità diversa rispetto a quella di cui
hanno nella loro disponibilità.
Il tema dell'assunzione del personale scolastico è un tema di
cui si parla da parecchio tempo e quindi adesso è diventato
un'urgenza, però che il PNRR ci fosse è da tempo che lo sappiamo.
Avevamo già evidenziato in tempi non sospetti che ci sarebbe stato
da organizzare la gestione amministrativa per poter gestire un
carico di lavoro di questo tipo, prendiamo atto che la cosa è
diventata urgente in questi giorni che è stato scaricato questo
disegno di legge, che invece, per quanto riguarda la sua
attuazione, a nostro avviso, presenta delle situazioni che andranno
ulteriormente chiarite, pertanto, come gruppo, riteniamo di
astenerci.
Presidente -
Altri vogliono intervenire in discussione
generale? Se non ci sono richieste d'intervento, chiudo la
discussione generale. Non vedo prenotazioni, la discussione
generale è chiusa. Per il Governo, replica l'assessore Jean-Pierre
Guichardaz.
Guichardaz J. (FP-PD) -
Grazie colleghi. Anche se le
segreterie scolastiche di fatto non dipendono direttamente dalla
Sovrintendenza, chi ha lavorato nelle segreterie scolastiche o
comunque conosce quel mondo sa che vi è una continua sinergia e se
non funziona la parte amministrativa, che dipende contrattualmente
dal personale, avendo in applicazione il contratto del comparto
unico, se non funzionano le segreterie, che sono un po' il fulcro
della parte amministrativa, poi tutta la parte anche di offerta
formativa resta compromessa. Questo per dire che abbiamo lavorato
con impegno, adesso io ma prima il collega Caveri, per cercare di
risolvere un problema che credo non abbia colori politici. Come
peraltro accennava la collega Guichardaz, è un problema atavico
quello del personale delle segreterie ma che, nel momento in cui
trova delle soluzioni temporanee o delle soluzioni anche parziali,
poi alla fine comunque crea dei malfunzionamenti nel prodotto
finale che è appunto l'offerta formativa di qualità.
Al riguardo di questo problema delle segreterie, noi abbiamo
mobilitato i sindacati della scuola in più occasioni, che, come
dicevo, non si occupano direttamente del tema ma lo hanno molto ben
presente e lo hanno anche a cuore. Il tema è noto anche ai
sindacati del comparto con il quale spesso parliamo anche di questo
problema che ci hanno evidenziato, tramite dei loro rappresentanti,
anche la necessità di trovare delle soluzioni, che, come diceva lei
collega Guichardaz, vanno nella direzione di rafforzare le
segreterie in quanto luogo per la corretta e ordinaria
amministrazione delle istituzioni scolastiche ma anche cercare di
colmare in qualche modo il problema determinato da un sovraccarico
di lavoro dovuto - come peraltro dappertutto sta avvenendo - a
quest'opportunità - io la definisco ancora una straordinaria
opportunità - molto compressa anche nel tempo dei fondi del
PNRR.
Naturalmente le segreterie si sono trovate di punto in bianco 10
milioni di euro circa, 9 milioni e 700, adesso non ricordo
esattamente la quantificazione... finalizzati alla lotta contro la
dispersione scolastica, la digitalizzazione e ad altre
progettualità previste proprio dal piano nazionale di resistenza e
resilienza, con ISO risorse, quindi si sono trovate... con la
necessità di affrontare le questioni.
Abbiamo considerato con questo provvedimento in qualche modo di
venire incontro alle esigenze, peraltro già le strutture del
collega Caveri - e qui approfitto anche per ringraziare il
dirigente Lalicata e tutta la struttura dell'Assessorato del
collega Caveri, il personale, eccetera - che si sono presi carico
fin dall'inizio di un supporto importante delle segreterie. Questo
per dire solamente che questo provvedimento, seppur temporaneo,
quindi fino al 2026, è un provvedimento che dice di un'attenzione
importante da parte della maggioranza, ma credo non solo della
maggioranza, penso che il provvedimento, al di là delle singole
prese di posizione o delle sfumature che possono essere inserite
all'interno del dibattito, è un provvedimento che dice di
un'attenzione particolare verso il mondo della scuola, al quale
sapete verrà poi affiancato comunque, come è stato anticipato,
anche un piano di rafforzamento delle segreterie proprio nella
direzione di dare un segnale da una parte, dall'altra parte di
aumentare la funzionalità e il funzionamento di questi uffici, che,
in particolare, oggi si trovano ad avere delle sofferenze, come si
diceva prima, ataviche.
Grazie a tutti quelli che sono intervenuti sia nell'elaborazione
del testo di legge, gli uffici sono molteplici e trasversali, e
grazie anche ai colleghi che hanno partecipato a questo
processo.
Presidente -
La parola all'assessore Caveri.
Caveri (AV-VdA Unie) -
Sarò brevissimo considerata l'ora.
Solo per dire che oggettivamente non credo che ci sia una Regione
italiana che dia assistenza a tutto il mondo che riguarda il PNRR.
Questo rafforzamento si aggiunge in realtà a una serie di "servizi"
che vengono erogati alle scuole come a tutti gli Enti locali e come
a tutte le strutture della Regione. È in fase di composizione e di
rafforzamento quest'ufficio che si occuperà mettendo assieme
personale regionale e l'assistenza di INVA e di Finaosta che
dovrebbero consentire di poter avere la soluzione al tema cardine,
tema più delicato, che è quello della rendicontazione delle spese
del PNRR.
Aggiungerei, tra l'altro, che le scuole potranno usufruire in
fase di appalto e di approfondimento, perché è stato un altro
provvedimento che abbiamo preso, della CUP, quindi potranno in
qualche maniera sgravare le segreterie scolastiche.
Tra l'altro, devo dire con tutta onestà che mentre in Italia il
PNRR è stata anche l'occasione per andare a rivedere i plessi
scolastici, infatti si passerà da 8 mila istituti a 7 mila
istituti, perché la logica è, seguendo il PNRR, che un istituto
scolastico deve avere almeno 900 studenti, bene, questo per fortuna
è un
mood
che non è stato seguito in Valle d'Aosta. Aggiungo
l'ultimo elemento: è anche molto importante la questione della
formazione che verrà fatta dalla Bocconi, che consentirà alle
persone di avere la necessaria professionalità.
Presidente -
Ha chiesto la parola il Presidente della
Regione, ne ha facoltà.
Testolin (UV) -
Per ribadire solamente alcuni concetti
che fanno parte di questo provvedimento normativo che è stato
sottoposto in urgenza a quest'aula e che vuole dare una risposta
concreta e immediata a delle necessità di urgenza che sono state
rappresentate anche in Commissione consiliare, con l'ausilio anche
della nuova Coordinatrice del personale, che ha sottolineato come
questo provvedimento vada a dare, così come già anticipato dal
collega Caveri, risposte puntuali a un carico di lavoro aggiuntivo
a quello delle segreterie, che si è sviluppato in quest'ultimo anno
e mezzo con l'assegnazione di risorse importanti da utilizzarsi
nell'ambito delle istituzioni scolastiche in funzione delle risorse
PNRR. Questo non è esaustivo evidentemente rispetto a una tematica
molto più ampia, che è stata rappresentata e della quale abbiamo
parlato anche in alcune azioni ispettive di ieri, ma vuole essere
un supporto concreto per una durata di trentasei mesi a delle
necessità in aumento rispetto all'ordinarietà del lavoro
all'interno delle segreterie.
Per quanto riguarda le segreterie, invece si stanno cercando
delle soluzioni strutturali che necessiteranno di un'adeguata
tempistica per poterle sviluppare nel loro complesso, percorsi che
sono già stati condivisi con i sindacati, con le stesse segreterie
scolastiche e le direzioni scolastiche che ne hanno preso visione
positivamente e che intravedono in questo percorso una soluzione
che, a regime, potrà dare dei buoni risultati.
Mi fa specie, per certi versi, che alcune organizzazioni
sindacali, così come le ha fatte sue la collega Guichardaz, non si
ritrovino in un percorso di questo tipo dove ci sia comunque una
disponibilità da parte dell'Amministrazione a dare delle risposte
che non sono sicuramente esaustive
in toto
, ma che vanno
nella direzione di sollevare da determinate difficoltà gli
operatori all'interno del contesto scolastico. Questo sinceramente
non è troppo comprensibile e soprattutto il fatto che siano solo
alcune sigle a esplicitarlo è un segnale che comunque ci sono delle
visioni diverse, magari per una mancanza di informazioni o per una
non completa cognizione di quello che si sta facendo, ma che
sicuramente necessitano di approfondimenti per capire il vero
motivo e il vero obiettivo di questo tipo di provvedimento, che
sicuramente andrà a fare del bene alle istituzioni scolastiche e
alla loro operatività nel suo complesso.
Presidente -
Le repliche sono finite, passiamo all'ordine
del giorno che è già stato presentato. Per la risposta, ha chiesto
la parola il Presidente della Regione, ne ha facoltà.
Testolin (UV) -
La presentazione era già avvenuta. Mi
sono confrontato con i colleghi, prima della fine dell'estate, per
tutta una serie di motivi, anche per preparare con i tecnici le
attività da presentare possono esserci delle difficoltà nel trovare
una scaletta che possa esaudire totalmente le richieste. Se ci
fosse un'esplicitazione da parte vostra dei dati che necessitano,
così come anche sottolineato dalla collega Guichardaz, possiamo
provvedere a fornire i dati principalmente richiesti, poi
calendarizzare con la Commissione stessa quelli che saranno i
percorsi in audizione al momento in cui i dati non fossero
sufficientemente esaustivi. Chiedo il ritiro.
Presidente -
La parola alla consigliera Erika
Guichardaz.
Guichardaz E. (PCP) -
Non la ritiro ma apprezzo quanto
detto dal Presidente. Era proprio perché, vista l'urgenza che ci è
stata rappresentata in Commissione, pensavamo che veramente ci
fosse anche un'urgenza nell'affrontare il tema. Se è possibile
avere comunque i dati quando li avrete e potrete consegnarceli,
bene, sennò faremo un accesso agli atti, questo non è sicuramente
un problema. Sotto questo punto di vista, mi dispiace anche la
chiusura rispetto a un ordine del giorno che sembrava veramente un
ordine del giorno anche costruttivo soprattutto per l'esperienza
che possiamo portare e di cui siamo in questo caso portatrici
rispetto ad altri temi forse su cui siamo un po' più deboli. Mi
dispiace, non ritirerò l'ordine del giorno e per questo non
voteremo la legge perché sul pezzo del reclutamento, senza la
rassicurazione di alcune delle cose che mettevamo in quest'ordine
del giorno, non ci sentiamo di votarlo.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Dopo l'ordine del giorno passiamo all'articolato. Se non vi sono
interventi, metto in votazione l'articolo n. 1. La votazione è
aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
L'articolo n. 1 è approvato.
Articolo 2. Stesso risultato. Articolo 3. Stesso risultato.
Metto ora in votazione la legge nel suo insieme. La votazione è
aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
La legge è approvata.
Prima di concludere, chiedo ai Capigruppo e ai Vicecapogruppo,
finito il Consiglio regionale, di fermarsi cinque minuti per una
richiesta di convocazione della Conferenza dei Capigruppo. Con
questa precisazione i lavori del Consiglio regionale sono conclusi,
riprenderanno domani mattina alle ore 09:00.
---
La seduta termina alle ore 20:01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK