Consiglio Regionale della Valle d'Aosta - Oggetto del Consiglio n. 2289 del 26 giugno 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2289 del 26 giugno 1991 - Resoconto
OGGETTO N. 2289/IX Coordinamento delle politiche energetiche
e realizzazione dei progetti di cogenerazione e teleriscaldamento.
(Interpellanza)
PresidenteDo lettura dell'interpellanza presentata dal
Consigliere Riccarand ed iscritta al punto 21 dell'ordine del
giorno.
Interpellanza Ricordato che il Consiglio regionale il 20
dicembre 1990 ha approvato una mozione che impegnava l'Assessore
all'Industria, Commercio, Artigianato e Trasporti ad assumere le
opportune iniziative per:
1) realizzare in tempi brevi un incontro fra la Regione Valle
d'Aosta, Comune di Aosta e Società Digrava per esaminare
congiuntamente il progetto Coter e per valutare l'opportunità di un
progetto globale di teleriscaldamento della città di Aosta;
2) individuare uno strumento che permetta di coordinare le
politiche energetiche delle pubbliche amministrazioni e delle
società pubbliche e private operanti in Valle d'Aosta nel settore
energetico;
3) a riferire, entro novanta giorni, sull'esito degli incontri
realizzati e sulle proposte emerse alla competente Commissione
consiliare permanente allargata ai Capigruppo dei Gruppi non
presenti in Commissione;
ricordata, altresì, l'interpellanza discussa nello scorso mese
di aprile;
sottolineata l'importanza e l'urgenza dell'argomento ed il fatto
che le decisioni su progetti di cogenerazione e teleriscaldamento
devono essere assunte prima di iniziare la costruzione della rete
di distribuzione del metano;
il sottoscritto Consigliere regionale del Gruppo Verde
Alternativo
interpella
l'Assessore regionale all'Industria, Commercio, Artigianato e
Trasporti per sapere:
1) quali passi avanti sono stati fatti, di comune accordo, fra
Regione - Comune di Aosta e Digrava SpA per dotare la città di
Aosta di un adeguato numero di impianti di cogenerazione e
teleriscaldamento;
2) quali strumenti sono stati individuati per coordinare le
politiche energetiche;
3) che cosa si intende fare per giungere in tempi brevi a delle
decisioni concrete ed operative.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Il 20 dicembre 1990 il Consiglio
regionale aveva approvato una mozione che impegnava l'Assessore
all'Industria, Commercio, Artigianato e Trasporti ad assumere una
serie di iniziative per valutare un progetto di impianto di
cogenerazione e teleriscaldamento con una o più centrali
funzionanti a metano, da installare nella città di Aosta.
Un'impresa valdostana aveva presentato il progetto Coter, una
proposta che era un semplice punto di riferimento, ma il discorso è
interessante dal punto di vista globale, perché si tratta di
sfruttare la presenza del metano che arriva alla nostra città, per
utilizzarlo, attraverso una rete integrata, per produrre
elettricità e nello stesso tempo acqua calda o vapore con cui
riscaldare le abitazioni della città, ottenendo un risparmio
energetico ed un abbattimento dei costi e dell'inquinamento.
Si tratta di un progetto che, secondo noi, ha un'enorme
importanza per la nostra città e che forse potrebbe essere
applicato in qualche altro grande Comune, ma che comunque va
affrontato per tempo, prima cioè che si parta con la realizzazione
di una rete di distribuzione del metano fino alle singole utenze,
perché le due cose sono evidentemente in alternativa.
Nello scorso mese di aprile, con un'interpellanza, avevamo
chiesto di fare il punto su questo progetto. L'Assessore ci aveva
sostanzialmente risposto che si era ancora in alto mare, perché non
era stato possibile organizzare una serie di incontri fra la
Regione, il Comune di Aosta e la Società Digrava, che erano i
possibili interessati al progetto, e che non era ancora stato
possibile svolgere la relazione presso la Commissione consiliare
competente perché la situazione era ancora indeterminata. In
particolare, aveva fatto presente che c'erano delle perplessità da
parte della Società Digrava ad avventurarsi su questa strada.
Con questa interpellanza vogliamo tornare su questo problema,
perché ci sembra effettivamente di trovarci di fronte ad una grande
opportunità, visto che molte città italiane ed europee hanno ormai
maturato un'esperienza consolidata nell'uso della cogenerazione e
del teleriscaldamento. Queste iniziative vengono anche, in un certo
senso, incentivate e consigliate dal piano energetico nazionale,
per cui sarebbe veramente sbagliato se noi facessimo una rete di
distribuzione del metano senza tener conto di questa possibilità e
senza sfruttarla in modo adeguato.
Credo che siano questi i grandi progetti su cui la nostra
Amministrazione deve avere la capacità di confrontarsi e di
approdare a risultati concreti.
Con questa interpellanza, vogliamo quindi chiedere quali passi
avanti sono stati fatti per giungere ad un accordo che preveda la
cogenerazione ed il teleriscaldamento per la nostra città, se è
stato individuato uno strumento istituzionale per coordinare le
politiche energetiche e che cosa si intende fare nei prossimi mesi
per andare in questa direzione.
Presidente
Ha chiesto la parola l'Assessore
all'Industria, Commercio, Artigianato e Trasporti, Mafrica; ne ha
facoltà.
Mafrica (PCI-PDS)
Come mi ero impegnato a fare, il
16 maggio ho risentito la Digrava, che ha ribadito il giudizio
negativo su queste forme di intervento per ragioni tecniche,
organizzative, economiche e finanziarie. Ha ribadito in particolare
il giudizio negativo sul progetto Coter con le seguenti
argomentazioni.
Gli investimenti per la cogenerazione, a parità di calore
prodotto, sono superiori a quelli per la metanizzazione. La
cogenerazione appare utile e funzionale nelle aree dove esistono
deficit di energia idroelettrica, in quanto la produzione di
energia elettrica col metano consentirebbe l'utilizzazione del
cascame.
Il teleriscaldamento appare conveniente solo in aree in cui
esistano grosse utenze e grandi densità delle stesse. Esso potrebbe
essere convenientemente associato a grandi utenze industriali o
eventualmente ad impianti di incenerimento, in quanto consente
l'uso del cascame energetico. La rete di teleriscaldamento è più
complessa a dimensioni maggiori e comporta la posa di grosse
tubazioni e di attrezzature particolari. Con il teleriscaldamento è
antieconomico fornire zone periferiche, che potrebbero essere
utilmente servite con il metano.
Il teleriscaldamento non elimina eventuali pericoli conseguenti
all'uso domestico del gas, in quanto detto uso continuerebbe a
permanere.
Credo che queste considerazioni debbano essere prese in esame,
perché la Digrava ha in corso di applicazione una convenzione, per
cui diventa difficile procedere a queste forme, sia pure
interessanti, di cogenerazione e teleriscaldamento, senza il suo
coinvolgimento.
Nella prima quindicina di luglio cercherò di mettere nuovamente
insieme la Digrava, la Regione, il Comune ed eventualmente la
Finaosta, alla quale sono stati presentati anche dei progetti, per
coinvolgere la Digrava in questo tipo di discorso. Se non ci sono
progetti ai quali partecipa anche la società che ha una convenzione
con la Regione, diventa difficile fare delle realizzazioni che
possono essere antagoniste, nel senso che si potrebbero installare
doppie tubazioni o realizzare investimenti che potrebbero risultare
in concorrenza tra loro.
Credo che dopo quell'incontro sarà possibile riferire in
Commissione e verificare se sarà stato compiuto qualche passo in
avanti. A me sembra che siano da esaminare le possibilità della
cogenerazione e del teleriscaldamento, ma ritengo altrettanto utile
ed indispensabile coinvolgere la società a partecipazione regionale
che è già in fase avanzata nella realizzazione del progetto di
metanizzazione.
Si dà atto che, dalle ore 12,35, presiede il Presidente
Dolchi.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Il problema non è il progetto Coter,
che ha solo una funzione di sollecitazione, come è stato detto fin
dall'inizio dai suoi proponenti. Il problema è che ci sia un
progetto, che può benissimo essere fatto dalla stessa Digrava o
dall'Italgas, che è il partner privato della Digrava, purché ci sia
un'utilizzazione del metano per realizzare un impianto di
teleriscaldamento in Valle d'Aosta, che sicuramente presenta quelle
caratteristiche di utenza concentrata che permette un buon utilizzo
del teleriscaldamento. Le dimensioni della città e la sua
concentrazione permettono un utilizzo su gran parte del territorio
comunale di questo impianto, che sarebbe molto vantaggioso
economicamente, molto più pulito e sicuramente offrirebbe ai
cittadini condizioni di maggiore sicurezza.
Mi auguro quindi che l'incontro fra Digrava, Regione, Comune ed
eventualmente Finaosta, preannunciato dall'Assessore per l'inizio
del mese di luglio, possa sbloccare la situazione, certamente
coinvolgendo fino in fondo la Digrava, che è comunque una società
della quale la Regione è azionista in parte significativa ed alla
quale, evidentemente, devono essere fornite delle indicazioni da
parte dell'esecutivo regionale e di questo Consiglio. Se noi
riteniamo politicamente che rispetto al futuro energetico della
nostra città, sia importante andare in questa direzione, piuttosto
che puntare sull'utenza del metano da parte dei singoli, la Digrava
dovrà cercare evidentemente di tener conto di questa volontà
politica. E' in questo modo che credo noi dobbiamo esercitare la
nostra capacità di gestire il territorio e di usare le possibilità
che abbiamo.
Mi auguro quindi che questo incontro possa servire a sbloccare
la situazione e mi riservo evidentemente di sentire quello che
l'Assessore riferirà in Commissione.
Presidente
Colleghi Consiglieri, vi viene ora
distribuita una proposta di risoluzione che, su richiesta di alcuni
Consiglieri, dovrebbe essere iscritta all'ordine del giorno in via
d'urgenza, cosa a cui provvederemo, eventualmente, nel pomeriggio,
dopo che ne avrete dato un'occhiata al testo.
Siccome ci sono numerosi punti all'ordine del giorno, mi
sembrerebbe saggio che i Capigruppo si riunissero alle ore 15 per
esaminare la possibilità di dare una certa priorità o un certo
ordine alla discussione dei vari provvedimenti, perché alcuni
potrebbero essere rinviati, mentre il rinvio di altri potrebbe
forse essere chiesto dagli stessi relatori. Si tratterebbe di
trovare un accordo per far procedere nel migliore dei modi i lavori
del Consiglio di oggi e di domani.
Pertanto, se non ci sono obiezioni, io convocherei la Conferenza
dei Capigruppo per le ore 15, in modo che si dia un'occhiata agli
oggetti iscritti dal punto 22 all'ultimo dell'ordine del giorno,
per stabilire un certo calendario di priorità.
I Capigruppo sono d'accordo? Bene, allora si ritengano convocati
per le ore 15, mentre il Consiglio riprenderà i suoi lavori alle
ore 15,30 precise.
La seduta è tolta
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK