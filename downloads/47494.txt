Consiglio Regionale della Valle d'Aosta - Oggetto del Consiglio n. 3763 del 20 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3763 del 20 giugno 2024 - Resoconto
OGGETTO N. 3763/XVI - Interpellanza: "Situazione strutturale
del ponte di Issogne e intendimenti per la completa apertura al
traffico".
Bertin (Presidente) -
Punto n. 38. Consigliere Ganis, a
lei la parola.
Ganis (LEGA VDA) -
Quest' iniziativa ha come finalità
conoscere lo stato attuale del ponte d'Issogne, visto che ancora
oggi persiste una limitazione della carreggiata, provocando così
una serie di difficoltà per tutti i veicoli che lo transitano e lo
attraversano.
Ricordo che il traffico è limitato ai mezzi pesanti fino a 44
tonnellate; una limitazione resa necessaria a seguito di un
intervento di manutenzione che ha consentito di innalzare la
portata da 3,5 tonnellate a 44 tonnellate.
Vorrei fare un breve inciso storico tecnico: il ponte d'Issogne
fu realizzato nel lontano 1935, prima del rifacimento ricordo che
la struttura del ponte era caratterizzata da piloni di sostegno in
muratura e in legno.
Oggi invece il ponte è caratterizzato da una struttura in
cemento armato, come spesso venivano realizzati tra gli anni 30 e
gli anni 60, con travi di cemento armato e uniti in un punto
chiamato punto di Gerber o sella di Gerber.
Ma cos'è questa sella di Gerber? Mi sono informato: vengono
ridotte le profondità di un'estremità di una trave, andando così a
formare, in corrispondenza della stessa, una sporgenza; questa
soluzione permette l'incastro tra due travi in cemento.
Nonostante questa tecnica fosse all'epoca molto diffusa, negli
anni è stato riconosciuto che questi giunti rappresentano un grande
problema strutturale, soprattutto con il passare degli anni,
infatti sono proprio questi supporti a destare maggiormente
preoccupazione e attenzione.
Tornando all'iniziativa, ricordo che il nostro gruppo aveva
presentato un'interpellanza avente come oggetto: "Risoluzioni delle
criticità strutturali del ponte di Issogne, al fine di riaprire la
viabilità al traffico pesante", mettendo in evidenza questa
problematica.
Allora il transito lungo il ponte fu limitato ai mezzi pesanti
oltre le 3,5 tonnellate, al fine di svolgere gli interventi utili e
necessari a ripristinare il transito senza limiti di carico.
Interventi, come l'ex Assessore evidenziava, resi necessari dopo
un'azione ispettiva a livello regionale su tutti i 337 ponti di
competenza regionale, in seguito al tragico evento che ha coinvolto
il ponte Morandi.
Il ponte d'Issogne in questi ultimi anni è stato oggetto di una
serie di lavori di manutenzione e di controlli, come ho già
evidenziato. Oggi la struttura è monitorata mediante un sistema
digitale di raccolta dati.
Tenuto conto della situazione attuale; ricordate le parole
dell'Assessore alle opere pubbliche, ambiente e territorio, che si
prevede nel 2024 l'affido della progettazione sulla base dei dati
acquisiti nel corrente anno dal sistema di monitoraggio installato
sul pontex, al fine d'individuare gli interventi necessari ad
assicurare la piena funzionalità del manufatto, senza limitazioni e
conseguentemente la stima dei rivestimenti e dei tempi; evidenziato
che il problema persiste; tenuto conto che esiste una criticità
segnalata dalla popolazione e ricordato che il tempo trascorre
velocemente, siamo già a metà anno, s'interpella il Governo
regionale per conoscere lo stato attuale del ponte d'Issogne dopo
il monitoraggio effettuato per tutta la durata dell'anno 2023, e mi
permetta, io aggiungerei anche 2024, forse c'è stata una
dimenticanza da parte mia.
Si chiede inoltre "Se in vista di dati acquisiti occorrono
ulteriori interventi al fine di garantire e assicurare la piena
funzionalità del ponte" e "Quando si intende assicurare la completa
apertura al traffico dell'infrastruttura".
Presidente -
Risponde l'assessore Sapinet.
Sapinet (UV) -
Grazie, collega Ganis, che con
quest'iniziativa permette di fare un aggiornamento rispetto a
quella precedente del luglio del 2023, aggiornamento che faremo
anche sui vari, diversi e numerosi interventi sulle viabilità e sui
ponti della regione che sicuramente, soprattutto nell'ultimo
periodo, non sono mancati, anche nella notte appena trascorsa, ma
ne parleremo.
A seguito di un primo intervento di manutenzione, eseguito alla
fine del 2022, come lei ha ricordato in premessa, la portata del
ponte d'Issogne sulla Dora Baltea era stata innalzata dalle 3,5
alle 44 tonnellate, con un restringimento della carreggiata e
l'istituzione di un senso unico alternato a vista.
Quest'intervento ha permesso di ripristinare il naturale e
diretto percorso, anche ai mezzi pesanti e al trasporto pubblico,
verso il Comune d'Issogne.
A partire dall'ultimazione dei lavori sopracitati, il ponte è
monitorato mediante un sistema di controllo continuo digitale con
gestione remota dei dati per spostamenti, deformazione e
carichi.
A oggi non sono state segnalate delle anomalie relative alla
transitabilità del manufatto e si fa presente che non risulta
necessario eseguire ulteriori interventi sul ponte nel breve
periodo, al fine appunto di mantenere le condizioni attuali di
esercizio dell'opera d'arte.
Si fa presente inoltre che i dati acquisiti dal sistema di
monitoraggio - tenuto conto della tipologia della struttura del
ponte: tre arcate con archi in calcestruzzo armato e porzione
intermedia dell'impalcato appoggiato su selle Gerber - sono
necessari al fine di conoscere nel dettaglio il comportamento del
manufatto.
Questi elementi, che erano già stati illustrati nel corso della
precedente analoga iniziativa, vengono di fatto confermati, così
come per quanto riguarda la previsione dei tempi, tenuto conto che
la struttura competente in materia di viabilità è stata
particolarmente impegnata nei mesi scorsi, oltre che dagli eventi
programmati e in corso, dall'esecuzione degli interventi urgenti di
ripristino della viabilità a seguito di eventi franosi e
valanghivi, in particolar modo nelle strade regionali di Gressoney,
nella strada n. 1 di Perloz, nella strada di Champorcher in
località Pont-Boset; quindi vari eventi che hanno interessato la
rete viaria regionale. Anche questa notte abbiamo un problema su
una regionale, sulla strada di Rhêmes.
Si presume di riuscire ad avviare alla fine del corrente anno le
attività finalizzate all'affidamento della progettazione sulla base
dei dati acquisiti nel periodo 2023 e 2024 dal sistema di
monitoraggio installato sul ponte, al fine d'individuare gli
interventi necessari (e di assicurare la piena funzionalità del
manufatto senza limitazioni), la stima degli investimenti e dei
tempi.
Colgo l'occasione per aggiornarla sulla programmazione e sullo
stato dei lavori di progettazione che la struttura regionale
competente ha avviato nei seguenti interventi su ponti e viadotti
presenti lungo la rete viaria classificata regionale, per un
importo complessivo di 11 milioni e 200 mila euro.
Brevemente: i lavori di rifacimento del Ponte di Chevril, strada
47 di Cogne nel Comune di Aymavilles; lavoro di risanamento del
ponte sulla Dora Baltea, strada regionale 10 nel Comune di Pontey;
lavori di risanamento, che procedono regolarmente, sul ponte della
Dora Baltea strada regionale 15 tra i Comuni di Quart e Brissogne;
lavori di sistemazione della strada regionale 25 di Valgrisenche,
in corrispondenza del ponte sulla Dora di Valgrisenche nel Comune
di Arvier; lavori di risanamento del viadotto al chilometro 8 della
strada regionale 2 nel Comune di Pontboset.
Segnalo poi che nel periodo 2024-2025 saranno avviati anche i
cantieri per i seguenti interventi, per un importo complessivo di
11.890.000 euro. Nello specifico: lavori di risanamento del ponte
sulla Dora Baltea sulla strada regionale n. 2 di Champorcher nel
Comune di Hône; lavori di risanamento sul ponte della regionale 26
nel Comune di Avise; risanamento del viadotto sulla regionale n. 23
all'interno del Comune di Villeneuve; manutenzioni straordinarie al
ponte nella strada regionale 44 al chilometro 8 nella Valle del Lys
nel Comune di Lillanes; ripristino del ponte Fabrique al km 6 della
strada regionale 28 di Bionaz nel Comune di Valpelline; lavori di
consolidamento del corpo stradale al km 21 nella strada regionale
46 in località Le Gouffre-des-Busserailles nel Comune di
Valtournenche e i lavori di risanamento degli sbalzi posti tra il
km 1 e il km 1.4 e 1.850 della strada regionale n. 2 di
Champorcher.
Sono inoltre in corso anche le seguenti progettazioni di
prossima approvazione: il risanamento del ponte in località Carrè
nel Comune di Rhêmes-Notre-Dame strada regionale 24; manutenzione
straordinaria del viadotto Desvies sulla regionale 46 di
Valtournenche in Comune di Antey-Saint-André e infine il ripristino
del ponte al km 7 sulla strada regionale n. 8 di La Magdeleine.
Vorrei sottolineare anche il raccordo, in collaborazione con
l'Assessorato competente, del coordinamento dei lavori sulla rete
viaria con i lavori previsti per l'elettrificazione della linea
ferroviaria, in modo da ottimizzare tempistiche e ridurre al minimo
le limitazioni al transito e dove si va a operare. Un lavoro che
stiamo portando avanti con il collega Bertschy al fine di contenere
i disagi per i cittadini.
Presidente -
Replica il consigliere Ganis.
Ganis (LEGA VDA) -
Grazie, Assessore, per la risposta e
per aver rappresentato la situazione attuale del ponte d'Issogne,
oltre ad aver fatto un excursus su tutte le altre infrastrutture
regionali.
Lei ci ha detto che non esistono problematiche al momento e che
il ponte non necessita di lavori nell'immediato.
I controlli vanno eseguiti, come ha detto lei, perché la
criticità riguarda le selle di Gerber, sono proprio queste a
destare maggiormente preoccupazione.
Mi conferma, Assessore, che il monitoraggio continuerà e, di
conseguenza, anche la restrizione della carreggiata? Si?
Grazie.
Ho potuto constatare che nel 2020 l'Assemblea generale del
Consiglio superiore dei lavori pubblici ha approvato delle nuove
linee guida per la classificazione e gestione del rischio e per il
monitoraggio dei ponti esistenti, classificando purtroppo le selle
di Gerber come elementi critici, perché sono proprio queste che
caratterizzano il degrado dei ponti in cemento armato. Questi
elementi quindi presentano delle problematiche strutturali legate
anche a problemi di corrosioni dovute alle infiltrazioni d'acqua,
ma non solo: bisogna anche considerare che oggi i carichi stradali
sono aumentati rispetto al passato. Per questa problematica
esistono anche delle soluzioni, non sono io a dirle, nel senso che
esistono dei rinforzi di metallo per le selle di Gerber, oppure - e
questa è una pratica già diffusa in altre località, come sul ponte
della strada provinciale n. 87 della provincia di Brescia -
l'introduzione di sistemi di ancoraggio meccanici o chimici, queste
sono delle possibili soluzioni al problema.
Detto questo, occorre veramente trovare un domani una soluzione,
bisogna lavorare, come ha detto lei, sulla prevenzione e investire
le risorse regionali per la manutenzione delle nostre
infrastrutture esistenti e, chissà, magari anche per quelle
nuove.
Ci auguriamo a questo punto che il ponte di Issogne venga
riaperto completamente al traffico stradale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK