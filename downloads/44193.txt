Consiglio Regionale della Valle d'Aosta - Oggetto del Consiglio n. 1255 del 9 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1255 del 9 febbraio 2022 - Resoconto
OGGETTO N. 1255/XVI - Interpellanza: "Individuazione di
soluzioni espositive volte a valorizzare la Collezione Cerise
custodita presso i locali del Collegio Saint-Bénin ad
Aosta".
Bertin (Presidente) -
Punto n. 31 all'ordine del giorno.
Si è prenotata la consigliera Spelgatti, ne ha facoltà.
Spelgatti (LEGA VDA) -
Ormai vari anni fa l'Assessorato
istruzione e cultura, dipartimento Soprintendenza per i beni e le
attività culturali, ufficio patrimonio storico artistico, aveva
inviato una relazione all'allora Presidente della Regione in merito
alla collezione Cerise, depositata già dalla metà degli anni '90
presso il Castello Sarriod de La Tour e poi spostata, a seguito dei
lavori di adeguamento degli impianti del castello, presso i locali
del collegio Saint-Bénin, in attesa di suo collegamento presso
Maison Caravex.
Già anni fa la situazione della collezione era definita critica
a causa di attacchi di insetti xilofagi e gli uffici competenti
dichiaravano di non aver potuto provvedere ad attuare le necessarie
disinfestazioni, in quanto non disponibili locali adeguatamente
risanati ove collocare gli oggetti una volta appunto risanati. Per
questo noi interpelliamo la Giunta regionale per sapere se siano
state prese delle misure per mettere in sicurezza la collezione, se
ci sia l'intenzione di individuare delle soluzioni espositive per
una collezione di così immenso valore.
Sempre dalla relazione citata, che era stata fatta per il
Presidente della Regione, la collezione si dice che è frutto di un
paziente lavoro di raccolta condotto dal signor François Cerise per
circa trent'anni sul territorio regionale, in particolare nella
Valle del Gran San Bernardo, luogo in cui il collezionista è nato,
purtroppo è mancato, e comprende un numero consistente di oggetti,
circa quattromila e cinquecento, espressione della vita
agropastorale, del lavoro artigianale, delle suppellettili
domestiche. La raccolta documenta un complesso di materiali
eterogenei, propri della cultura demo-etno-antropologica della
Valle d'Aosta, oggetti che risultano quanto mai preziosi per la
ricerca e lo studio. Una piccola parte di tale collezione fu
esposta in occasione della mostra svoltasi nel comune di Gignod nel
1981, dal titolo "Arte sacra e cultura materiale".
Con deliberazione della Giunta 5372 del 30 giugno 1994 si
prevedeva di destinare il Castello Sarriod de La Tour a sede del
museo etnografico regionale, ma con delibera di Giunta 8523 del
1994 si approvava l'intervento per studio e schedatura della
collezione Cerise per dotazione del costituendo museo etnografico
di Gignod, Maison Caravex.
Se andiamo a vedere poi la descrizione della collezione per
settori, il patrimonio è immenso, al di là del valore materiale che
è elevatissimo, ma dal punto di vista culturale è importantissimo.
Trasporti: carretti, veicoli, oggetti per trasporto animale, umano,
eccetera. Scienza e tecnica: strumenti ottici e strumenti di misura
di lunghezza, di superficie o di volume, strumenti di misura del
tempo e meteorologici. Sport: alpinismo, giochi collettivi, sci.
Abbigliamento: costumi tradizionali, calzature, accessori come
bottoni, occhiali eccetera. Giochi per bambini. Religione: rosari,
crocifissi e mobilio di culto. Allevamento e cura degli animali:
ferratura, medicina, tosatura, mungitura, pulizia stalla,
campanacci, gioghi, eccetera. Trasformazione dei prodotti
d'allevamento: strumenti lattiero-caseari, macelleria, panetteria,
bevande. Oggetti e arredi domestici: igiene personale, mobilio,
oggetti a uso domestico, illuminazione a olio, candele a petrolio,
oggetti per camino, scaldaletto. Caccia: trappole e quant'altro.
Istruzione e strumenti scolastici. Artigianato: lavorazione di
pietra, fibre vegetali, metalli non ferrosi, legno, cuoio, ferro,
oggetto per calzolaio, bottaio, Sabatier. Preparazioni alimentari:
tostasemi, paletti, imbuti, coltelli, macellazione, conservazione
contenitori. Architettura: porte, finestre, grondaie, serrature e
scale. Lavori agricoli: irrigazione, dissodamento terreni, aratura,
arboricoltura, viticoltura, trasporto fieno, battitura, mietitura.
Questi sono solo degli esempi, perché ci sono chiaramente tutti gli
"eccetera, eccetera".
"La collezione era depositata già dalla metà degli anni novanta
- si legge sempre nella relazione - presso il castello Sarriod de
La Tour e fu poi spostata, a seguito dei lavori di adeguamento
degli impianti del Castello, presso i locali del collegio
Saint-Bénin, ex Istituto geometri, in attesa di un suo futuro
collegamento presso Maison Caravex"; è una vicenda che inizia negli
anni ottanta e purtroppo la conosciamo bene.
"La situazione attuale della collezione - si diceva allora - è
da considerarsi critica a causa di evidenti attacchi di insetti
xilofagi. Gli uffici competenti non hanno potuto provvedere ad
attuare le necessarie disinfestazioni in quanto non sono
disponibili locali adeguatamente risanati ove collocare gli oggetti
una volta trattati."
Riteniamo tutti che questo patrimonio sia appunto di un valore
incommensurabile, al di là del valore che è stato dato nella
perizia, perché certi beni non hanno soltanto chiaramente un valore
economico dato così, ma sono unici. Perdere questo patrimonio
significa perdere un pezzo fondamentale delle nostre radici e molti
di questi oggetti diventano poi assolutamente insostituibili.
Chiedo se ci sia l'intenzione finalmente di fare qualcosa per
cercare di salvaguardare questo patrimonio.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega Spelgatti. Eravamo
piccoli quando è cominciata questa vicenda. Lei ha parlato del 1981
quando per la prima volta fu fatta, in occasione della mostra
svoltasi nel Comune di Gignod, una prima esposizione di questi beni
e, come lei ha evidenziato, nel 1994 cominciò a essere approvato lo
studio per la schedatura della collezione Cerise, in previsione
proprio dello spostamento nella Maison Caravex. Quindi parliamo di
quasi trent'anni, periodo lunghissimo che ha attraversato credo
tutte le legislature e gli intendimenti già negli anni ottanta e
novanta poi li ritroviamo e se li ritrovano puntualmente gli
assessori e le legislature che si susseguono.
Diciamo che adesso, rispetto alla situazione di allora, ci sono
alcune novità. Voi già l'anno scorso avete presentato un'iniziativa
su Maison Caravex. A integrazione della risposta che vi fu data,
aggiungo che l'Assessorato finanze, innovazione, opere pubbliche e
territorio ha commissionato un progetto di fattibilità
tecnico-economica per il completamento della struttura di Maison
Caravex. In data 30 dicembre 2021 il suddetto Assessorato ha
inviato una bozza progettuale dello studio di fattibilità tecnico
economica per il completamento della struttura, richiedendo agli
uffici della Soprintendenza un parere sul progetto in ordine alla
rispondenza dello stesso alle richieste già espresse per la
realizzazione di spazi di deposito nella, appunto, incompleta - lei
conosce benissimo la storia - Maison Caravex a Gignod, proprio in
vista del previsto il trasferimento della collezione di cui stiamo
trattando, in locali adeguati e immediatamente connessi con la
Maison de l'Artisanat International. Questo parere non è ancora
stato rilasciato dal 30 dicembre dell'anno scorso, però funzionari
e tecnici dei due assessorati si sono già visti diverse volte e si
sono richieste delle integrazioni rispetto al parere. In
particolare mi riferiscono, credo: certificazioni dei vigili del
fuoco e altri tipi di certificazione, in modo tale da poter
comporre poi un parere definitivo che, in linea di principio, mi
risulta essere comunque propenso all'andare avanti rispetto a
questo progetto di fattibilità con questa precisa destinazione. La
informerò non appena il parere sarà composto, mi dicono che è una
questione tecnica, ma ci stanno già lavorando.
Riguardo alla conservazione, la struttura patrimonio
storico-artistico in questi ultimi anni si è occupata più volte di
cercare di mantenere, per quanto possibile, e di monitorare questa
collezione che, come lei ha evidenziato, risale a moltissimi anni
fa.
È stata schedata ed è oggetto di un regolare monitoraggio e di
interventi manutentivi e di condizionamenti. I pezzi più minuti
sono confezionati all'interno di scatole in modo tale da
preservarli dalla polvere. Mi è stato però detto che il lavoro di
risanamento, e quindi di conservazione di questa collezione,
riguardo agli insetti xilofagi, eventuali muffe ed altro, che
peraltro sono quelle che attaccano con più frequenza la parte
lignea, richiede una definitiva ricollocazione della collezione,
perché come lei sa - io non lo sapevo, ma mi è stato detto dai
tecnici - per poter sanificare e in qualche modo sterilizzare i
pezzi della collezione, occorrono dei camion dentro i quali vengono
inseriti pochi pezzi per volta, questi camion hanno la capacità di
erogare delle microonde che uccidono l'insetto, le larve e anche le
uova; è proprio un'opera di disinfestazione e di sanificazione
totale. Il problema è che se poi questi pezzi vengono riposizionati
in un luogo che non è sano, perché per motivi strutturali e per
motivi di altro genere non è costruito apposta, non ha una
climatizzazione, non ha un sistema programmato per una
conservazione di questo tipo di beni culturali, poi si ricomincia
da capo, cioè i pezzi si spostano da una parte, poi si devono
riposizionare e si è di nuovo da capo.
Si fa una manutenzione di carattere ordinario, si cerca di
conservare il più possibile questa collezione che, come lei ha
ricordato, forse lo ha accennato, è stata donata alla Regione, la
quale l'ha acquisita con donazione nel 2003. Questa è una
collezione che girovaga dagli anni ottanta, ma la vera acquisizione
da parte della Regione risale a meno di una ventina di anni fa. Da
allora si è scelto di acquisire questa collezione e quindi di
farsene carico anche dal punto di vista della conservazione e della
valorizzazione.
Per concludere, non appena si troverà la soluzione, spero
presto, spero già in questa legislatura visto che come accennavamo
questa è una storia che ormai si trascina da decenni, quando il
luogo che è stato individuato come più idoneo, cioè Maison Caravex,
sarà ultimato e potrà essere quindi destinato a quest'uso, a questo
punto la collezione verrà trasferita con una preventiva opera di
sanificazione pezzo per pezzo, attraverso - mi dicono - questa
tecnologia. Poi magari andremo avanti e se nel frattempo
subentreranno altri impedimenti verranno applicate altre
tecnologie, ma pare che questa, per quanto riguarda gli insetti, le
muffe o comunque questi elementi di disturbo, sia la più
efficace.
Presidente -
Per la replica la consigliera Spelgatti.
Spelgatti (LEGA VDA) -
Cosa dire?! Speriamo che
effettivamente le cose vadano avanti, che questo iter trovi
finalmente un lieto fine; lieto non tanto ormai, visti tutti gli
anni che sono passati. Il punto è di cercare di capire - io non lo
so, perché non ho mai avuto la possibilità di analizzare questa
situazione - se non esista nel frattempo una soluzione intermedia
che si possa adottare: questa è la domanda. Non abbiamo degli altri
locali dove poterli posare, anche se non sarebbero visibili e
visitabili dal pubblico, dopo aver fatto queste opere di
sanificazione nei camion? Il suggerimento è: ben venga che si vada
avanti con Maison Caravex, però non è che io sia tanto ottimista,
poi spero veramente di sbagliarmi, ma mi sembra la storia infinita.
Nel frattempo, siccome non possiamo permetterci di perdere questo
patrimonio, per lo meno provate a valutare se con tutti gli
immobili regionali che abbiamo, possiamo comunque trovare una
situazione intermedia, nell'attesa di poterli poi esporre
adeguatamente e come meritano tutti questi beni a Maison Caravex,
evitando che questo patrimonio venga perso. Se sono 180 metri
quadri, non mi sembra una roba gigantesca; poi magari sto dicendo
delle scemenze e non abbiamo minimamente dei locali idonei di
questo tipo, però credo che degli spazi forse magari li possiamo
anche avere; non lo so, questo non glielo so dire. Fate comunque
questa valutazione, se esiste questa possibilità intermedia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK