Consiglio Regionale della Valle d'Aosta - Oggetto del Consiglio n. 2691 del 26 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
COMMERCIO
Precedente
Successivo
Resoconto integrale del dibattito dell'aula
Oggetto del Consiglio n. 2691 del 26 giugno 2002 - Resoconto
OGGETTO N. 2691/XI Situazione dell'organico presso i Servizi
camerali della Regione e affido di un incarico di consulenza.
(Interrogazione)
Interrogazione Premesso che:
- con deliberazione n. 1464 la Giunta ha rilevato che "a seguito
della diversa utilizzazione di dipendenti in possesso della
qualifica di istruttore tecnico (laurea in economia e commercio) e
dell'imminente collocamento a riposo del Direttore dei servizi
camerali, si rende necessario…
affiancare il personale delle unità dirigenziali del Dipartimento
di una adeguata professionalità";
- a tal fine è stato affidato un incarico di consulenza per un
periodo di 11 mesi, con una previsione di spesa di Euro 31.000;
- le esperienze professionali del consulente incaricato, desunte
dal curriculum depositato, sono limitate ad uno stage di 2 mesi
presso il Centro Sviluppo Valle d'Aosta S.p.A.;
i sottoscritti Consiglieri regionali
Interrogano
l'Assessore all'Industria per sapere:
1) quale sia la situazione dell'organico presso i servizi
camerali, con riferimento anche alle loro professionalità;
2) quali siano le cause "della diversa utilizzazione dei
dipendenti in possesso della qualifica di istruttore tecnico";
3) quando è previsto il collocamento a riposo del Direttore dei
servizi camerali;
4) su quali presupposti si è definita la consulenza citata.
F.to: Frassy - Tibaldi - Lattanzi
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Premesso che le funzioni camerali di
competenza dell'Assessorato sono esercitate dall'Assessore, dalla
Direzione dei servizi camerali e dal Servizio registro delle
imprese, Albo delle imprese artigiane, voi sapete anche che in
questa materia il Consiglio regionale ha votato una legge per
l'istituzione della "Chambre"; che le funzioni e le competenze del
segretario della Camera di commercio e di conservatore del registro
imprese sono attualmente affidate al Coordinatore del Dipartimento
industria, artigianato ed energia; che alla Direzione dei servizi
camerali è preposto un direttore, mentre il posto di caposervizio
del registro imprese e dell'albo delle imprese artigiane è vacante,
i funzionari - sempre per venire alla situazione dell'organico -
sono quattro, tre con profilo professionale di istruttore
amministrativo e uno di istruttore tecnico.
Gli altri dipendenti sono collocati nelle seguenti posizioni: ci
sono dodici segretari in posizione "C2", tre ragionieri in
posizione "C2", un perito industriale sempre in posizione "C2", un
coadiutore tecnico per operazioni di microfilmatura in posizione
"C1", 17 coadiutori in posizione "B2", un autista in posizione "B2"
e due operatori qualificati in posizione "B1". Questa è la
situazione dell'organico.
Per quanto riguarda la seconda questione, due funzionari del
dipartimento in posizione "D", in possesso del diploma di laurea in
economia e commercio, con qualifica di istruttore e di analista di
investimenti, hanno ottenuto un incarico dirigenziale presso
l'Assessorato alla sanità e presso l'Assessorato bilancio, finanze
e programmazione quindi non sono più presso l'Assessorato
Industria.
Per quanto riguarda il collocamento a riposo del Direttore dei
servizi camerali, ha avuto decorrenza 2 giugno 2002, in conseguenza
della delibera della Giunta regionale n. 464/2002; quindi ci
troviamo di fronte alla carenza di un dirigente.
Per quanto riguarda i presupposti sui quali è stata definita la
consulenza, la consulenza è definita sulla base dei presupposti
indicati nella delibera; la delibera diceva che, in conseguenza
della diversa utilizzazione di dipendenti in possesso di qualifica
di istruttore tecnico - che sono i due funzionari con qualifica "D"
- e dell'imminente collocamento, che nel frattempo è intervenuto, a
riposo del Direttore dei servizi camerali, era necessario
affiancare il personale delle unità dirigenziali del dipartimento
con un laureato in economia politica con indirizzo in economia
generale dell'impresa, per lo svolgimento di analisi di
investimenti e di assistenza economica connesse alla funzione dei
servizi camerali: questo è quanto è stato fatto.
Sulla base di questi presupposti, tenuto conto anche del fatto
che è stata approvata la legge sul riordino dei servizi camerali ed
è attualmente in notifica presso la Comunità europea un disegno di
legge di interventi regionali per lo sviluppo delle imprese
industriali e artigianali, il quale prevede l'istituzione di un
osservatorio regionale dell'industria e dell'artigianato, si
ritiene opportuno anche per questo affiancare l'Assessorato di
detta consulenza.
Nella situazione attuale, poiché il dipartimento non dispone di
sufficienti risorse umane interne in possesso di adeguata
professionalità, si è ritenuto opportuno avvalersi di un consulente
che ha documentato la propria competenza in economia generale
dell'impresa, con un curriculum scolastico universitario eccellente
- laureato alla "Bocconi" con 110 - e sostenendo, in particolare,
esami di economia e di gestione delle imprese, di politica
economica, di economia regionale, di economia industriale, di
finanza aziendale e di econometria. Il disciplinare di incarico
stabilisce che il consulente svolga il proprio incarico sulla base
di indicazioni formulate dal Coordinatore del dipartimento, che lo
affianca di volta in volta alle strutture dirigenziali che
necessitano di collaborazione. Attualmente l'attività
prevalentemente svolta dal consulente è quella di analisi degli
investimenti.
Président
La parole au Conseiller Frassy.
Frassy (FI)
Siamo un po' perplessi dalla risposta che
abbiamo ascoltato, Assessore, e anche preoccupati sul percorso che
porterà ad un'autonomia della Camera di commercio, approvata con
legge del maggio scorso, perché dall'insieme dei dati che lei ha
fornito alla nostra interrogazione emerge come questi servizi, che
in buona parte dovranno essere oggetto di trasferimento alla
camera, abbiano una carenza nei loro vertici a livello dirigenziale
e apicale.
Non capiamo, perché lei non lo ha detto, quali siano i motivi
per i quali siano stati lasciati vacanti il posto di caposervizio e
i posti dei due funzionari che - ci sembra di avere appreso - sono
stati incaricati, sulla base della normativa regionale, di un
incarico fiduciario di tipo dirigenziale. È quanto meno
sorprendente apprendere che i livelli dirigenziali dei servizi
camerali sono praticamente azzerati e diventa sorprendente
apprendere che, a fronte di una situazione di questo genere,
l'Amministrazione non si preoccupi di arrivare ad individuare delle
soluzioni meno transitorie, anche perché la definizione delle
funzioni da trasferire alla camera, rispetto a quelle che
rimarranno all'Assessorato, dovrebbero essere fatte con l'ausilio
di chi ha una visione complessiva delle varie problematiche degli
uffici stessi.
La legge istitutiva della Camera di commercio prevede,
all'articolo 15, un percorso con riferimento alle singole funzioni
e alle istruttorie, che devono essere fatte relativamente ad ogni
funzione che debba essere trasferita. A noi viene difficile pensare
che questo possa essere fatto nei tempi previsti dalla legge, in
assenza delle strutture dirigenziali e non capiamo neppure come
lei, Assessore, possa aver accettato che suoi colleghi di Giunta le
spostassero funzionari di questo importante servizio, per
promuoverli a qualifiche dirigenziali, senza metterla nella
condizione di poterli sostituire o rimpiazzare.
Siamo sorpresi poi dal fatto che il servizio, in una situazione
di questo tipo, possa far affidamento su una consulenza esterna,
che nasce in una situazione di totale assenza della conoscenza sul
campo delle situazioni che dovrebbero essere oggetto di consulenza.
Una volta, finito il percorso universitario, c'era l'abitudine di
perfezionarsi sul campo attraverso degli "stages"; noi invece
affidiamo la gestione di una struttura importante non solo per la
situazione attuale, ma anche per la situazione in divenire, a chi
ha maturato semplicemente due mesi di esperienze sul campo presso
il "Centro Sviluppo Valle d'Aosta", con tutto ciò che ne se può
dire di questa struttura.
Siamo perciò veramente scioccati dall'apprendere che i servizi
camerali, oggi come oggi, sono decapitati nei loro vertici;
dall'apprendere che una quarantina di impiegati nei vari livelli
non ha una guida all'interno dell'Amministrazione, ma deve
avvalersi di una consulenza esterna che, senza nulla togliere ai
meriti di tipo scolastico, è ancora da sperimentare sul campo del
lavoro, che è cosa notoria sia molte volte ben diverso rispetto
alla formazione di tipo scolastico, anche se universitaria.
Avevamo espresso preoccupazione in sede di dibattito sulla legge
istitutiva della Camera di commercio, pur essendo giunti alla
condivisione dell'esigenza di arrivare all'istituzione di una
camera di commercio e, dalla risposta che lei ci ha fornito,
abbiamo il convincimento che quella preoccupazione fosse fondata.
Seguiremo passo passo quello che sarà il momento di trasferimento
delle funzioni.
Président
La parole à l'Assesseur à l'industrie, à
l'artisanat et à l'énergie, Ferraris, pour un complément
d'information.
Ferraris (GV-DS-PSE)
Per risollevare dallo "choc" il
Consigliere Frassy, la struttura non è priva di dirigente. Il
Direttore dei servizi camerali è stato sostituito con un altro
dirigente e, contemporaneamente, le funzioni di Conservatore del
registro di imprese vengono svolte dal Coordinatore
dell'Assessorato. Per quanto riguarda il consulente, questo
affianca le strutture e non si sostituisce ad esse.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK