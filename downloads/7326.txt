Consiglio Regionale della Valle d'Aosta - Oggetto del Consiglio n. 1829 del 12 febbraio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1829 del 12 febbraio 1986 - Resoconto
OGGETTO N. 1829/VIII - LAVORI DI RISTRUTTURAZIONE DEL
FABBRICATO EX MONTEDISON IN COMUNE DI SAINT-MARCEL. - PERIZIA
SUPPLETIVA E DI VARIANTE. - CONCESSIONE PROROGA. - APPROVAZIONE
NUOVI PREZZI. APPROVAZIONE DI SPESA.
PRESIDENTE:
Do lettura della delibera in oggetto:
IL CONSIGLIO
DELIBERA
1°) di approvare la perizia suppletiva e di variante
sottoriportata relativa all'esecuzione di nuove e maggiori opere
occorrenti per il completamento dei lavori di ristrutturazione del
fabbricato ex Montedison in Comune di Saint-Marcel, per un importo
netto di spesa previsto il Lire 815.000.000
(
ottocentoquindicimilioni
);
2°) di affidare l'esecuzione dei lavori di cui sopra
all'Impresa SILT COSTRUZIONI s.r.l. di Aosta, alle condizioni già
praticate per l'esecuzione dei lavori principali, per l'importo
netto presunto di Lire 815.000.000 con un aumento al termine
fissato dal Capitolato Speciale d'Appalto di giorni 420
(quattrocentoventi);
3°) di approvare il finanziamento della somma suddetta oltre
a Lire 146.700.000 (centoquarantaseimilionisettecentomila) per
I.V.A. 18%, per l'importo totale di Lire 961.700.000
(novecentosessantunmilionisettecentomila)
nel modo seguente:
- per Lire 350.106.000 (trecentocinquantamilionicentoseimila)
mediante assorbimento della somma a disposizione per il ribasso
praticato dall'Impresa e relativa quota I.V.A., e con
imputazione
al Residuo Passivo "Spese per l'acquisto e la
costruzione di beni patrimoniali da destinare ad interventi nel
settore industriale" (fondo di Lire 1.230.000.000 impegnato con
deliberazione di Giunta n. 4735 in data 10.8.1984);
- per Lire 611.594.000
(seicentoundicimilionicinquecentonovantaquattromila) mediante
imputazione al Residuo Passivo sopracitato (fondo di Lire
6.400.000.000 impegnato con deliberazioni di Giunta n. 9102 in data
31.12.1985);
4°) di approvare i sottoelencati nuovi prezzi unitari in base
ai quali saranno valutate le opere non previste nell'elenco prezzi
dei lavori in oggetto, previa deduzione del pattuito ribasso d'asta
del 29,67%.
(...omissis...)
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Questa delibera raggiunge una cifra che è
pari ad un terzo di quella approvata questa mattina, però si tratta
comunque di una cifra di tutto rispetto. Intendiamo proporre questa
perizia direttamente al Consiglio per tutta una serie di motivi che
ce ne hanno fatto ravvisare la necessità. Essa riguarda l'edificio
ex-Montedison, in Comune di Saint-Marcel, che dovrà essere adibito
a fabbrica per la società SO.GE.MA. Al momento dell'appalto era
prevista, al netto del ribasso d'asta, una spesa di 703 milioni per
le varie opere. Nel corso dei lavori di demolizione, le strutture
portanti messe a nudo, hanno rivelato gravissime lesioni che hanno
reso indispensabili specifici interventi di consolidamento e di
ricucitura che non erano stati previsti nel progetto esecutivo.
La situazione globale dell'edificio poi si è presentata
particolarmente critica a causa del deposito di scorie, provenienti
dalla lavorazione praticata nello stabilimento, particolarmente
igroscopiche e quindi le infiltrazioni d'acqua, che si sono potute
notare solo nel corso dei lavori, hanno generato in queste scorie,
particolari spinte nei confronti della struttura, provocando dei
danni e rendendo improcrastinabili alcune ricostruzioni che siamo
stati costretti a fare. Anche le infiltrazioni d'acqua dalla Dora
Baltea hanno provocato dei danni che non potevano essere
accertabili al momento della stesura del progetto di
ristrutturazione del fabbricato.
L'intervento e l'attenzione continua della Sovraintendenza ai
Beni Culturali, che ha ravvisato in questo fabbricato particolari
interessi di carattere storico-ambientale, hanno richiesto
determinate opere ed oneri che hanno fatto lievitare notevolmente
la spesa. Per esigenze della società SO.GE.MA che gestirà lo
stabilimento, ricordiamo poi come ultimo dato, la necessità di
predisporre le fondazioni per l'impianto di betonaggio in una zona
diversa da quella prevista e che si è rivelata particolarmente
acquitrinosa, rendendo così necessari, oltre ai lavori di bonifica,
anche lavori di sovradimensionamento delle strutture rispetto alle
previsioni.
Questi sono i motivi che ci portano a chiedere al Consiglio lo
stanziamento di un'ulteriore somma di 815 milioni per il
completamento delle opere. Noi proponiamo al Consiglio di non
interrompere i lavori e di non fare un'ulteriore gara d'appalto,
assegnando invece i lavori all'impresa che li sta già conducendo.
Del resto si tratta di lavori strettamente connessi con quelli
finora eseguiti ed il fatto stesso di interromperli e di
riprenderli potrebbe anche determinare maggiori danni. Allegata
alla relazione c'è una tabella nella quale i Consiglieri possono
vedere quanto era previsto in progetto, quanto è stato previsto
nell'aggiornamento del progetto e, di conseguenza, quanto è
l'ammontare delle opere in più per ogni categoria di lavori.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Innanzitutto io vorrei invitare
l'Assessore a presentarci delle tabelle un po'più grandi, per le
prossime perizie suppletive. Forse io sto diventando vecchio, ma mi
riesce piuttosto difficile leggere dei caratteri così piccoli.
MAFRICA (P.C.I.)
(fuori microfono): "Non ci vedi
chiaro!"
BAJOCCO (P.C.I.):
Non ci vedo chiaro e non è che io debba
cambiare gli occhiali.
VIBERTI (N.S.)
(fuori microfono): "Fatti dare un
contributo per gli occhiali!"
BAJOCCO (P.C.I.):
Dicevo comunque che una volta le
perizie suppletive raggiungevano i 100 o al massimo i 200 milioni,
ma da un po' di tempo a questa parte esse sono di miliardi! Questa
perizia suppletiva è superiore all'ammontare dell'appalto, perché
raggiunge e forse supera i 900 milioni.
Non è facile entrare nel merito di una perizia, specie per un
fabbricato vecchio come quello di St.-Marcel. Io non ho studiato
ingegneria, ma mi sembra impossibile che l'Assessore Fosson, che è
ingegnere di professione, quando viene incaricato di fare una
perizia non vada a fondo e non esamini con attenzione se si tratti
di una struttura vecchia o nuova. Il fabbricato ex-Montedison è un
edificio che risale a 70 o ad 80 anni fa ed è molto vecchio, e
pertanto io posso anche capire che presenti dei problemi, che abbia
il cemento sgretolato o fondazioni non più solide. Non voglio
andare oltre, anche per non essere tacciati di ripetere sempre le
stesse osservazioni.
Il rifiuto di un nuovo appalto viene sempre giustificato con la
scusa di non voler perdere del tempo, però non vorrei che, sotto
sotto, ci sia qualche cosa che non piace, come ad esempio altre
sedi, dove però nessuno vuole andare... Io credo che delle perizie
del genere debbano essere riappaltate, oppure debbano essere
accompagnate da una relazione ben fatta con l'indicazione minuziosa
dei reali importi che consentono l'effettuazione delle
ristrutturazioni. Anche per queste ragioni noi ci asterremo dal
votare questa delibera.
PRESIDENTE:
Ha chiesto la parola il Consigliere
Baldassarre: ne ha facoltà.
BALDASSARRE (P.S.D.I.):
Dopo la mega-perizia suppletiva
di questa mattina, che superava addirittura i 2 miliardi, occorre
prendere atto che in questo caso abbiamo un importo particolarmente
ridimensionato, anche se viene superato l'importo iniziale a base
d'asta. Però io vorrei richiamare l'attenzione dei Consiglieri sul
fatto che, come questa mattina, forse anche adesso, stiamo per
commettere una violazione di legge.
Inviterei l'Assessore Fosson a leggere quanto è previsto e
quanto è stato pubblicato dalla Gazzetta Ufficiale n. 125 del
9/3/1983, concernente "Provvedimenti urgenti per il settore della
finanza locale per l'anno 1983 e successivi". Nella parte
deliberante del provvedimento sottoposto al Consiglio, la Giunta
propone che si deliberi: "di approvare la perizia suppletiva e di
variante". Se noi leggiamo il 4° comma dell'articolo n. 13 di
quanto è stato pubblicato sulla Gazzetta Ufficiale, scopriamo che
esso recita testualmente: "...l'importo delle perizie suppletive e
di variante", e quindi siamo nel nostro caso; "...e suppletive ai
progetti approvati successivamente al 1° gennaio 1983, non può
superare il 30% dell'importo progettuale originale".
È un ordinamento che riguarda il settore della finanza locale e
che interessa in modo particolare i Comuni. Però, per una certa
analogia con queste disposizioni del Ministero di Grazia e
Giustizia, io penso che dovremmo anche attenerci alla percentuale
indicata da questo ordinamento per le finanze locali. Nel nostro
caso questa percentuale l'abbiamo superata di gran lunga; l'abbiamo
superata questa mattina e la stiamo superando adesso. Non entriamo
poi nel merito delle argomentazioni ormai quotidiane e cioè che noi
non riteniamo giusta una perizia suppletiva in un caso di questo
genere. Io volevo richiamare l'attenzione dell'Assessore Fosson su
questo aspetto, perché dobbiamo pure porre un limite alle perizie
suppletive, anche per analogia con le disposizioni che regolano la
finanza locale.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Vorrei far conoscere al Consiglio la
curiosità, determinata dal fatto che è la prima volta che una
perizia viene portata direttamente all'esame del Consiglio
regionale, senza essere presentata come ratifica di Giunta. È stata
una scelta della Giunta che non ci dispiace e che, anzi, dovrebbe
essere una norma, invece è diventata proprio un'eccezione, anche se
si tratta di un'eccezione lodevole...
TORRIONE (P.S.I.)
(fuori microfono): "...che conferma la
regola!"
PASCALE (P.S.I.):
Però, non a caso, la prima volta che un
atto del genere viene portato all'esame del Consiglio, riguarda
proprio una delle poche perizie suppletive che, a mio avviso, hanno
delle giustificazioni obiettive. A differenza di altre, che magari
riguardavano fabbricati nuovi, per i quali non poteva certamente
essere giustificato un progetto che poi doveva essere modificato
nel tempo, in questa perizia ci troviamo di fronte all'edificio
dell'ex-Montedison, che probabilmente avrà diverse decine d'anni di
vita e forse più di 50 anni, tant'è che è posto sotto la tutela e
la salvaguardia della Sovraintendenza ai Beni Culturali. Sappiamo
bene come debbono essere fatti certi lavori e quali condizioni
vengono imposte quando gli edifici sono sottoposti alla tutela
della Sovraintendenza.
Dalla relazione di perizia e dalla illustrazione dell'Assessore,
mi pare di capire che in questo caso si può certamente giustificare
una progettazione che forse non poteva verificare sino in fondo le
strutture portanti o i danni apportati al vetusto edificio dalle
infiltrazioni d'acqua. Però vorrei porre all'Assessore una domanda
relativa alla fine della relazione, al punto cioè in cui si dice
che: "... la Società suddetta ha richiesto la soppressione del
nuovo edificio per gli uffici ed abitazione custode...". Non credo
che sia stato costruito un edificio, poi soppresso per costruire un
altro altrove; probabilmente si tratta di un errore di
trascrizione, ma vorrei una conferma. Anche per incentivare la
Giunta ad utilizzare in futuro questo metodo e viste le condizioni
obiettive di questa perizia suppletiva, noi voteremo a favore.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Le considerazioni svolte dal collega
Consigliere Pascale mi trovano quasi del tutto consenziente. Il mio
unico dubbio rispetto a questa perizia suppletiva, che senz'altro
merita di essere considerata diversamente dalle altre che
normalmente ci vengono sottoposte attraverso la procedura della
delibera di Giunta, salvo ratifica, è relativo alla possibilità che
una progettazione più accurata avrebbe potuto permettere di
individuare tutti i possibili interventi per la ristrutturazione
dell'edificio. Pur essendo evidente il fatto che in questo caso non
siamo di fronte ad una ditta che ha vinto l'asta con un ribasso del
tutto particolare, per cercare poi di ricuperare con una successiva
perizia suppletiva parte dell'utile d'impresa, resta comunque
questo forte dubbio. In ogni caso, specie in considerazione del
fatto che si è deciso di sottoporre al Consiglio, senza assumere
direttamente come Giunta questa responsabilità, e che le
motivazioni addotte sembrano più che valide, il sottoscritto voterà
a favore della ratifica di questa perizia suppletiva.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Vorrei solo precisare al Consigliere
Pascale che l'eliminazione della nuova palazzina degli uffici, che
verranno ricavati all'interno del fabbricato, è proprio una
variazione al progetto originario, anche se fa parte della perizia
di variante e come tale andava registrata.
Mi fa piacere che sia stato dato un giudizio positivo sulla
decisione di presentare direttamente in Consiglio, come proposta,
questo tipo di perizia suppletiva. Purtroppo, ce ne saranno ancora
di queste perizie suppletive, malgrado la buona volontà di non
farne più e di predisporre i progetti con precisione centesimale.
Mi impegno comunque a seguire questo metodo quando sarà
assolutamente necessario, senza mettere quindi il Consiglio di
fronte al fatto compiuto, ma presentandogli una proposta sulla
quale esso possa esprimersi liberamente, senza doversi solo
limitare a ratificare quanto sia già stato deciso dalla Giunta.
PRESIDENTE:
Se nessuno chiede la parola metto in
votazione la delibera in oggetto:
ESITO DELLA VOTAZIONE
Presenti: 28
Votanti: 22
Favorevoli: 22
Astenuti: 6 (Bajocco, Baldassarre, Cout, Mafrica, Millet e
Tonino)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK