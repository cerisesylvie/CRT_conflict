Consiglio Regionale della Valle d'Aosta - Oggetto del Consiglio n. 1283 del 20 aprile 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1283 del 20 aprile 2005 - Resoconto
OGGETTO N. 1283/XII - Tutela dell'integrità di siti di
particolare interesse naturalistico nella regione.
(Interpellanza)
Interpellanza
Osservato che il dibattito vivace, sereno ed appassionato,
sulla possibile realizzazione di una pista trattorabile nel Vallone
di Comboé, in Comune di Charvensod, ha riproposto il tema
dell'opportunità (ambientale, turistica, economica) o meno di
raggiungere ogni angolo della Valle d'Aosta con una strada;
Creduto che si imponga una riflessione sulla necessità di
salvaguardare, in modo assoluto, alcune zone particolarmente
significative della nostra Regione, per consegnarle naturalmente
integre alle prossime generazioni;
Sottolineato come detta esigenza di salvaguardia debba essere
il più possibile compatibile con l'obbiettivo di tutelare
l'agricoltura di montagna, cui devono essere riservate eventuali
risorse alternative;
Ritenuto opportuno conoscere l'orientamento del Governo
regionale al riguardo;
i sottoscritti Consiglieri regionali
Interpellano
Il Presidente della Regione e l'Assessore competente per
sapere:
1) se condivide l'esigenza di mantenere integri alcuni siti
di particolare interesse naturalistico nella nostra
Regione;
2) in caso affermativo, quali politiche incentivanti intende
adottare per raggiungere lo scopo.
F.to: Curtaz - Salzone
Presidente - La parola al Consigliere Curtaz.
Curtaz (Arc-VA) - Ovviamente l'iniziativa congiunta del
sottoscritto e del collega Salzone non ha nulla a che vedere con le
prese di posizione politiche...
(interruzione di un Consigliere, fuori microfono)
... e soprattutto non può fare battute in questo senso il
collega Comé, perché ricorderà che nel corso dell'altra
legislatura, a seguito di un'iniziativa, eravamo stati definiti
dalla stampa "una strana coppia", però fu una coppia che ottenne un
risultato: chiedevamo allora all'Assessore Vallet di rimuovere
l'elettrodotto fra la Cogne e... Chavonne e quella iniziativa ebbe
successo perché, per fortuna, quell'elettrodotto, dismesso dal
punto di vista operativo, ma ancora lì a far brutta figura di sé,
oggi non c'è più. Mi auguro quindi che queste "strane coppie"
abbiano il successo che ebbero nel corso della scorsa legislatura.
Quello che accomuna il sottoscritto e il collega Salzone, come
altri in quest'aula in riferimento a questa tematica, è una
questione più di carattere sentimentale - sentimento riferito al
valore di Comboé -, che ci ha fatto assumere delle iniziative molto
serene ed equilibrate rispetto a quella vicenda. Una vicenda che
peraltro tornerà in quest'aula, se abbiamo inteso bene oggi le
comunicazioni del Presidente del Consiglio, perché abbiamo appreso
che è stata depositata una petizione, di cui conoscevamo
l'esistenza, che ha avuto per quanto mi riguarda uno straordinario
successo. Mai avrei pensato che su una tematica del genere si
raccogliessero 1.600 firme, addirittura ho letto su qualche organo
di stampa che, quanto a numero di sottoscrittori, è la seconda
petizione in Valle, dopo la petizione contro il ritorno dei TIR al
Monte Bianco.
Al di là di tali dati, mi sembra interessante che su un tema di
questo tipo vi sia stata questa grossa sensibilità, fra l'altro non
è oggetto di interpellanza, ma mi interesserebbe conoscere
l'opinione dell'Assessore su tale tema. La vicenda di Comboé, come
è stato detto in incontri anche in sedi più riservate con
l'Assessore, è stata l'occasione per portare all'attenzione
dell'Esecutivo e dell'aula un tema più generale: quello della
conservazione di alcuni siti di particolare pregio naturalistico,
ambientale, storico nella nostra regione. Non crediamo all'idea che
ogni vallone, ogni luogo di questa valle debba per forza essere
raggiunto da una strada; a noi sembra un pregiudizio che per tanti
anni è stato indiscutibile in Valle d'Aosta, secondo il quale, se
vi è un problema di trasporto, lo si risolve con una strada, senza
mai pensare ad altre soluzioni. Oggi altre soluzioni cominciano a
proporsi però, a nostro giudizio, è necessario un ragionamento più
generale e, proprio in ordine a questo, lo scopo dell'interpellanza
è conoscere gli intendimenti e la sensibilità della Giunta rispetto
a tali tematiche.
Chiudo questa breve presentazione dicendo che quello che anima
il sottoscritto e il collega Salzone, ma anche altri colleghi che
si sono occupati della problematica, è un'attitudine dialogante, è
un'attitudine al confronto e allo stimolo affinché vi siano delle
soluzioni che non siano sempre univoche e penalizzanti circa la
soluzione della viabilità e del trasporto nelle zone di alta
montagna, particolarmente interessanti sotto il profilo
naturalistico-ambientale.
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Come prevedevo, l'intervento del collega Curtaz
tocca dei temi di ordine generale, pertanto non darò una risposta
su Comboé sia perché ne parleremo comunque durante l'esame della
petizione che verrà in aula, sia perché ho avuto la netta
sensazione che il collega volesse portare l'argomento sulla
politica e sulle strategie. Dirò già subito che non sono in grado
di dare una risposta esaustiva alla domanda che pone:
"se
condivide l'esigenza di mantenere integri alcuni siti di
particolare interesse naturalistico nella nostra Regione"
e
"in caso affermativo, quali politiche incentivanti intende
adottare per raggiungere lo scopo"
, perché, se prendo, come ho
preso, il dizionario Garzanti, la definizione che leggo alla parola
"integro" è: intero, completo, non avendo subito menomazioni,
mutilazioni, danni e simili. Io sto alla lettera
dell'interpellanza, ma poi aprirò l'argomento... per cui "integro"
che è intero, completo, non avendo subito menomazioni... potremmo
cominciare a fare un ragionamento di tipo temporale, perché può
essere inteso in senso assoluto e in senso relativo. Se lo stesso
argomento fosse stato posto a metà Ottocento, avrebbe avuto un tipo
di significato, perché, nel momento in cui si è realizzata la prima
mulattiera per salire all'alpeggio di Comboé, si sarebbe potuto
dire che si andava ad incidere sull'integrità del territorio. Non
voglio esasperare i temi, ma voglio solo dire che tutto è relativo
in questo mondo rispetto al momento storico in cui si vive.
Ieri ho partecipato all'Assemblea degli allevatori e in quella
sede è sorta con forza la voce di difendere il lavoro che svolgono,
è stato detto chiaramente che non si fa abbastanza, prendendo come
spunto i dati presentati in Assemblea rispetto alla diminuzione
delle aziende zootecniche in Valle, che è un dato eclatante, un
dato al di sotto della media europea, che mantiene un numero di
capi identico negli ultimi 10 anni, ma che vede un abbattimento
delle aziende zootecniche per mille motivi, per una concentrazione
delle aziende stesse, perché vi è un cambio generazionale... e ci è
stato chiesto con forza di tutelare l'attività della zootecnia e
allora dobbiamo delle risposte. Quando parliamo di mantenimento,
parliamo di cosa: di mantenere lo "status quo", parliamo di
sviluppo sostenibile? È tematica aperta su cui sono certo che
avremo la possibilità di confrontarci non so come; di certo posso
dirvi che organizzeremo a gennaio del prossimo anno un convegno
sull'agricoltura di montagna, che abbiamo concordato con i colleghi
delle Province di Trento e Bolzano e con il Friuli Venezia Giulia,
a cui inviteremo i colleghi dell'arco alpino, per discutere del
ruolo dell'agricoltura di montagna, in quella sede sarà importante
confrontarci sulle diverse impostazioni.
Auspico che il Consiglio regionale voglia discutere su questa
problematica e per discutere dovremmo avere tutti bene in testa i
dati sul territorio della regione, ve ne cito solo alcuni "en
passant", perché dovremo fare un'analisi più completa di tutto ciò
che abbiamo a disposizione. Solo "a volo di uccello" posso dirvi
che allo stato attuale fra aree naturali protette e siti
appartenenti alla rete ecologica europea 2000 abbiamo un territorio
pari al 23,2% che è sottoposto a tutela ed è un dato che ci colloca
fra i più alti in ambito nazionale. Lo cito solo come punto di
partenza, senza parlare di territorio sottoposto a vincolo
idrogeologico o alla tutela della Sovrintendenza o quant'altro,
così come cito un dato freschissimo, ma significativo presentato
sabato scorso durante la festa annuale del Corpo forestale: la
superficie totale della regione è 3.264 kmq, la superficie
produttiva è 1.972, pari al 60% circa, la superficie improduttiva è
di 1.292 kmq pari a 39,40%, la superficie boscata è di 89.000
ettari che rappresentano il 27% della superficie totale e il 45%
della superficie produttiva; la superficie boscata per abitante è
di ben 7.300 mq. Probabilmente siamo la regione con la più alta
percentuale di superficie boscata rispetto al territorio globale.
Sono dati che vanno visti dal punto di vista dinamico e storico e
la distribuzione dei boschi della regione è un argomento che
riprenderemo quando presenteremo il Piano antincendio boschivo.
Ebbene, la superficie totale forestale nel 1795 era di 58.000
ettari, il territorio della Valle d'Aosta era lo stesso, è passata
a 40.000 nel 1850, 25.000 nel 1864 - dopo l'unità di Italia
probabilmente hanno fatto i censimenti a modo loro perché è un dato
anomalo -, 66.000 nel 1962, 75.000 nel 1974, 86.550 nel 1996,
89.500 nel 1999, cioè abbiamo avuto un aumento enorme negli ultimi
20 anni. I motivi dobbiamo analizzarli, il tavolo della cabina di
regia sta lavorando molto bene anche su questi argomenti, tenteremo
di uscire da questo tavolo con una definizione unica di bosco, che
valga sia per la Sovrintendenza, sia per i servizi
dell'Assessorato, ma questo per dire che noi tutti che abbiamo già
una certa età possiamo renderci conto che sta avanzando il bosco in
modo anomalo in regione. Se a questo aggiungiamo che ben il 92%
della superficie è sottoposto a vincolo idrogeologico, possiamo
dire che, sotto questo punto di vista, il nostro territorio è
tutelato ampiamente, per cui dobbiamo interrogarci sul futuro della
Valle d'Aosta soprattutto dal punto di vista produttivo e dello
sviluppo economico. Sarà solo turismo e connessi, sarà solo
industria e connessi, ci sarà anche il terziario, l'agricoltura è
invece destinata a sparire come in altre realtà (i Pirenei per
esempio)? Siamo dell'idea che lo sviluppo sostenibile della Valle
d'Aosta debba essere uno sviluppo integrato, che vede le varie
forze in campo con pari dignità, e la gestione del territorio è uno
degli elementi di fondo. Quando discuteremo di questo ci troveremo
molto vicini come posizione, perché difficilmente qualcuno dirà che
debba esserci solo un settore piuttosto che l'altro, ma tutti
diremo le stesse cose e dovremo confrontarci, ma dovremo dire anche
quali strumenti dare alle varie categorie professionali per poter
svolgere la loro attività.
Il territorio della Valle d'Aosta è quello che è, è
interessante, ma con vincoli che ne condizionano fortemente lo
sviluppo. Sono dell'idea che dobbiamo comunque rimanere in un
quadro generale e il quadro è quello definito dalla normativa
europea, la quale è quella specifica di "Natura 2000", che è quella
più generale prevista dal Piano territoriale paesistico, che è il
nostro punto di riferimento. In quella sede è già stato fatto il
ragionamento che facevo prima, cioè qual è lo sviluppo che vogliamo
per la Valle d'Aosta e quella sede ha tenuto conto di diverse
esigenze e le ha compensate in un documento. Sono dell'idea che il
PTP non debba essere stravolto nella revisione al momento in cui lo
faremo, per cui rinvio dal punto di vista formale questo
ragionamento al ragionamento dell'aggiornamento del PTP dal punto
di vista più generale, perché ad oggi non possiamo che far
riferimento a quel documento che ricomprende tutte le zone "ZPS",
tutte le aree naturali protette e le tutela in una fase in cui
siamo ancora mancanti dei piani di gestione delle zone protette.
Una decina di queste zone mancano ancora dei piani di gestione e lì
"si gioca la partita". È facile scrivere che la zona del Monte Rosa
è zona "sic"; è più difficile dire che è zona "sic"
la zona
del fondovalle dell'Envers da Pontey a Pollein come pretenderebbe
il Ministero dell'ambiente, perché andare a definire un piano di
gestione di quella ipotetica zona "sic" sicuramente diventerebbe
difficile per conciliare le esigenze di chi abita nel fondovalle
rispetto alle esigenze di tutela del gufo reale. Questo per dire
che dobbiamo ancora applicare la normativa esistente e non siamo
ancora stati in grado di farlo, perché vi è ancora molta
discussione accademica a livello nazionale ed internazionale. Una
cosa è dire: "dobbiamo fare il piano di gestione", altra cosa è
dire come applicarlo il piano di gestione... come scriverli i piani
di gestione, perché vanno ben al di là della tutela della fauna e
della flora, ma vanno in un'ottica di gestione del territorio
compatibile.
Cosa stiamo facendo? Abbiamo aderito anche per questi motivi a
un progetto "Interreg" dal nome un po' strano: "Cogeva Vahsa", ma
significa "Coopération, gestion et valorisation des espaces
protégés de la Vallée d'Aoste et de la Haute Savoie", perché sono
territori uguali dal punto di vista geomorfologico; partecipano a
questo progetto anche Torino, Cuneo, Imperia, i territori adiacenti
e per la zona de la Haute Savoie, la Savoie, Hautes-Alpes, Alpes de
Haute-Provence, Alpes-Maritimes, la Suisse... è un po' l'ambito
della "Cotrao", per intenderci. In questo progetto che è appena
decollato qual è "l'origine du projet et le contexte de départ"? Le
réseau alpin des espaces protégés est directement issu sur la
Convention alpine. Il vise à favoriser les échanges entre les
espaces protégés et à développer des projets communs. L'objectif
général du projet est de renforcer l'échange et la coopération dans
le secteur de la protection de la nature, de la gestion et de la
valorisation des espaces naturels protégés, des sites "Nature 2000"
par la mise en place d'une stratégie commune d'action dans une
logique de développement durable. Les objectifs concrets, les
résultats et les impacts attendus sont: ce projet s'inscrit plus
précisément dans des objectifs de préservation et valorisation des
aires naturelles protégées, maintien des équilibres des écosystèmes
et protection de la biodiversité, harmonisation des niveaux de
connaissance et du suivi de la biodiversité, développement durable
en associant les acteurs locaux - office du tourisme, gestionnaires
de refuges - et le grand public à la gestion des espaces protégés
et les actions se déclineront autour de l'échange sur les objectifs
et savoir-faire pour l'élaboration de la révision du Plan
d'aménagement d'espaces protégés, notamment pour intégrer la
dimension "Nature 2000", l'harmonisation des méthodes de suivi et
de protection des habitats et des espèces par la mise en place de
réseaux de placettes de suivi de la biodiversité et la définition
d'actions de protection des espèces sensibles, la création d'outils
de communication coordonnée par l'information et la coopération et
gestion administrative, et cetera. È un progetto che dovrebbe
servirci per definire le linee strategiche comuni che vanno al di
là delle zone protette: vanno nell'ambito della gestione del
territorio nel suo insieme, perché, se si potrà dimostrare che è
compatibile una logica protezionistica rispetto a una logica di
sviluppo territoriale, come speriamo di poter dimostrare, è
evidente che il ragionamento ideologico fra il "sì" e il "no"
dovrebbe essere superato. Sono contrario a ragionamenti di tipo
ideologico, sicuramente la ragione sta nel mezzo, per cui "no" a
ragionamenti ideologici, ma "sì" a ragionamenti calati sul
territorio regionale.
Questo progetto deve servire per fare delle simulazioni rispetto
ad esigenze diverse. Rinvio pertanto il ragionamento, do solo
alcuni spunti per far partire un ragionamento di più vasta portata,
che coinvolge tutti i settori del Governo regionale, coinvolge il
Consiglio, le commissioni del Consiglio regionale. A mio parere
questo tipo di ragionamento andrebbe fatto in ambito di commissione
consiliare, perché questo è il ruolo del Consiglio. Su questo
voglio ringraziare i consiglieri che hanno posto il problema in
tali termini, perché, per rispondere alla seconda domanda, qui
ritorno alla risposta che è stata data rispetto a Comboé... nel
dire quali sono gli interventi attualmente possibili nel Piano di
sviluppo rurale, che costituisce per la Regione un ambito non
superabile in tale fase, tranne poter ottenere qualcosa di più in
questa logica di cui stiamo parlando nell'ambito della revisione
del Piano di sviluppo rurale che cominciamo a fare per presentare
il documento nel 2006. Questa può essere l'occasione per dire:
"guardate che noi vogliamo andare al di là di certi tipi di
ragionamenti che molte volte si limitano all'aspetto contributivo,
75% di contributo per gli alpeggi, misure agroambientali, eccetera,
ma dobbiamo aprire il confronto sul ruolo della montagna in senso
lato".
A Verona durante il "Vinitaly" ho sentito delle affermazioni
importanti da parte del Ministro Alemanno rispetto alla
viticoltura, perché ha affermato di aver posto durante un incontro
con la Commissaria europea il problema del diritto di reimpianto
dei vigneti, chiedendo di estrapolare i settori di montagna dai
diritti di reimpianto. Pare vi siano risposte di tipo positivo. È
un piccolo passaggio importante, ma potrebbe essere il prodromo per
un ragionamento di tipo più vasto rispetto alla problematica della
montagna e potrebbe permetterci di gestirci in modo meno
vincolistico - in senso normativo - il nostro piccolo e caro
territorio della Valle d'Aosta.
Presidente - La parola al Consigliere Curtaz.
Curtaz (Arc-VA) - Credo che l'Assessore abbia tenuto conto che
oggi stiamo svolgendo un Consiglio particolarmente breve, quindi
oggi si è preso la libertà di esprimere in maniera filosofica le
sue idee sul ruolo della montagna, perché abbiamo sentito delle
osservazioni di carattere generalissimo sul ruolo della montagna e
sulla riflessione che si dovrà fare. Noi avevamo delle idee meno
ambiziose, ci accontentavamo di sapere qualcosa in ordine a una
tematica sì generale, ma era quella della viabilità di montagna.
Siamo partiti da Comboé, non era necessario scomodare Garzanti! Se
anche in ipotesi l'interpellanza non fosse stata chiara,
nell'illustrazione si è detto che lo scopo era quello di capire se
vi è interesse da parte del Governo rispetto a questa problematica
e, in caso affermativo, come si vuole affrontarla, tutto lì!
Quanto al concetto che lei ha ripreso del sito integro,
condivido che si tratta di una definizione che può essere
relativizzata ma, quando parliamo di viabilità rurale, mi sembra
che il discrimine possa essere considerato quello della strada
carrozzabile. Oggi di cosa stiamo discutendo? Stiamo discutendo di
siti in riferimento ai quali vi sono delle persone che dubitano che
la soluzione al problema trasporto in alta montagna debba essere
quella della costruzione di una strada. Può darsi che ogni tanto
vada bene costruire una strada, ma non crediamo che costruire una
strada sia sempre la soluzione, è questo il punto, dobbiamo cercare
delle alternative. Tutti i discorsi fatti poi sono stati anche
interessanti, mi è piaciuto quello degli ettari di bosco, mi
sarebbe piaciuto sentire anche qualche osservazione sui chilometri
di strade poderali rispetto al passato. Guardi, mi ha dato un'idea
per fare un'iniziativa il prossimo Consiglio. Credo - faccio una
previsione, spero di essere smentito - che con la somma dei
chilometri delle strade poderali e delle piste trattorabili in
Valle si vada da qui a Palermo, credo che siamo oltre 1.500
chilometri! Lo chiederemo, è già stato fatto una quindicina di anni
fa in Consiglio, quindi i dati devono solo essere aggiornati.
Ancora un'osservazione prima di lasciare la parola al collega
Salzone. È vero quello che l'Assessore dice, che abbiamo bisogno di
una politica economica integrata, in cui vi è il giusto ruolo per
il turismo, per l'agricoltura, per l'industria, ma non possiamo
pretendere che in tutti i luoghi del nostro territorio vi sia
tutto. Dobbiamo trovare dei siti del nostro territorio regionale
dove svolgere l'industria, dei siti dove si può fare l'agricoltura
di un certo tipo, degli altri siti in cui ci deve essere una
positiva commistione fra agricoltura di montagna e un certo tipo di
sviluppo turistico. Non possiamo più farlo a Courmayeur o a
Cervinia, possiamo farlo a Comboé tale discorso; è per questo che
ci permettiamo di fare questa riflessione. Credo che avremo
occasione di tornare ancora su tali temi, anche perché ritengo che
la risposta dell'Assessore non sia stata soddisfacente.
Presidente - La parola al Consigliere Salzone, per complemento
di replica.
Salzone (FA) - Uno scopo questa interpellanza lo ha raggiunto:
avevamo un fine molto più semplice, lo diceva il collega Curtaz,
però abbiamo assistito a uno "show" dell'Assessore, che ci ha fatto
un trattato sulla gestione del territorio della Valle d'Aosta, ci
ha parlato di un piano di sviluppo rurale, e io farò tesoro delle
parole che lei ci ha anticipato, ci ha parlato dello sviluppo
sostenibile integrato e sicuramente sono argomenti che poi
riprenderemo in un altro passaggio. Certo è che, rispetto a questa
interpellanza, l'Assessore ha voluto fare tutto meno che
rispondere, ma poi peraltro mi sembra che lo abbia anche detto
nella replica: lei non ha voluto rispondere.
Il mio interessamento a questo problema deriva in modo
particolare da ricordi dell'adolescenza, quando andavo a Comboé con
i miei compagni, ricordi che mi legano a un aspetto della montagna
integra. È ovvio che il senso della nostra interpellanza era quello
di lanciare un messaggio, non era quello di fare un trattato sul
territorio. Un messaggio che peraltro è trasversale, come diceva il
Consigliere Curtaz, perché ha coinvolto altri consiglieri oltre
noi. Il messaggio trasversale è quello di dirci: "manteniamo
integra la montagna il più possibile, ma con questo non è che
vogliamo dire che non siamo per uno sviluppo integrato, anzi siamo
per poter lavorare l'agricoltura in montagna, ci mancherebbe
altro!".
Ho colto però nel suo intervento anche qualche segno di
contraddizione, mi consenta. Mi pare che lei abbia detto che
l'agricoltura di montagna nei tempi passati era più florida ed
erano i periodi in cui vi erano meno strade; ora il nostro problema
è che siamo per mantenere sì l'agricoltura di montagna, ma non con
sentieri che diventano poi strade, perché, anche se non sono
asfaltati questi sentieri larghi 2-3 metri, sono sempre delle
strade! Mantenere integro il territorio allora vuol dire cercare di
salvaguardare questo aspetto in modo particolare ed ecco perché
riteniamo che il senso della nostra interpellanza era solo un
messaggio e vuole essere un messaggio di salvaguardia della
montagna. Pensi, glielo faccio io questo discorso, dovrebbe lei
farlo a me, non io a lei. Tutto lì.
Torneremo sul problema del territorio, ma questo era
semplicemente quello che volevamo dire, cioè lanciare questo
messaggio in sintonia, come peraltro è già stato fatto con altri
discorsi. Quando in passato ha dato delle risposte, sono state
delle risposte più concilianti rispetto alle nostre richieste; oggi
lei non ha voluto rispondere, ne prendiamo atto, ma ci torneremo in
un altro momento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK