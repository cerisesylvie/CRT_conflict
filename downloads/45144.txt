Consiglio Regionale della Valle d'Aosta - Oggetto del Consiglio n. 1957 del 20 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1957 del 20 ottobre 2022 - Resoconto
OGGETTO N. 1957/XVI - Approvazione di mozione: "Impegno del
Governo regionale a definire un modello strategico di approccio
alla disabilità che recepisca le "best practice" delle Regioni più
virtuose".
Bertin (Presidente) -
Punto n. 61. Per l'illustrazione,
la parola al consigliere Marquis.
Marquis (FI) -
Negli ultimi mesi, come gruppo di Forza
Italia, abbiamo presentato parecchie iniziative ispettive sulla
disabilità, iniziative ispettive critiche in cui abbiamo voluto
evidenziare quello che, secondo noi, non funziona nell'approccio a
questa tematica, ma erano iniziative costruttive perché volevano
arrivare alla predisposizione di una mozione, a far crescere in
tutti noi una consapevolezza che serve un approccio nuovo. Lo
stesso Assessore ha evidenziato, nelle repliche alle iniziative
ispettive, che le famiglie e i soggetti disabili non potevano
ritenersi soddisfatti dell'approccio alla materia in questa fase o
che hanno ricevuto sino ad oggi perché le situazioni sono evolute e
c'è la necessità di avere delle risposte adeguate ai tempi. Il
tutto ci ha portato a presentare questa mozione, una mozione
importante che voglio riassumere nell'impegnativa.
Ci si propone di dare alla Valle d'Aosta un modello strategico
di approccio alla disabilità che recepisca le migliori pratiche
delle Regioni più virtuose e che superi, così com'è stato
evidenziato in tutte le iniziative ispettive che sono state
discusse, la frammentazione attuale delle iniziative offerte, le
criticità che sono state evidenziate dalla ripartizione delle
competenze organizzative a livello gestionale, la mancanza di
condivisione di dati tra le strutture della Pubblica
Amministrazione e la carenza del personale per attuare queste
iniziative. Tra l'altro, abbiamo anche apprezzato in questi giorni
che si è espresso sull'argomento anche il Coordinamento dei
disabili valdostani, che sostanzialmente ha evidenziato che è da
tempo che ci si aspetta un approccio a livello di sistema attento
alle politiche riguardanti i progetti di vita e autonomia delle
persone fragili e disabili. Credo che questo sia un segnale che
vada sottolineato, ci sono molte aspettative sul territorio, quindi
confidiamo nell'accoglimento da parte del Governo di
quest'iniziativa.
Presidente -
La discussione generale è aperta. Non vedo
richieste d'intervento. Si è prenotato l'assessore Bertschy.
Bertschy (AV-VdA Unie) -
Interverrà poi il collega
Barmasse per precisare la posizione del Governo e anche per fare
una proposta.
Come ha ricordato, nell'ultimo periodo ci sono state delle
iniziative da parte vostra ma direi delle iniziative da parte di
tutti, in particolare nell'aula un po' tutti i gruppi consiliari,
sia nelle iniziative ispettive ma, quando abbiamo potuto parlare
dei documenti di strategia, si sono dimostrati sensibili ai
progetti sulla programmazione degli interventi per quanto riguarda
le migliori risposte che si possono mettere in campo per le persone
disabili.
Direi che la cosa importante è sottolineare che la Valle d'Aosta
ha un punto di partenza di grande qualità. Tentare di rappresentare
tutto quello che è stato fatto in questi anni, a partire dal
trasporto pubblico, dalle iniziative, da tutto quello che c'è a
disposizione come il vuoto assoluto è sbagliato, ma è sbagliato
anche nei confronti di chi ha amministrato prima di noi, di chi ha
pensato le cose prima di noi.
Apprezzo la volontà di lavorare sul tema, non apprezzo
personalmente quando una persona come lei si dimentica di essere
stato Assessore alle politiche del lavoro e di aver gestito al
posto mio, prima le politiche sull'inclusione lavorativa, di essere
stato Presidente ma di aver messo in campo la stessa organizzazione
che oggi c'è, la stessa, la differenza è che, quando si scrivevano
le delibere, non erano così precise le dizioni sulle strutture. Ci
farebbe quindi piacere trovare una modalità di lavoro su questi
temi non tanto divisiva, non tanto da salvatore della patria, ma
piuttosto da persona che oggi forse ha scoperto da un ruolo diverso
l'importanza di queste politiche a livello politico ovviamente.
Quello che chiediamo è la disponibilità di lavorare, da parte
nostra c'è sempre stata, e mi prenderò cura di mandare alle
associazioni, visto che sono ai nostri tavoli ma probabilmente non
sempre tutte le azioni che facciamo arrivano, tutto il lavoro che è
stato fatto anche in quest'ultimo periodo, nonostante l'emergenza
Covid, da parte di tutti; poi è chiaro che tutto si può fare
meglio, ci mancherebbe, ma le posso garantire che, a dati forniti,
ci sono azioni nuove che sono andate a colmare delle difficoltà che
le famiglie vivono e ci sono azioni strutturate che potranno dare
nei prossimi anni le loro risposte.
Se l'approccio è "partiamo da quello che abbiamo", l'assessore
Baccega è stato alle politiche sociali e credo che ci abbia messo
il massimo impegno nel suo ruolo anche a rappresentare i bisogni
delle persone e delle famiglie disabili in quel periodo, nonostante
tutte le difficoltà che abbiamo avuto, nonostante le difficoltà che
in questo momento anche l'assessore Barmasse ha dovuto superare. È
vero che Forza Italia ha portato tutte queste iniziative, Forza
Italia rappresenta un percorso storico in quest'aula anche dai
banchi del Governo che ha trattato anche questi temi. Anche voi
quindi siete stati bravi a migliorare la situazione se partiamo dal
punto di vista che le cose in Valle d'Aosta funzionano, si possono
migliorare ancora e bisogna migliorarle ancora.
Rispetto all'impegno della mozione, dobbiamo ragionare a una
programmazione strategica. Nel 2018, dopo una lunga settimana di
lavoro con tutte le associazioni, con tutte le strutture e con
tutti gli Assessorati, avevamo definito una programmazione del
lavoro e c'è scritto nella mozione, poi purtroppo anche qui è
arrivata l'ordinaria amministrazione, una crisi politica, è
arrivata l'emergenza del Covid e poi è arrivato tutto questo, e
quella programmazione probabilmente non ha avuto la forza di
svilupparsi ed è ancora utile e attuale. Se ci dobbiamo impegnare a
lavorare su un disegno nuovo, quindi lo facciamo volentieri,
sapendo bene che non possiamo raccontare che ad amministrazione
avviata, si possono spostare da un giorno all'altro le dirigenze, i
capitoli di bilancio, le strutture, il personale e tutto quello che
riguarda le iniziative, che devono essere iniziative collegiali per
dare la miglior risposta.
Siamo contenti che sia arrivata questa mozione, perché è un
momento un po' di verità e di discussione politica, perché nelle
interpellanze purtroppo, e questo è un po' il gioco delle parti,
l'interpellante chiude sempre con la sua arringa difensiva dove
mette il punto finale e racconta la sua verità, chi è qua nei
banchi di governo ha un intervento solo e fa quello che può. Allora
oggi ci possiamo dire che ci siamo anche noi, che le cose le stiamo
facendo, le posso assicurare che le associazioni sono presenti nel
tavolo del Consiglio politiche del lavoro, le posso assicurare che
c'è una grossa azione di coordinamento per quello che riguarda il
mio Assessorato e credo di poter dire la stessa cosa... e lo
racconterà meglio l'assessore Barmasse, però non dividiamo le
associazioni, non portiamo la politica all'interno delle
associazioni ma piuttosto cerchiamo insieme, come politici, di dare
a questi bisogni le migliori risposte e, ripeto, per quello che ci
riguarda, siamo a disposizione per farlo. Si può
nell'organizzazione attuale migliorare ancora la collaborazione
degli Assessorati, si può costruire un nuovo modello, se vogliamo
costruire un nuovo modello, ci dobbiamo dare i tempi opportuni per
farlo.
Presidente -
Siamo ancora in discussione generale.
Qualcun altro vuole intervenire? La parola all'assessore
Barmasse.
Barmasse (UV) -
Intervengo adesso dopo l'assessore
Bertschy per confermare quello che è stato detto. L'impegno anche
da parte dell'Assessorato che dirigo in questo momento, del
Dipartimento delle politiche sociali, i rapporti anche in
particolare con l'Associazione Co.Di.VdA sono dei rapporti non dico
quotidiani ma quasi. Con Co.Di.VdA abbiamo lavorato proprio
mettendo in programma una rivalutazione delle strategie
nell'affrontare la disabilità in Valle d'Aosta, quella legge sulla
disabilità è comunque una legge purtroppo non dico antiquata, ma
sono passati parecchi anni, quindi sicuramente tante cose vanno
riviste, c'è bisogno di mettere ordine, di riorganizzare. Come
dicevo, l'impegno da parte del Dipartimento politiche sociali c'è,
è un impegno continuo, fatto ovviamente di confronto soprattutto
con le associazioni per capire quali possono essere le soluzioni
migliori. Una rivisitazione di questa legge e di
quest'organizzazione quindi è in atto, pur con tutte le difficoltà
che sono state già espresse. Siamo tutti dalla parte dei disabili e
della disabilità, questo deve essere chiaro, a maggior ragione chi
si occupa di politiche sociali, che ha la responsabilità oggettiva
e morale verso le persone che sono più fragili e che hanno maggiori
bisogni e maggiori necessità.
Alla luce di quanto è già stato detto, da quanto ha detto anche
l'Assessore Bertschy, posso proporre di accogliere questa mozione
rivedendone però la formulazione, per quanto è già stato detto,
formulazione che, a nostro avviso, è utile che riprenda la prima
parte, cioè "impegna il Governo regionale a definire per l'inizio
del prossimo anno un modello strategico di approccio alla
disabilità che recepisca la
best practice
delle Regioni più
virtuose". Questo è l'impegno che noi ci possiamo prendere come
Governo regionale, quindi fino a questo punto, anche per tutto ciò
che ha già detto l'Assessore Bertschy, per quanto è stato fatto non
solo da questo Governo, ma anche dai Governi precedenti ai quali si
riconoscono sicuramente i meriti.
Mi spiace sempre, quando si dice la Valle d'Aosta, che sembra un
fanalino di coda; io penso che la Valle d'Aosta sia tutt'altro che
un fanalino di coda, ma questo è un riconoscimento a chi si sedeva
su questa sedia prima di me e sicuramente tante cose sono state
fatte. Non è così facile, com'è già stato detto, poter spostare
capitoli di spesa da una struttura all'altra, personale, eccetera,
quindi questa chiamiamola ristrutturazione, anche se è un termine
più architettonico, non è così semplice, le cose vanno riviste, ma
non tutto è da buttare dalla finestra, perché sicuramente delle
cose sono state fatte, funzionano e hanno dato delle risposte.
La proposta da parte del Governo pertanto è quella che vi ho
anticipato, cioè di accogliere la mozione se noi ci fermiamo al
best practice nelle Regioni più virtuose, sennò ci asterremo.
Presidente -
La parola al consigliere Aggravi.
Aggravi (LEGA VDA) -
Nella sua risposta l'assessore
Bertschy ha citato il Consiglio politiche del lavoro di cui faccio
parte come quota dell'opposizione. Sinceramente questo è un tema
molto grande, molto complicato, molto complesso, che merita
giustamente un approfondimento, un'attenzione e anche una
comprensione maggiore, se vogliamo, anche dello stato dell'arte non
soltanto da parte dell'Amministrazione ma anche da parte di realtà
terze. Penso che citare il Consiglio politiche del lavoro... che
non è un organismo di scontro ma un organismo di mediazione e
anche, se vogliamo, di concertazione dove sono rappresentati tutta
una serie di attori che rappresentano il tessuto del mondo del
lavoro nelle sue varie forme: le associazioni datoriali, i
sindacati, parte del terzo settore, i consulenti del lavoro, tutta
una serie di realtà in cui ognuna dà il proprio contributo nello
sviluppo del settore nel mondo del lavoro.
Al di là della proposta di emendamento dell'Assessore e della
proposta dei colleghi di Forza Italia, io volevo mettermi nel mezzo
e fare un'ulteriore proposta: perché - e qui guardo chi presiede il
Consiglio politiche del lavoro - non dedicare una sessione del
Consiglio, magari anche allargata, in cui fare il punto e ascoltare
sia la visione complessiva, c'è anche in discussione l'alleanza per
il lavoro - anche se io ancora non ho detto quello che penso e lo
dirò, e so che l'Assessore se lo aspetta ma sto preparando le mie
considerazioni -, ma al di là di questo, perché non dedicare una
sessione anche allargata in cui possano parlare e ascoltare non
soltanto le Associazioni, le rappresentanze e i membri del
Consiglio politiche lavoro ma giustamente anche chi si occupa di
questa tematica? E - perché no? - eventualmente aprire, e penso che
non ci siano problemi di questo tipo, alla partecipazione dei
colleghi del Consiglio se si vuole poi fare un passaggio successivo
nelle competenti Commissioni, ma per dedicare effettivamente
un'attenzione particolare su quest'aspetto senza che diventi per
forza un terreno di scontro o di ricordo più o meno positivo del
passato o del futuro. Dico questo perché si parlava anche dei
capitoli di bilancio, di tutta una serie di questioni, siamo in
prossimità, comunque vada il futuro politico di ognuno, verso un
bilancio, quindi può essere anche il momento di fare una
valutazione utile per il passaggio successivo di bilancio e per
aprire - perché no? - come lo prevede l'impegnativa, anche il
prossimo anno magari con delle soluzioni un pochettino più messe in
ordine. Io quello che proporrei è trovare, organizzare in questo
momento e far tesoro di quello che è stato scritto nella mozione,
anche quello che è stato detto dai due Assessori competenti e fare
un approfondimento maggiore che possa trovare delle soluzioni
magari ai problemi, alle necessità o a quello che ci si è persi nel
bene o male e magari anche imparare qualcosa delle "best practice"
di altri posti e magari potenziare quello che effettivamente
funziona invece da noi. Questo perché, visto che si è citato un
importante organismo che dovrebbe proprio servire anche per sanare
certi conflitti che ci sono ogni tanto tra le associazioni, io
penso che questo potrebbe essere un punto di partenza utile per
fare del bene e per trovare delle soluzioni magari a dei problemi
che ci sfuggono.
Presidente -
La parola al consigliere Marquis.
Marquis (FI) -
Intanto credo che la discussione stia
avvenendo con toni pacati e sia corretto un confronto costruttivo
tra le parti. Ho ascoltato le parole dell'assessore Bertschy e
volevo aggiungere e dedurre alcune considerazioni. Qui tutti più o
meno nel tempo abbiamo avuto dei ruoli, di questo bisogna prendere
atto. La situazione attuale è il risultato di un percorso, non è
che chi si trova in una staffetta nell'ultimo tratto è responsabile
di tutto, però bisogna avere il coraggio, nonostante si sia avuti
dei ruoli, di evidenziare quando le cose non vanno e bisogna
mettere mano. Questo è il senso della nostra proposta, non perché
si hanno avuti dei ruoli bisogna sostenere la situazione... che si
può mantenere in essere perché... Qui esistono dei grossi problemi
su questo tema, glielo garantisco, ed è giusto affrontarli.
Per quanto ci riguarda, visto che abbiamo un apporto
costruttivo, avremmo avuto piacere di aver approvato tutto
l'impegno, ma siccome riteniamo che la materia è troppo importante
per essere tema di scontro nel riuscire a raggiungere un obiettivo
e dal momento che al Governo ci siete voi siamo disponibili ad
accettare anche la mediazione offerta dall'assessore Barmasse, di
dire: "a definire per l'anno prossimo un modello strategico di
approccio alla disabilità che recepisca le migliori pratiche delle
Regioni più virtuose", perché, guardi, alla fine questa
dichiarazione assorbe tutte le altre. Le altre sono una sintesi, se
siamo tutti in buona fede, siamo consapevoli dell'impegno che ci
stiamo prendendo però, perché questo è un impegno importante,
significa intervenire in modo significativo sull'approccio
l'approvazione di questa mozione. Pertanto credo che se ci
limitiamo a fare un ragionamento pro persone che vivono questa
situazione di disagio, questo possa essere considerato un passo in
avanti e per queste persone può essere anche considerato un giorno
di festa se si approva questa mozione, perché si può avere la
speranza di avere un futuro con delle risposte che siano quelle di
cui veramente si ha bisogno, perché io l'ho già detto anche le
altre volte che la Regione investe tanti soldi, questo bisogna
riconoscerlo e forse, a livello di investimento, siamo tra le
Regioni che investono di più. Il problema è come tutti avvertono...
e ve lo posso garantire che chi vive la problematica, a partire
dalle associazioni ad arrivare alle famiglie, legge questa mancanza
di visione d'insieme che dopo tanti anni va ritrovata perché noi
oggi, ad onor del vero, siamo il frutto di una situazione, di un
percorso che è stato dettato nel tempo di stratificazione di vari
interventi legislativi, regolamentari di approcci in cui alla fine
in qualche modo bisogna fare anche un momento di sintesi per
cercare di uscirne ancora più rafforzati rispetto alla situazione
che si ha. Questo è il significato della nostra proposta. Poi siamo
particolarmente favorevoli anche a quanto ha detto il collega
Aggravi: se si può trovare poi un momento di confronto con il
Tavolo delle politiche del lavoro, che coinvolga tutte le forze
politiche, tutti i rappresentanti all'interno del Consiglio credo
sia una cosa positiva perché il tema merita anche questo momento
con tutti gli attori attorno al tavolo per sentire quali sono le
problematiche che ciascuno intende portare avanti e la visione che
si intende dare. Questa è la nostra proposta. Vi assicuro che
abbiamo provato a guardare anche a livello legislativo perché
effettivamente l'approccio è cambiato, ci sono delle Regioni che
hanno legiferato in questi ultimi anni. Se andiamo a vedere
l'approccio di queste Regioni con la legislazione attuale, è
diverso di quello che c'era nel 2008, è diverso di quelle che hanno
legiferato nel 2012 o nel 2013. È questo il senso di questa visione
strategica: di mettere insieme tutte le migliori pratiche e di
partire dal livello legislativo per poi discendere all'applicazione
delle misure.
Presidente -
La parola all'assessore Bertschy per il
secondo intervento.
Bertschy (AV-VdA Unie) -
Le posso assicurare, collega
Marquis, che questi sono i toni della discussione, non quelli che
ha utilizzato in alcuni interventi precedenti dove sembrava
veramente la discesa in campo di colui che poteva cambiare le sorti
di alcune politiche quasi da neo-arrivato in quest'Assise.
Apprezziamo quindi, ringraziamo per l'iniziativa e assolutamente
siamo a disposizione, consapevoli del fatto che tutti quanti
sappiamo bene che possiamo scrivere le migliori leggi... io credo
che chi legge quella delibera di programmazione, che non è la
delibera dell'Assessore ma è il frutto di un lavoro veramente
concertato in quel momento, trova tutto, il problema è che poi
bisogna essere conseguenti nelle risorse, nell'organizzazione e nei
progetti.
Siamo a ridosso di un'iniziativa che ha portato a quella
delibera nel dicembre del 2017 e forse potrebbe essere anche una
buona cosa raccogliendo il suggerimento, che assolutamente è
condiviso, del collega Aggravi, collega anche nel Consiglio
politiche del lavoro, di dedicare un appuntamento, magari
organizzandolo nei tempi giusti per evitare di fare una semplice
comparsata, ma impegnandosi con le associazioni e con i colleghi
che vorranno farlo ad approfondire quanto meno tutti i temi che
riguardano il tema dell'inclusione lavorativa e poi si potrà fare
di conseguenza. Sono quindi a disposizione per costruire questo
documento nei prossimi mesi e per far sì che questo documento però
ci permetta poi di sviluppare delle azioni ancora più concrete di
quelle che abbiamo sviluppato fino ad oggi.
Colgo l'occasione per dire che nei prossimi giorni uscirà un
bando sui tirocini ad assunzione per l'inclusione delle persone
disabili che aggiorneremo e che poi diventerà strutturale nel
prossimo triennio. Il passo in avanti che viene fatto è che daremo
disponibilità di incentivo anche agli enti economici e agli enti
strumentali, non ritenendo quest'incentivo in concorrenza con le
imprese private per quanto riguarda queste iniziative. Stiamo
provando un po' tutti a sperimentare quella che sarà una buona
sperimentazione, diventerà un'azione politica legislativa e il
resto si cercherà di modificarlo. Da parte mia quindi vi è
l'impegno a organizzare, lo definiamo nei tempi e nei modi, questo
Consiglio politiche del lavoro dedicato e la disponibilità per
lavorare al documento di programmazione.
Presidente -
La parola all'assessore Barmasse per secondo
intervento.
Barmasse (UV) -
Volevo solamente anch'io dire che questo
mi sembra il clima ideale di confronto politico su un argomento
come quello della disabilità, che è un argomento delicatissimo.
Penso che solamente dalla collaborazione costruttiva tra tutti si
riuscirà a migliorare o comunque a dare delle risposte ulteriori a
una problematica che non può essere oggetto di bandierine politiche
da parte di nessuno perché ci sono delle persone estremamente
fragili. La collaborazione penso che sia - e mi sembra che in
questo momento in aula si percepisca e i toni siano quelli - la
cosa più importante che dobbiamo mettere in campo. Da parte del
Dipartimento delle politiche sociali ovviamente ci sarà la massima
collaborazione, massima collaborazione anche nel recepire i vari
suggerimenti, le varie suggestioni che arriveranno da tutti, in
particolare ovviamente dalle associazioni per disabili, ma non
solo, perché ovviamente c'è bisogno di una visione comunque
strategica su tale argomento e penso che ci si debba tutti mettere
un pochettino da parte e cercare di lavorare tutti insieme per dare
una risposta ulteriore - perché non mi piace parlare come se
fossimo a zero - a un argomento e a una problematica che riguarda
sicuramente delle persone estremamente fragili e le loro
famiglie.
Presidente -
La mozione è stata modificata come proposto
dall'assessore Barmasse e si interrompe con "le Regioni più
virtuose". Con questo chiudiamo la discussione generale. Non credo
che il Governo intervenga ancora. Se non vi sono dichiarazioni di
voto, metto in votazione la mozione. La votazione è aperta.
Appello nominale del Consigliere presente in remoto sulla
piattaforma zoom.
Padovani (FP-PD) -
Favorevole.
Presenti, votanti e favorevoli: 35
La mozione è approvata all'unanimità.
La parola al consigliere Marguerettaz per mozione d'ordine.
Marguerettaz (UV) -
Chiedo la convocazione della
Capigruppo per l'organizzazione dei lavori.
Presidente -
La Conferenza dei Capigruppo è convocata
nella sala adiacente.
La seduta è sospesa dalle ore 20:04 alle ore 20:20.
Bertin (Presidente) -
La Conferenza dei Capigruppo,
riunitasi qualche minuto fa, ha deciso di affrontare ancora il
punto n. 62 all'ordine del giorno e poi sospendere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK