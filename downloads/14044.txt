Consiglio Regionale della Valle d'Aosta - Oggetto del Consiglio n. 567 del 23 marzo 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Invalidi civili
Precedente
Successivo
Resoconto integrale del dibattito dell'aula
Oggetto del Consiglio n. 567 del 23 marzo 1994 - Resoconto
OGGETTO N. 567/X - Disegno di legge: "Contributi a favore di
associazioni ed enti di tutela dei cittadini invalidi, mutilati e
handicap­pati operanti in Valle d'Aosta".
Articolo 1 - (Finalità)
1. La Regione autonoma Valle d'Aosta riconosce e sostiene,
me­diante erogazione di contributi, la funzione sociale e
l'attività istituzionale delle sezioni regionali delle seguenti
associazioni di categoria:
a) Associazione nazionale mutilati invalidi civili;
b) Associazione nazionale mutilati invalidi di guerra;
c) Associazione nazionale mutilati invalidi del lavoro;
d) Associazione nazionale vittime civili di guerra;
e) Ente nazionale protezione e assistenza sordomuti;
f) Unione italiana ciechi;
g) Unione nazionale mutilati per servizio.
2. Eventuali altre associazioni di categoria, da ammettere ai
benefici previsti dalla presente legge, saranno individuate con
deliberazione della Giunta regionale sentita la competente
Commissione consiliare.
Articolo 2 - (Criteri di ripartizione dei contributi)
1. La ripartizione dei contributi tra le associazioni indicate
nell'articolo 1 è basata su un sistema a punteggio.
2. Ogni associazione riceve un punteggio sulla base dei seguenti
criteri:
a) per ogni associato, sino ad un massimo ammissibile di 500
punti: punti 1;
b) sede di proprietà dell'associazione: punti 500;
c) sede in locazione: punti 1500;
d) per ogni unità di personale dipendente, sino ad un massimo di
3000 punti: punti 1500;
e) programma di attività per l'anno a cui si riferisce la
richiesta di contributo con la previsione dei relativi impegni
finanziari: punti 500.
3. L'importo del contributo da assegnare ad ogni singola
asso­ciazione è calcolato dividendo l'importo del finanziamento
an­nuo erogabile per il totale complessivo dei punteggi ottenuti
dalle associazioni e moltiplicando il quoziente così ottenuto per
il punteggio attribuito ad ogni singola associazione.
Articolo 3 - (Procedure)
1. Le domande di contributo devono essere presentate dalle
as­sociazioni di categoria al Servizio affari generali, assistenza
e servizi sociali dell'Assessorato regionale della sanità ed
assi­stenza sociale entro il 30 aprile di ciascun anno per cui si
ri­chiede il contributo.
2. Alla domanda devono essere allegati:
a) copia del bilancio preventivo relativo all'anno per il quale
viene presentata l'istanza di contributo, regolarmente approvato
dagli organi competenti secondo lo statuto dell'associazione;
b) copia del bilancio consuntivo relativo all'anno precedente
re­golarmente approvato dagli organi competenti secondo lo statu­to
dell'associazione;
c) relazione sull'attività svolta nell'anno precedente
nell'ambito della Regione Valle d'Aosta;
d) dichiarazione attestante il numero dei soci che hanno
prov­veduto al pagamento della quota associativa per l'anno in
cor­so;
e) dichiarazione attestante l'ubicazione della sede sul
territorio regionale ed il titolo per l'utilizzo;
f) programma di attività per l'anno a cui la richiesta di
contri­buto si riferisce, con la previsione dei relativi impegni
finanzia­ri.
3. A partire dall'anno successivo a quello a cui si riferisce il
primo contributo l'associazione deve dimostrare dettagliata­mente
l'utilizzazione del fondo assegnato.
4. La quota di fondo non utilizzato verrà detratta dal
contributo spettante per l'anno successivo.
5. I contributi regionali non possono essere utilizzati per
inter­venti assistenziali ai singoli iscritti e debbono essere
impiegati per lo svolgimento di attività in ambito regionale.
Articolo 4 - (Norme transitorie)
1. I contributi di cui alla presente legge sono corrisposti alle
as­sociazioni di categoria di cui all'articolo 1 anche per
l'attività svolta nel corso dell'anno 1993.
Articolo 5 - (Determinazione e copertura degli oneri)
1. Le spese per l'applicazione della presente legge sono
determi­nate, per il 1994, in lire 40.000.000.
2. A decorrere dal 1995 le spese per l'applicazione della
presente legge possono essere rideterminate annualmente con legge
fi­nanziaria.
3. Alla copertura degli oneri a carico dell'esercizio
finanziario 1994 si provvede mediante utilizzo per lire 40.000.000
dello stanziamento iscritto al capitolo 60980 (Contributi ad enti
ed istituti di patronato e di assistenza sociale) del bilancio di
pre­visione della Regione per l'anno 1994.
4. Alla copertura degli oneri a carico degli esercizi finanziari
1995 e 1996 si provvede, indicativamente, mediante utilizzo per
annue lire 40.000.000 delle risorse iscritte al capitolo 60980
(Contributi ad enti ed istituti di patronato e di assistenza
socia­le) del bilancio pluriennale della Regione per gli anni
1994-1996.
5. Gli oneri di cui alla presente legge gravano sull'istituendo
capitolo 61000 della parte spesa del bilancio di previsione della
Regione per l'anno 1994 e sui corrispondenti capitoli dei futuri
bilanci.
Articolo 6 - (Variazioni di bilancio)
1. Alla parte spesa del bilancio di previsione della Regione per
l'anno 1994 sono apportate le seguenti variazioni in termini di
competenza e di cassa:
a) variazione in diminuzione:
cap. 60980 "Contributi ad enti ed istituti di patronato e di
as­sistenza sociale" lire 40.000.000;
b) variazione in aumento:
programma regionale 2.2.3.03
codificazione
01.01.01.06.02.02.08.007.08.30.
cap. 61000 (di nuova istituzione)
"Contributi ad associazioni ed enti di tutela dei cittadini
inva­lidi, mutilati e handicappati operanti in Valle d'Aosta" lire
40.000.000.
Presidente -
La parola al Consigliere Piccolo.
Piccolo (ADP-PRI-Ind) -
Questo disegno di legge
consta di due parti: la prima è una premessa rivolta alle
associazioni ed agli enti di volontariato presenti in Valle
d'Aosta, una doverosa premessa di ringrazia­mento a tutte quelle
persone che con mezzi e risorse personali e finanziarie offrono un
servizio gratuito alle persone più biso­gnose con un forte senso di
altruismo e con una solidarietà manifestata non a parole e con
risorse e mezzi finanziari pub­blici, ma con impegno personale di
tempo e, a volte, mettendo anche a rischio la propria vita. Una
solidarietà che è insita nelle persone di questa regione.
La seconda parte, più specifica, fissa gli obiettivi di legge ed
è composta da cinque articoli. Il disegno di legge è finalizzato a
colmare una lacuna nella legislazione regionale. Alcune
asso­ciazioni di categoria operanti in Valle d'Aosta, insieme alle
as­sociazioni di volontariato che già dal 1985 usufruivano tutte in
egual misura di contributi economici erogati a sostegno delle loro
efficaci attività, con l'entrata in vigore della legge 83 del
dicembre 1993 che disciplina il volontariato e che abrogava le
leggi di settore precedenti, si sono trovate escluse dal diritto di
contribuzione regionale. Il disegno di legge che si propone oggi al
Consiglio intende regolamentare la concessione di contributi alle
associazioni dette di categoria mediante l'individuazione delle
associazioni di categoria assimilabili ai benefici assisten­ziali,
i criteri di ripartizione, le procedure delle precedenti leggi per
accedere agli stessi. Nei cinque articoli in esso contenuti si
legge quanto segue.
Nell'articolo 1 vengono indicate le associazioni di categoria
in­teressate e, per le eventuali altre associazioni che potrebbero
nascere in futuro, queste potranno essere inserite e assunte con
deliberazione della Giunta regionale sentita la commissione
regionale competente. Le associazioni che verrebbero prese in
considerazione dal presente disegno di legge sono: l'Associa­zione
nazionale mutilati, invalidi civili, l'Associazione naziona­le
mutilati, invalidi di guerra, l'Associazione nazionale mutila­ti,
invalidi del lavoro, l'Associazione nazionale vittime civili di
guerra, l'Ente nazionale protezione e assistenza sordomuti,
l'Unione italiana ciechi e l'Unione nazionale mutilati da
servi­zio. Nell'articolo 2 vengono stabiliti i criteri di
ripartizione dei contributi in base a punteggi sul numero degli
associati, sulla sede di proprietà dell'associazione o in
locazione, sul personale dipendente in carico all'associazione e
infine sul programma di attività e sulla previsione degli impegni
finanziari. Va precisato che, qualora la sede dell'associazione sia
data in uso, quindi gratuita, non viene assegnato alcun
punteggio.
All'articolo 3 vengono indicate le procedure per le richieste
dei contributi. Negli articoli 4 e 5 vengono previste le
determina­zioni e la copertura degli oneri e le relative variazioni
di bilan­cio.
Il presente disegno di legge ha avuto il parere favorevole del
dirigente competente e quello unanime della V Commissione regionale
competente.
Presidente -
Grazie. É aperta la discussione
generale, la parola al Consiglie­re Linty.
Linty (LN) -
Premetto che la Lega Nord voterà a
favore di questa legge. Gradirei però portare a conoscenza di tutti
i consiglieri le os­servazioni che ho fatto in Commissione.
All'articolo, 1 ad esempio, sono contemplati sette tipi di
associazioni diverse e credo che sia giunto il momento, anche per
ottimizzare il ser­vizio pubblico, di cominciare a spingere queste
associazioni a collaborare fra di loro per evitare che queste sette
associazioni abbiano sette sedi differenti e quindi sette costi di
gestione. Credo sia necessario cercare, dal momento che andiamo
incon­tro alle esigenze economiche delle associazioni di
volontariato che tutelano i cittadini invalidi, di farle
collaborare per econo­mizzare la spesa. Ho poi visto che è stato
inserito un emenda­mento che rende questa legge, se ho ben capito,
retroattiva e vorrei che l'Assessore mi spiegasse le motivazioni di
questa scelta. Grazie.
Presidente -
Altri consiglieri intendono prendere
la parola? Se nessuno in­tende intervenire dichiaro chiusa la
discussione generale e do la parola all'Assessore della sanità ed
assistenza sociale, Vic­quéry.
Vicquéry (UV) -
L'emendamento è stato presentato
perché nel corso del 1993 queste associazioni di categoria non
hanno potuto avere nessun contributo perché, essendo stata abrogata
la legge n. 39 del 1992 si sono trovate scoperte e hanno sostenuto
degli oneri.
Per quanto riguarda invece l'altro problema della proposta di
unificare le sedi, io penso che sia una scelta che spetta alle
stesse associazioni, alcune di queste però, e mi riferisco
soprat­tutto all'Associazione sordomuti e all'Associazione italiana
cie­chi, hanno dei problemi specifici e difficilmente riuscirebbero
a convivere con gli altri.
Un obiettivo di questa Giunta regionale è di definire una sede
per tutte le associazioni che vanno dalle associazioni di categoria
ad altre in modo da risparmiare sui costi sia di gestione sia di
personale da parte di quelle che ne hanno perché la maggior parte
si basano sul volontariato. L'Ufficio patrimoniale sta verificando
le proprietà regionali per poter dare una risposta a queste
esigenze.
Presidente -
Ringrazio l'Assessore. Se nessuno
interviene per delle dichia­razioni di voto possiamo passare
all'esame dell'articolato.
Articolo 1. I consiglieri possono votare.
Presenti, votanti e favorevoli: 28
Presidente -
Passiamo ora alla votazione
dell'articolo 2.
Presenti, votanti e favorevoli: 28
Presidente -
Passiamo alla votazione dell'articolo
3.
Presenti, votanti e favorevoli: 28
Presidente -
Passiamo alla votazione
dell'emendamento proposto dall'Asses­sore della sanità ed
assistenza sociale. Dopo l'articolo 3 è ag­giunto l'articolo 3 bis
di cui do lettura:
Emendamento - "I contributi di cui alla presente legge sono
corrisposti alle As­sociazioni di categoria di cui all'articolo 1
anche per l'attività svolta nel corso dell'anno 1993."
Presenti, votanti e favorevoli: 28
Presidente -
Votiamo ora l'articolo 4.
Presenti, votanti e favorevoli: 28
Presidente -
Votiamo infine l'articolo 5.
Presenti, votanti e favorevoli: 28
Presidente -
Votiamo ora il testo di legge nel suo
complesso.
Disegno di legge regionale n. 32
Presenti, votanti e favorevoli: 28
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK