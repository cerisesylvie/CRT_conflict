Consiglio Regionale della Valle d'Aosta - Oggetto del Consiglio n. 2455 del 24 luglio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2455 del 24 luglio 1991 - Resoconto
OGGETTO N. 2455/IX Proposte di modifica della costituzione
riguardanti le Regioni
(Iscrizione in via d'urgenza e
approvazione di risoluzione).
Presidente
Ha chiesto di parlare il Consigliere
Milanesio, per mozione d'ordine, ne ha facoltà.
Milanesio (PSI)
Signor Presidente, colleghi
Consiglieri, la I Commissione ha raggiunto un accordo unanime circa
una risoluzione da presentare al Consiglio regionale, e
bisognerebbe farlo proprio adesso affinchè questa risoluzione possa
essere trasmessa alla Camera e al Senato, perché gli argomenti che
si trattano nella risoluzione sono all'ordine del giorno di una
Commissione che si riunirà il giorno 26 alla Camera dei
Deputati.
Vi è stato trasmesso un ordine del giorno che ha raccolto
l'adesione di tutti i componenti della I Commissione e del
Presidente della Giunta in rappresentanza del Governo
regionale.
Non mi dilungherei, se lo ritenete darei lettura del testo,
oppure lo diamo per letto visto che è stato trasmesso a tutti.
Invito il Consiglio a volerlo iscrivere subito all'ordine del
giorno e ad approvarlo all'unanimità, perché certe prese di
posizione hanno un senso se sono unanimi.
Presidente
C'è una richiesta di iscrizione
d'urgenza di una risoluzione concernente "Proposte di modifica
della costituzione riguardanti le Regioni".
La pongo in votazione:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Pongo in votazione la risoluzione di
cui è stata approvata l'iscrizione di urgenza, di cui do
lettura:
Risoluzione Il Consiglio regionale della Valle
d'Aosta
Valuta positivamente il dibattito avvenuto in sede di
Commissione Affari Costituzionali della Camera dei deputati di una
riforma della Costituzione che attenga anche al ruolo ed ai poteri
delle Regioni.
Ribadisce che la riforma dell'ordinamento regionale costituisce
una condizione imprescindibile nel processo complessivo delle
riforme istituzionali al fine di realizzare un diverso assetto
costituzionale dei rapporti fra Stato e Regioni.
Ravvisa la necessità che la riforma regionale realizzi una nuova
e più chiara definizione del riparto delle competenze tra Stato e
Regioni, che parta da un'elencazione tassativa delle competenze
statali connesse alle funzioni essenziali dello Stato, secondo
un'impostazione che questo stesso Consiglio aveva già proposto al
Governo centrale nel progetto di Statuto costituzionale approvato
il 3 marzo 1947.
Apprezza lo sforzo compiuto in questa direzione nel testo
proposto dalla Commissione Affari Costituzionali della Camera, ma
al tempo stesso rileva i limiti di una riforma regionale realizzata
a metà e senza la partecipazione effettiva delle Regioni alla
elaborazione della riforma stessa.
Considera con preoccupazione il testo proposto, nel quale è
assente una garanzia di tipo strutturale necessaria per
un'effettiva salvaguardia del ridefinito ruolo delle Regioni
nell'ordinamento costituzionale italiano, vale a dire una forma di
raccordo strutturale fra Senato e Regioni.
Riconosce che la riforma intende mantenere un area di specialità
nell'ordinamento di alcune Regioni, contrassegnata dal permanere di
un potere legislativo esclusivo e da tratti peculiari di autonomia
finanziaria, ma al tempo stesso esprime perplessità in assenza di
qualsiasi norma di garanzia, sull'incidenza di questa riforma
costituzionale sugli statuti speciali.
Ritiene indispensabile tutelare esplicitamente le autonomie
speciali garantite dagli statuti costituzionali nei confronti di
qualsiasi tipo di riforma dell'ordinamento regionale, che miri a
cancellare le peculiarità che le contraddistinguono con
un'applicazione diretta dei nuovi istituti che con norma di
modifica della costituzione si volessero introdurre.
impegna
La Giunta regionale e i parlamentari della Regione a operare
affinchè sia introdotta nel testo una forma di garanzia espressa di
tutti i contenuti dello statuto speciale della Valle d'Aosta.
impegna altresi'
La Ia Commissione del Consiglio regionale a prendere
immediatamente contatto con le analoghe Commissioni delle altre
Regioni e Province a Statuto speciale per valutare le proposte di
modifica della Costituzione r;guardanti le Regioni speciali
attualmente in discussione e favorire il raggiungimento di una
posizione comune.
invita infine
Le Commissioni Affari Costituzionali della Camera e del Senato a
subordinare l'adozione e l'approvazione di proposte di modifica
della Costituzione ad una attenta verifica e ad una intesa politica
con le Regioni a Statuto speciale per quanto attiene al riparto di
competenze fra lo Stato e le Regioni speciali, alle forme di
raccordo fra le Regioni e Parlamento ed alle condizioni speciali di
autonomia riconosciute alla Valle d'Aosta con la legge
Costituzionale 26 febbraio 1948 n. 4.
Esito della votazione
Presenti, votanti e favorevoli: 30
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK