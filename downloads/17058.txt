Consiglio Regionale della Valle d'Aosta - Oggetto del Consiglio n. 411 del 10 febbraio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula
Oggetto del Consiglio n. 411 del 10 febbraio 1999 - Resoconto
SÉANCE DU 10 FÉVRIER 1999 (MATIN)
OGGETTO N. 411/XI Iniziative in merito al rilancio delle
attività termali in Valle d'Aosta. (Interpellanza)
Interpellanza Richiamate le precedenti iniziative consiliari in
merito al rilancio delle attività termali in Valle d'Aosta;
Appreso del rinnovo, da parte del Ministero della Sanità, della
concessione ministeriale che permette l'utilizzazione delle acque
termali di Pré-Saint-Didier, riconoscendone le indubbie proprietà
curative;
Vista la preziosa opportunità di potenziare l'offerta turistica
anche attraverso un concreto e programmato sfruttamento delle acque
termali della Valle d'Aosta;
Considerata la legge regionale n. 38 del 26 maggio 1998 recante
"Norme in materia di interventi regionali a favore del settore
termale";
Richiamata altresì la deliberazione di Giunta nr. 2027 del
9.06.1997, relativa alla costituzione di un gruppo di lavoro per
l'elaborazione di un progetto di sviluppo dello Stabilimento
termale di Saint Vincent;
i sottoscritti Consiglieri regionali
Interpellano
la Giunta regionale per sapere:
1) quali azioni sono già state poste in essere o stanno per
esserlo al fine di assicurare al più presto il riutilizzo delle
Terme di Pré Saint Didier;
2) entro quali tempi e attraverso quali modalità è ipotizzabile
l'avvio delle attività termali di Pré Saint Didier
3) come si intende utilizzare nel corso dell'anno la somma di
Lire 2 miliardi prevista nel bilancio regionale al capitolo 35800
(relativo alle spese per il finanziamento di interventi nel settore
termale);
4) quali sono le risultanze ottenute dall'apposito Gruppo
tecnico di lavoro, richiamato in premessa., in merito allo sviluppo
ed al rilancio delle Terme di Saint Vincent.
F.to: Lanièce - Collé - Comé
Président Le Conseiller Lanièce a demandé à pouvoir anticiper la
discussion de l'interpellation dont au point n° 21. Est-ce que
l'Assesseur Lavoyer est d'accord dans ce sens?
Point n° 21 à l'ordre du jour. La parole au Conseiller
Lanièce.
Lanièce (Aut) Ringrazio l'Assessore per la sua
disponibilità.
Con quest'iniziativa abbiamo voluto riportare in aula un
problema che è stato oggetto di diverse iniziative in quest'aula
consiliare. È un problema molto importante che riguarda la politica
termale nella nostra Regione, in effetti sono diverse le iniziative
che sono state presentate a questo proposito, faccio riferimento in
modo particolare a quelle che avevo presentato io, cioè ad una
mozione presentata la scorsa legislatura, il 15 ottobre 1993, e poi
successivamente, il 29 novembre, ad un'interrogazione presentata
assieme ai colleghi Tibaldi, Collé, Marguerettaz e Viérin.
La situazione ultimamente si è modificata in meglio, nel senso
che dal Ministero è arrivato il rinnovo della concessione
ministeriale che permette l'utilizzazione delle acque termali di
Pré-Saint-Didier riconoscendo le loro indubbie proprietà curative e
quindi, alla luce di quest'ultima novità, tenuto conto di quanto ci
era stato detto in risposta alle precedenti iniziative, tenuto
conto che il 9 febbraio 1996 con una delibera di Giunta veniva
istituito un gruppo tecnico di lavoro per la definizione delle
modalità di attuazione del progetto di sviluppo di un insediamento
termale nel Comune di Pré-Saint-Didier e che con una delibera
sempre di Giunta del 9 giugno 1997 veniva prevista l'istituzione di
un gruppo di lavoro per l'elaborazione di progetto di sviluppo
dello Stabilimento termale di Saint-Vincent, alla luce di questi
due provvedimenti, di queste novità e di quanto ci era stato
risposto precedentemente a queste iniziative, volevamo sapere le
intenzioni dell'Amministrazione regionale in merito a questa
problematica che è molto importante.
Infatti, come sappiamo, la politica termale può essere divisa in
due aspetti: l'aspetto curativo sanitario e l'aspetto turistico, e
quindi giustamente un potenziamento, un rilancio della politica
termale non può che portare benefici al nostro turismo, migliorare,
potenziare e diversificare l'offerta turistica più che mai
importante in una Regione turistica come la nostra.
Alla luce di queste premesse, chiediamo quali sono le azioni che
sono state intraprese perché abbiamo appreso dai giornali che
l'Amministrazione sta seguendo questo problema e se possibile
vorremmo avere tempi certi su quando si potranno riattivare le
attività termali per quanto riguarda Pré-Saint-Didier dove c'è una
gestione che spetta alla Regione, mentre a Saint-Vincent c'è una
gestione comunale.
Vorremmo inoltre chiedere cosa ha elaborato questo gruppo di
lavoro per quanto riguarda le Terme di Saint-Vincent, gruppo di
lavoro - ripeto - costituito in base ad una delibera di Giunta ed
infine, anche facendo riferimento al bilancio previsionale da poco
approvato che stanzia per il 1999 circa 2 miliardi, vorremmo
conoscere gli interventi che si vogliono finanziare con tale spesa,
preventivata in bilancio.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) L'interpellanza è piuttosto complessa ed
articolata, quindi cercherò di dare delle risposte sui singoli
punti. Il primo quesito era: "quali azioni sono state poste in
essere o stanno per esserlo al fine di assicurare al più presto il
riutilizzo delle Terme di Pré-Saint-Didier;". Le varie iniziative
che la Regione ha messo in essere per raggiungere quest'obiettivo
si possono concentrare in cinque punti.
Il primo punto era l'acquisizione da parte della Regione delle
competenze in materia di acque termali, con il decreto del
Presidente della Giunta regionale in data 10 aprile 1997
quest'importante presupposto preliminare è stato concretizzato.
Il secondo punto era il riconoscimento delle qualità
terapeutiche della specifica acqua termale; anche questo secondo
presupposto si è recentemente verificato con il decreto del
Ministero della sanità in data 18 novembre 1998 e con l'ancora più
recente autorizzazione ministeriale all'utilizzo delle medesime
acque per usi terapeutici.
Il terzo aspetto era l'individuazione di opportune agevolazioni
a favore dei potenziali investitori allo scopo di rendere più
appetibile l'iniziativa ad operatori privati.
L'approvazione della legge regionale n. 38/98, "Interventi
regionali nel settore termale", che prevede la concessione di
significativi finanziamenti in gestione speciale a favore di
soggetti che risultino vincitori di procedure ad evidenza pubblica
promosse dai comuni interessati allo sviluppo dell'attività
termale, costituisce una prima concreta risposta a quest'esigenza.
Nel caso di Pré-Saint-Didier un'importanza rilevante assumerà anche
la messa a disposizione a condizioni privilegiate delle aree
necessarie alla realizzazione del nuovo complesso termale.
Attualmente risultano già disponibili terreni di proprietà
regionale e comunale per oltre 13.500 metri quadri, oltre a 8.000
metri quadri, su cui insiste la piscina regionale, probabilmente il
tutto sufficiente a consentire la realizzazione di un idoneo
complesso termale. Per un più razionale sviluppo del progetto
potrebbe tuttavia risultare opportuno l'acquisto di ulteriori
terreni limitrofi alle proprietà pubbliche per almeno 8.000 metri
quadri con una spesa variabile fra i 500 milioni e 1 miliardo.
Le relative risorse finanziarie sono già previste nell'ambito
del bilancio della Regione per il prossimo triennio. Altre
possibili agevolazioni, peraltro ancora da definire, potrebbero
riguardare la realizzazione di interventi di infrastrutturazione
della località, aree verdi attrezzate, servizi di trasporto,
parcheggi, da realizzarsi eventualmente direttamente da parte degli
enti locali o dall'Ente regionale.
Il quarto punto era la realizzazione di nuove opere di
captazione e adduzione dell'acqua termale. Quest'intervento,
certamente indispensabile per evitare l'attuale eccessiva
dispersione di acque e temperature, è previsto che venga realizzato
da parte dell'Assessorato dei lavori pubblici, il quale vi potrà
provvedere solo dopo che sono state compiute le scelte progettuali
e gestionali relative al nuovo stabilimento termale.
L'ulteriore punto da definire era la concretizzazione delle
procedure da seguire per avviare concretamente la realizzazione e
la gestione del nuovo complesso termale con l'intervento di un
imprenditore specializzato nello specifico settore. Inizialmente si
era ritenuto che la soluzione più idonea fosse quella di
individuare prima di tutto il possibile partner privato d'intesa
con il quale procedere poi alla progettazione e alla realizzazione
dell'intervento. A questo scopo era stata scelta la procedura del
concorso di idee finalizzato ad ottenere precise indicazioni in
ordine alle caratteristiche progettuali e gestionali del nuovo
complesso, alle modalità di finanziamento dell'operazione anche con
ricorso a capitale privato e alla più idonea impostazione del
rapporti giuridici da porre in essere per l'attuazione
dell'iniziativa.
Il sopra richiamato incarico, conferito nel 1997 a Finaosta,
aveva come oggetto l'impostazione del bando di tale concorso di
idee, ma la sua esecuzione era stata sospesa in quanto era apparso
subito evidente che senza qualche certezza in merito alla validità
terapeutica dell'acqua di Pré-Saint-Didier, sarebbe stato assai
arduo trovare l'auspicato partner privato. Ora che il
riconoscimento è stato ottenuto, potrebbe essere possibile
riavviare la procedura, ma è emersa nel frattempo l'esigenza di
verificare la compatibilità e la convenienza del percorso prescelto
alla luce della recentissima "Merloni ter" che sembra aprire nuovi
spiragli in materia di "projet financing", cioè la formula
inizialmente considerata come la più interessante per la
realizzazione del progetto. Gli uffici sono attualmente impegnati
insieme a Finaosta proprio in tale verifica.
Penso di avere risposto esaurientemente alle varie azioni che
sono state messe in itinere.
In risposta al secondo quesito, alla luce di quanto ho
illustrato precedentemente, non parrebbe molto serio individuare
delle date precise, per quanto riguarda le modalità una certa
chiarezza potrebbe tuttavia essere fatta in tempi brevissimi. In
sostanza possiamo dire che siamo in dirittura di arrivo.
Il terzo quesito chiede come si intende utilizzare nel corso
dell'anno la somma di 2 miliardi prevista in bilancio. Tale somma è
quella prevista per il finanziamento della legge n. 38 ed è
destinata ad alimentare il fondo della gestione speciale di
Finaosta. Il suo utilizzo può avvenire su richiesta dei soggetti
individuati dalla legge stessa quali beneficiari dei relativi
finanziamenti. Tenuto conto del fatto che l'appalto del Comune di
Saint-Vincent sta per essere bandito e che il bando relativo a
Pré-Saint-Didier si sta, come ho detto prima, definendo, appare
assai probabile che i fondi in questione verranno utilizzati
durante il corrente esercizio. Inoltre potrebbero essere impiegate
almeno parte delle risorse disponibili per l'acquisto di aree
funzionali al recupero delle Terme di Pré-Saint-Didier.
Quanto alle risultanze del gruppo tecnico istituito con delibera
di Giunta per l'elaborazione di un progetto di sviluppo di
Saint-Vincent - ed è l'ultimo quesito - sulla base di quanto
riferito dal Sindaco di Saint-Vincent, Architetto Borzo, fra
l'altro componente del gruppo, quest'ultimo ha contribuito con
indicazioni e suggerimenti sia all'elaborazione della citata legge
n. 38, sia alla redazione del bando per l'aggiudicazione della
concessione e gestione delle Terme di Saint-Vincent che sta per
essere approvata dal Comune.
Si dà atto che dalle ore 12,26 presiede il Vicepresidente La
Torre.
Presidente La parola al Consigliere Lanièce.
Lanièce (Aut) Ringrazio l'Assessore per l'esauriente risposta
che ha dato a quest'iniziativa che, come diceva lui, era abbastanza
complessa.
Dalla sua risposta notiamo che finalmente, dopo quasi 15 anni,
perché è dal 1984 che si parla del problema delle Terme, in
particolare delle Terme di Pré-Saint-Didier, possiamo dire, usando
le testuali parole dell'Assessore, di essere in dirittura di
arrivo.
Questo ci fa piacere anche perché, come Autonomisti, abbiamo
sempre sostenuto l'importanza di un rafforzamento della politica
termale in quanto tale politica mette assieme due aspetti
importanti, ovvero quello curativo sanitario e quello turistico, e
sicuramente un rilancio e un potenziamento della politica termale
vuol dire un potenziamento e una diversificazione dell'offerta
turistica, con evidenti ripercussioni positive sulla nostra
Regione.
Ci riteniamo soddisfatti ed invitiamo l'Assessore a riferire
nella competente commissione eventuali novità in merito ai tempi
previsti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK