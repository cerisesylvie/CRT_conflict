Consiglio Regionale della Valle d'Aosta - Oggetto del Consiglio n. 3067 del 5 febbraio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3067 del 5 febbraio 1992 - Resoconto
OGGETTO N. 3067/IX Relazione sull'attività svolta per la
promozione olimpica della città di Aosta.
(Interpellanza)
Presidente
Do lettura dell'interpellanza presentata dal
Consigliere Riccarand ed iscritta al punto 10 dell'ordine del
giorno.
Interpellanza Ricordato che la legge regionale di
finanziamento della candidatura olimpica di Aosta prevedeva una
relazione trimestrale dell'Assessore al Turismo, Sport e Beni
culturali alle commissioni consiliari competenti in merito alle
iniziative intraprese e alle spese effettuate;
Evidenziato che a otto mesi di distanza dalla decisione di
Birmingham non è stato ancora possibile avere un rendiconto
completo dei costi dell'operazione "candidatura olimpica";
il sottoscritto Consigliere regionale del Gruppo Verde
Alternativo
interpella
l'Assessore al Turismo, Sport e Beni Culturali per
conoscere:
1) l'elenco completo delle deliberazioni di Giunta assunte nel
corso del 1990 e 1991 che comportavano impegni di spesa inerenti
alla candidatura olimpica;
2) l'ammontare complessivo delle spese impegnate e liquidate in
base alla legge regionale n. 68/1990;
3) l'ammontare complessivo delle somme impegnate e/o liquidate
per spese inerenti alla promozione della candidatura olimpica al di
fuori della legge regionale n. 68/1990;
4) che cosa intende fare perché la Commissione consiliare
permanente possa infine avere una relazione completa sull'attività
svolta per la promozione olimpica, il rendiconto finale del
Comitato olimpico e tutte le informazioni necessarie per una
complessiva valutazione dei costi dell'operazione olimpica.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Questa interpellanza è stata presentata
perché, ad otto mesi di distanza dalla decisione del CIO a
Birmingham di assegnare la sede dei giochi olimpici invernali del
1998, non abbiamo ancora un rendiconto della spesa sostenuta dalla
Regione per la candidatura di Aosta 1998 e dell'attività del
Comitato promotore. Questo, nonostante la legge di finanziamento
dell'attività del Comitato prevedesse un rendiconto trimestrale
sulle spese sostenute e sull'attività svolta e nonostante che in
una precedente interpellanza, discussa il 10 luglio 1991 in
Consiglio regionale, l'Assessore al turismo si fosse impegnato a
presentare in Commissione nel mese di settembre del 1991 il
rendiconto completo sull'attività per la candidatura di Aosta
1998.
Sono trascorsi otto mesi dalla conclusione di questa vicenda ed
a me sembra che tale lasso di tempo, per fare un rendiconto su una
spesa di quattro, cinque, sei o sette miliardi, sia notevole. Se ad
Albertville dovessero usare lo stesso parametro e gli stessi tempi
per stilare il rendiconto dell'operazione olimpica, credo che
occorre-rebbero decine di anni, perché lì le spese hanno raggiunto
i 2000 miliardi. Poiché riteniamo doveroso, e non solo necessario,
avere finalmente un quadro definito del costo dell'operazione
"can-didatura 1998", con questa interpellanza chiediamo i relativi
dati.
Voglio ribadire, in modo che non ci siano equivoci, che noi
chiediamo i dati delle spese sostenute dall'Amministrazione
regionale sia in base alla legge n. 68 del 1990, cioè la legge dei
quattro miliardi, sia in base ad altri capitoli di spesa della
Giunta regionale, della Presidenza del Consiglio..., che avevano
comunque attinenza con la promozione della candidatura olimpica, in
modo da poter avere un quadro complessivo delle somme impegnate e
liquidate allo stato attuale, cioè ad otto mesi dalla chiusura di
questa vicenda.
Presidente
Ha chiesto la parola l'Assessore al turismo,
sport e beni culturali, Pascale; ne ha facoltà.
Pascale (PSI)
Darò poi al Consigliere interpellante
l'elenco completo sia delle delibere di Giunta assunte
precedentemente all'emanazione della legge n. 68 del 1990, ed
esattamente sui capitoli 37100 e 37150 dell'Assessorato al Turismo,
sia di quelle relative alla legge n. 68 del 1990. Cito solo le
cifre complessive.
Precedentemente all'emanazione della legge n. 68 del 1990,
- sul capitolo 37100 erano state impegnati 275.080.000,
liquidati 257.277.000;
- sul capitolo 37150 erano state impegnati 408.018.000,
liquidati 266.676.000.
Con riferimento alla legge n. 68 del 1990, abbiamo due
capitoli:
- il 47551, relativo all'anno 1990, dove era stato impegnato
1.500.000.000 ed è stato liquidato 1.497.305.000;
- ed il 66525, relativo all'anno 1991, dove erano stati
impegnati 2.499.198 e liquidati 2.472.401.
Tutti questi dati li consegnerò poi in copia al Consigliere
interpellante.
Riguardo al punto quattro, dove si chiede di riferire in
Commissione, credo di poter dire che la relazione generale
sull'attività svolta per la promozione olimpica sia già stata fatta
nel momento in cui abbiamo svolto in Consiglio il consuntivo della
candidatura e dei suoi risultati, comunque, come ho già detto altre
volte, non ho nessuna difficoltà a presentarmi alla Commissione per
fornirle tutti gli ulteriori chiarimenti che mi vengano richiesti
dai Commissari.
Aggiungo però una precisazione. Qui si parla anche del
rendiconto del Comitato olimpico, ma se ci si riferisce ai fondi
privati che il Comitato promotore ha avuto e gestito, occorre tener
presente che la loro gestione non rientra tra le competenze della
Giunta. Come ho detto altre volte e come ho anche scritto al
Presidente della Commissione competente, se si vuole un rendiconto
su questi fondi privati, la Commissione può chiamare i membri del
Comitato promotore, eletti dal Consiglio regionale e che avevano un
preciso mandato da parte del Consiglio regionale, e chiedere quali
sono stati questi fondi, da chi sono pervenuti e come sono stati
spesi.
Per il resto sono disponibile a venire in Commissione e fornire
ulteriori chiarimenti che mi vengano richiesti.
Presidente
Ha chiesto la parola il Consigliere Riccarand;
ne ha facoltà.
Riccarand (VA)
Chiederò poi di avere l'elenco delle
delibere per poterle esaminare, devo però subito dire ancora una
volta che non sono soddisfatto della risposta, perché non mi sembra
che sia stato fornito un quadro chiaro della situazione.
In sostanza, l'Assessore dice che sono state impegnate e
liquidate in gran parte le somme della legge di finanziamento del
Comitato (68/90), ammontanti a quattro miliardi, più circa 700
milioni impegnati su capitoli precedenti alla legge, dal 1988 al
1990.
C'è però tutta una serie di spese che sono ricadute su altri
capitoli, che comunque erano attinenti all'attività del Comitato,
alla promozione della candidatura..., su cui sarebbe bene avere un
rendiconto, altrimenti non abbiamo un quadro complessivo delle
spese.
Faccio un esempio. Anche in Commissione c'era stato dato un
elenco di spese sostenute dalla Presidenza del Consiglio per
trasferte e attività di membri del Comitato, che vanno considerate
nel calcolo. Le spese di trasporto della "Air Vallée" ed i viaggi
che sono serviti a trasportare membri del CIO, rappresentanti del
Comitato e persone che hanno lavorato col Comitato e che non sono
state certamente marginali, già più volte chieste, anche di
recente, con interrogazioni del Gruppo consiliare dell'Union
Valdôtaine, sono spese che comunque sono attinenti alla promozione.
Andrebbero considerate anche altre spese di carattere pubblicitario
e promozionale, che comunque erano attinenti alla candidatura
olimpica, per cui si sono utilizzati dei capitoli di bilancio al di
fuori di quelli indicati dall'Assessore.
Noi dobbiamo riuscire ad avere un quadro effettivo del costo
della promozione della candidatura "Aosta 1998" e non soltanto un
quadro attinente ai due capitoli di spesa della legge ed ai
capitoli precedenti al 1990, perché c'è tutta una serie di spese
effettuate nel corso del 1990 e del 1991 che erano e sono attinenti
alla promozione della candidatura olimpica e che non rientrano in
questi capitoli.
Quindi noi chiediamo che in sede di Commissione venga presentato
un quadro complessivo, in modo che si possa finalmente avere un
panorama effettivo di cosa ha rappresentato questa candidatura,
anche perché - non nascondiamocelo - siccome è sul tappeto una
candidatura di Aosta per il 2002, è bene che il Consiglio
regionale, il Consiglio comunale di Aosta e tutti quelli che devono
occuparsi di questa vicenda, prima di arrivare alle decisioni che
ognuno riterrà di prendere intorno alla candidatura del 2002,
possano quantomeno ragionare non più su delle previsioni o dei dati
generici, ma sui dati di fatto del costo della candidatura del
1998.
Pertanto, noi chiediamo che l'Assessore venga al più presto in
Commissione, riferisca in modo dettagliato sul rendiconto economico
complessivo, in modo che non ci siano più ombre su vari aspetti,
sia per quanto riguarda i capitoli qui citati, sia per altri
capitoli e generi di spesa, e che ci sia anche una relazione
complessiva su quello che ha fatto il Comitato. Noi abbiamo avuto
una relazione sull'attività del Comitato che si è fermata ai primi
mesi del 1991, quando ne avevamo discusso in Commissione, dopodiché
però non abbiamo più avuto alcuna relazione sull'attività svolta,
sui risultati conseguiti e sugli effetti positivi o negativi che, a
parere del Comitato o dell'Assessorato, sono stati registrati in
merito a questa candidatura. Io credo che una relazione di questo
genere - tra l'altro prevista dalla legge - vada comunque
presentata in sede di Commissione.
Ritengo peraltro che non si possa scaricare sulla Commissione il
compito di attivarsi nei confronti del Presidente del Comitato
olim-pico per la candidatura di "Aosta 1998" per avere un quadro
com-plessivo della gestione dei fondi privati di finanziamento del
Co-mitato, quanto è entrato, quanto è stato speso e come è stato
spe-so. Questo è un compito che è attinente all'Assessorato: è suo
com-pito acquisire questa documentazione dal Presidente del
Comi-tato, al quale era stata chiesta più volte, ma non l'ha mai
fornita.
Chiedo quindi che l'Assessore venga in Commissione dopo aver
acquisito questi dati, che credo interessino anche all'Assessorato
e non solo alla Commissione, perché devono comunque essere
acquisiti. E' opportuno che vengano acquisiti dall'Assessorato, e
successivamente illustrati in sede di Commissione, anche i dati
relativi ai finanziamenti privati, in modo che si sappia da chi
sono venuti, in che entità e come sono stati utilizzati.
Ecco, io chiedo che l'Assessore si faccia promotore di questa
riunione, dando la propria disponibilità alla Commissione
competente, in modo che la stessa possa riunirsi ed avere
finalmente un quadro complessivo rispetto all'operazione sulla
candidatura di "Aosta 1998", che - ripeto - ad otto mesi da
Birmingham non abbiamo ancora. Già si parla di una candidatura per
il 2002, ma non sappiamo ancora il rendiconto dell'operazione del
1998.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK