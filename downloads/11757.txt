Consiglio Regionale della Valle d'Aosta - Oggetto del Consiglio n. 1609 del 18 ottobre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 1609 del 18 ottobre 1995 - Resoconto
SEDUTA POMERIDIANA DEL 19 OTTOBRE 1995
OGGETTO N. 1609/X Iniziative per la razionalizzazione delle
strutture ospedaliere della Regione. (Reiezione di risoluzione)
Risoluzione Richiamati i dibattiti consiliari relativi alla
necessità di razionalizzare le strutture ospedaliere della
Regione;
Evidenziati gli impegni dell'Assessore alla Sanità a
sottomettere alla 5a Commissione ed al Consiglio regionale ogni
decisione presa dalla Giunta in merito alla necessità di procedere
o meno all'edificazione di un nuovo ospedale;
Atteso che nessuna comunicazione è giunta agli organismi
consiliari su un'eventuale decisione del Governo regionale;
Avuta notizia che i 26.000.000.000 di lire spese
dall'Amministrazione regionale per l'acquisto dell'ospedale
Mauriziano potrebbero essere coperti da un finanziamento statale e
che, utilizzando questo contributo, si porrebbe un vincolo di
destinazione ospedaliera per l'immobile di Viale Ginevra;
Impegna
la Giunta regionale a:
1) verificare l'attendibilità dell'informazione assunta in
merito al vincolo di destinazione ospedaliera dell'ex
Mauriziano;
2) sospendere, nel caso l'informazione si rivelasse esatta, ogni
richiesta di finanziamento statale prima che il Consiglio dibatta e
decida in merito alla necessità di procedere o meno
all'edificazione di un nuovo ospedale.
F.to: Marguerettaz - Collé - Tibaldi - Linty - Lanièce -
Chiarello
Presidente Ha chiesto la parola il Consigliere Marguerettaz.
Marguerettaz (PpVA) Credo sia bene sgombrare il campo da ogni
equivoco prima di iniziare ad illustrare la risoluzione, quindi
eventualmente ad andare al dibattito.
L'obiettivo di questa risoluzione non è quello di portare in
aula il confronto politico sulla opportunità o meno di giungere
all'edificazione di un nuovo ospedale, ma vuole affrontare
semplicemente una questione, di cui il sottoscritto ed altri
colleghi sono venuti a conoscenza, precisamente nel corso della
riunione della V Commissione che si è tenuta il mercoledì scorso,
11 ottobre.
Nel corso di quella riunione un dirigente dell'Assessorato alla
sanità disse che vi era la possibilità che i 26 miliardi spesi
dall'Amministrazione regionale per l'acquisto dell'Ospedale
Mauriziano potessero essere coperti da un finanziamento statale,
senza scendere di più nel dettaglio, se si trattava di una
copertura totale della spesa, o se invece di una copertura
parziale. Ma disse ancora che una usufruizione di questo
finanziamento avrebbe portato un vincolo di destinazione d'uso ad
ospedale per l'immobile di Viale Ginevra.
Questa risoluzione cosa intende proporre al Consiglio? Che prima
che si vada a confrontarsi sulla necessità di giungere ad una
edificazione eventuale di un nuovo ospedale, si stabilisca però che
fino al momento in cui nessuna decisione è presa non ci si vada -
per così dire - ad infilare in un vicolo cieco, quale potrebbe
essere rappresentato da una scelta di questo genere. E' chiaro che
sarebbe troppo facile prestare il fianco a critiche, che sarebbero
davvero di basso livello e che potrebbero consistere nel dire: voi
non siete d'accordo nell'avere il finanziamento dei 26 miliardi.
No, ci mancherebbe altro.
Riteniamo che questa sarebbe invece un'ottima opportunità per la
nostra amministrazione, a patto che però questo non condizioni le
scelte di questo Consiglio, scelte che, come più volte l'Assessore
ha ricordato in passato ogni qualvolta in quest'aula si è discusso
in materia, spettano a questo Consiglio.
La preoccupazione nasce dal fatto che, se un domani questo
Consiglio dovesse decidere per l'edificazione di un nuovo ospedale
e venisse contemporaneamente a trovarsi con un vincolo di
destinazione in questo senso sull'immobile di viale Ginevra, ci
troveremmo in una impasse dalla quale probabilmente sarebbe
difficile uscire. Quindi la parte deliberativa di questa
risoluzione cosa dice? Innanzitutto chiede alla Giunta di
verificare l'attendibilità di questa informazione che ci è giunta,
perché può darsi che non risulti veritiera; solo nel caso in cui
questa informazione risultasse veritiera, chiediamo alla Giunta di
sospendere la richiesta di questo contributo proprio in attesa di
dibattere - penso che l'occasione potrebbe essere data nel momento
in cui in questo Consiglio arriverà la petizione -, fino al momento
in cui comunque non si discuta su questo tema che sappiamo tutti
essere di enorme importanza.
Presidente E' aperta la discussione generale, anche se
l'intervento del Consigliere Marguerettaz, visto che è entrato nel
tema, lo possiamo considerare già in termini di discussione
generale. Se nessuno chiede la parola, dichiaro chiusa la
discussione generale.
Ha chiesto la parola l'Assessore alla sanità e assistenza
sociale, Vicquéry.
Vicquéry (UV) Vorrei subito sgombrare il campo da possibili
equivoci. Questo tipo di finanziamento non condizionerà le scelte
future di questo Consiglio regionale in merito alla opzione di
fondo: Ospedale nuovo e ampliamento dell'esistente. Questa è la
risposta politica che mi pare il Consigliere Marguerettaz si
attendesse.
Nel merito vorrei però fare brevemente l'iter di questo tipo di
finanziamento, un finanziamento che è decollato già alla fine
dell'autunno 1994, quando già avevamo raggiunto l'accordo con il
Mauriziano e cercavamo fonti di finanziamento per coprire le spese,
pur non avendo mai manifestato il Consiglio regionale questa
esigenza perché ci eravamo impegnati comunque a finanziarlo con
fondi regionali. Questi contatti che sono avvenuti soprattutto con
la Presidenza del Consiglio dei Ministri sono sfociati con una
lettera del Presidente del Consiglio dei Ministri dell'epoca, anzi,
del segretario, dr. Grimaldi, al Presidente della Giunta, in data 3
novembre, dove fra l'altro si dice per quanto concerne l'Ospedale
di Aosta che il Ministero della sanità ha manifestato la propria
disponibilità al dr. Gramanzini della direzione generale della
programmazione sanitaria, in ordine al reperimento sull'apposito
capitolo di bilancio delle risorse necessarie per la definizione
della trattativa con l'Ordine Mauriziano. E' stato in proposito
fatto presente che da parte della Regione non è stata avanzata una
specifica richiesta per avvalersi dei fondi di cui all'articolo 20
della legge n. 67/88, che è quella di cui abbiamo più volte
discusso, che concerne il finanziamento delle opere sanitarie
comprese le ristrutturazioni ospedaliere.
Proprio per questo motivo abbiamo in data 3 marzo 1995
deliberato in Giunta regionale, con delibera n. 1775,
l'approvazione della richiesta al Ministero del bilancio e della
programmazione economica e al Ministero della sanità di
finanziamento per l'acquisto da parte della Regione dell'immobile
sede del presidio ospedaliero, ex Mauriziano.
In sintesi, in questa delibera si dice che abbiamo impegnato 19
miliardi sull'impegno di spesa che riguarda interventi che volevamo
effettuare, ce ne avanzavano 7, e non avendo progetti cantierabili
chiediamo al Ministro del bilancio di stanziare 7 miliardi per
quanto riguarda l'acquisto del presidio ospedaliero, e al Ministro
della sanità altri 19 miliardi da reperire tra gli avanzi dei fondi
di cui all'articolo 20, non utilizzati dalle altre regioni. Questo,
infatti, era stato l'impegno preso con il sottoscritto da parte del
Direttore generale del Ministero della sanità, il quale aveva
detto: visto che ci sono fondi a disposizione e che le altre
regioni non avanzano richieste, fate immediatamente richiesta. E
questa delibera aveva questo preciso significato.
Poi abbiamo in seguito inviato la lettera al Ministero del
bilancio e al Ministero della sanità in data 17 marzo 1995,
significando queste cose. In data 24 luglio 1995 il Ministero del
bilancio risponde alla Regione, e per conoscenza al Ministero della
sanità, con una lettera intelocutoria ma più sul negativo che sul
positivo, di cui rendo noto il contenuto: "Si fa presente che
questo ufficio non è in possesso di un piano sanitario regionale,
da cui risulti una programmazione dell'intervento richiesto, ma
sono solo pervenute deliberazioni con programmazioni di interventi
parziali".
Questa frase va tenuta a mente, perché sarà un dato fondamentale
per le future decisioni. Quando in commissione consiliare parlavamo
della necessità di predisporre prima una programmazione sanitaria,
facevo riferimento ad una programmazione sanitaria che non si
limitasse alla triennalità, ma alla decennalità prima di decidere
qualunque cosa in merito alla opzione di fondo: Ospedale nuovo,
ampliamento dell'esistente, perché se non è prevista dalla
programmazione sanitaria il CIPE non dà delle risposte.
Continua la lettera: "Lo scrivente rileva inoltre come il
finanziamento di un'opera già realizzata non possa farsi rientrare
nella fattispecie dell'articolo 20 della legge n. 67/88, che
autorizza nuovi interventi in materia di ristrutturazione edilizia
e ammodernamento tecnologico del patrimonio sanitario
pubblico".
Abbiamo risposto in data 8 agosto 1995 dicendo quanto segue: "Si
precisa che sino al 30 gennaio 1995, data in cui è stato registrato
l'atto di acquisto dell'immobile ex Mauriziano, la Valle d'Aosta
risultava essere l'unica regione italiana che non disponeva di un
proprio presidio ospedaliero. Pertanto l'acquisizione di tale
immobile costituiva presupposto essenziale per qualsiasi intervento
di programmazione edilizia a medio-lungo termine. A tal fine è
stato chiesto l'interessamento della Presidenza del Consiglio dei
Ministri e del Ministero della sanità, in merito alla possibilità
di un intervento finanziario statale, sia pure in presenza di una
situazione anomala rispetto alle iniziative rientranti nella
disciplina di cui all'articolo 20 - ricordo che l'articolo 20 non
prevedeva l'acquisizione di ospedali, essendo una fattispecie unica
in tutta Italia, ma prevedeva la costruzione, ristrutturazione,
eccetera-. La disponibilità ad intervenire finanziariamente è stata
accordata, oltre che verbalmente nel corso di numerosi incontri con
il dr. Falcitelli, che è il Direttore generale del Ministero della
sanità, anche con nota della Presidenza del Consiglio dei Ministri
che si allega in copia".
In seguito a questa lettera dell'8 agosto ci sono stati vari
solleciti da parte del sottoscritto, la risposta è pervenuta in
data 25 settembre dal Ministero della sanità, che scrive al
Ministero del bilancio, per conoscenza all'Assessorato, dicendo:
"Con riferimento alla richiesta avanzata dalla Regione Valle
d'Aosta, si comunica che ad avviso dello scrivente i precetti
contenuti nella disciplina di cui all'articolo 20 legge n. 67/88, e
successive modifiche, non precludono in linea di principio la
possibilità di procedere al riordinamento della rete dei servizi
ospedalieri attraverso l'acquisto di un immobile. La norma citata
costituisce un provvedimento di tipo strategico, che parla
genericamente di ristrutturazione edilizia, senza specificare se si
tratti di interventi su vecchie strutture o relativi a nuove
edificazioni. Il decreto ministeriale 29 agosto 1989, n. 321,
conferma il generico riferimento alla ristrutturazione edilizia,
avendo riguardo alla razionalizzazione dei sistemi ospedalieri e
specifiche aree e ad interventi di riorganizzazione della rete
ospedaliera. In relazione a dette considerazioni questo servizio
esprime parere favorevole in ordine alla richiesta di cui
sopra".
Questo è il via per il finanziamento, perché le istruttorie al
CIPE le fa sempre comunque il Ministero della sanità, e con
l'istruttoria favorevole è presumibile che il CIPE accolga la
domanda. A tutt'oggi non abbiamo ancora una risposta.
Termino dicendo che il problema del vincolo di destinazione è un
falso problema, nel senso che non è sicuramente un finanziamento
che precluderà scelte future. Il vincolo di destinazione è insito
nella struttura dell'ex Mauriziano, è insito nel PRG del Comune di
Aosta, che ho qui, e che in tutti i suoi punti definisce sempre
aree per attrezzature sanitarie ospedaliere, ed è evidente che, nel
momento in cui abbiamo votato in questo Consiglio regionale a
larghissima maggioranza la legge per l'acquisto dell'immobile,
abbiamo dovuto per legge indicare un vincolo di destinazione di
immobile, così come lo indichiamo per l'acquisto di un albergo a
Issime, che è un vincolo di destinazione per RSA o per qualunque
altro acquisto da parte dell'Amministrazione regionale. Questo lo
dice la legislazione regionale e non è una lettera del Ministero
del bilancio che può modificare le cose.
Questo significa in poche parole che, se riusciamo ad ottenere
questo finanziamento, incasseremo 26 miliardi che non erano
previsti, sarà una grossa operazione di tipo finanziario che
permetterà di rimpinguare il bilancio di previsione del 1996. La
certezza non c'è ancora, ma questo è un grosso passo in avanti ed è
la dimostrazione degli ottimi rapporti che abbiamo con il Ministero
della sanità e della serietà che dimostriamo nella programmazione
sanitaria.
Per queste ragioni ritengo che la mozione non abbia più il
significato politico che giustamente il Consigliere Marguerettaz ha
sottolineato nel suo intervento, per questo motivo chiedo che venga
ritirata.
Presidente Ha chiesto la parola il Consigliere Marguerettaz.
Marguerettaz (PpVA) Alla fine di tutte le deduzioni portate
dall'Assessore, una domanda molto semplice rimane senza risposta:
come mai è stata fatta un'affermazione di questo genere. Non è
stata fatta da una persona qualsiasi, ma sicuramente da un
dirigente che immagino abbia seguito la vicenda e che si sia
interessato di questa pratica.
Dico di più: la risposta che il dirigente aveva dato non era
stata neppure dubitativa, nel senso che aveva risposto: sì, nel
caso in cui noi usufruiamo di questo finanziamento, lo stato
vincola l'acquisto di questo immobile alla destinazione ad uso
ospedaliero.
Non sono cose che mi sono inventato, ma sono cose che ho
sentito, che risultano dai verbali della V Commissione. Tra
l'altro, da tutta la corrispondenza che lei ha letto, Assessore, mi
permetta, non c'è un riferimento così esplicito - almeno non mi è
parso di coglierlo - alla sostanza della questione. Non mi sembra
neanche che nella corrispondenza intercorsa fra l'Assessorato e il
Ministero si sia affrontata minimamente questa questione, nel senso
che l'oggetto del contendere era se i fondi previsti dalla legge
statale potevano essere assegnati per un acquisto. Cosa che poi
dall'ultima lettera risulta questione superata perché si esprime
questo parere favorevole. Ma per quanto concerne il discorso del
vincolo di destinazione, non c'è scritto nulla.
Allora, senza voler fare nessuna sorta di strumentalizzazione in
questo senso, ma solo perché tante volte ci possono essere delle
mozioni o delle risoluzioni inutili, che tuttavia testimoniano una
volontà da parte delle forze di opposizione di esercitare un
controllo sereno, ma puntuale, sugli atti che la maggioranza e la
Giunta porta avanti, chiederei la disponibilità all'Assessore ad
accettare questa risoluzione, nella speranza - che è anche nostra -
che sia una risoluzione inutile, che ci sia una maggiore chiarezza
su questo problema. In questo modo ci sentiamo tutti più
tranquilli. Non vedo come l'accettare una risoluzione di questo
genere possa o mettere in difficoltà o creare problemi dal punto di
vista dell'organizzazione del lavoro dell'Assessorato.
Credo che una verifica, così come viene chiesta dalla
risoluzione, sia facilmente effettuabile, si possono avere alcuni
dati più chiari rispetto a quelli che abbiamo rispetto alla
materia, chiedo davvero che questa risoluzione venga accettata ed
eventualmente votata.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Evidentemente non è possibile accogliere questa
risoluzione, perché non possiamo impegnarci a sospendere, nel caso
l'informazione si rivelasse esatta, ogni richiesta di finanziamento
statale prima che il Consiglio dibatta o decida in merito, perché
significa di fatto fare una lettera al CIPE, dicendo: caro
Ministero, aspetta un attimo perché dobbiamo discutere
sull'impostazione programmatica regionale, discussione che avrà
necessariamente dei tempi mediamente lunghi per le cose che ci
siamo detti in commissione consiliare.
Probabilmente il funzionario ha dato una risposta riferendosi al
tempo presente e non al futuro; evidentemente la risposta sul tempo
presente è che il finanziamento è per l'acquisto dell'Ospedale,
altrimenti dichiariamo il falso al Ministero. Abbiamo allegato alla
lettera l'atto di acquisto del notaio di acquisizione dell'immobile
e tutta la documentazione contabile connessa, per cui, riferita al
tempo presente, la risposta giusta è quella del funzionario, ma
riferita al tempo futuro, ripeto, è un falso problema. A chi di voi
ha partecipato alla riunione con il Direttore generale del
Ministero ricordo che il Direttore generale del Ministero ha detto
- e qui entriamo in un campo di discussione che faremo molto più
approfonditamente - che comunque sia sulla scelta fra ampliamento
dell'Ospedale e realizzazione di un ospedale nuovo, il Consiglio
regionale dovrà dire cosa ne fa della struttura ospedaliera
attuale. Questo l'ha detto a chiare lettere e questo andrà detto,
perché si tratta comunque di fondi pubblici, e indipendentemente
dalle dichiarazioni del Ministero come Consiglio regionale non
possiamo permetterci il lusso di non dare una destinazione al
denaro pubblico. Per cui è un falso problema sotto questo punto di
vista, ma la risoluzione in quanto tale non è accettabile, perché
significherebbe perdere questi 26 miliardi.
Nel momento in cui scriviamo una lettera al Ministero del
bilancio, questo evidentemente ci risponde: prima mettetevi
d'accordo a casa vostra, dopo di che ve lo finanzierò. Un dato di
fatto è che l'Ospedale è stato acquistato e i 26 miliardi sono
stati spesi. Quello è un dato incontrovertibile; sotto questa
ottica riteniamo che il CIPE ci darà il finanziamento, reperendolo
fra gli avanzi di amministrazione delle altre regioni.
Per questo motivo dichiariamo l'astensione.
Presidente Ha chiesto la parola il Consigliere Chiarello.
Chiarello (RC) Voglio votare favorevolmente a questa
risoluzione, voglio solo spiegare il perché. Dalle dichiarazioni
dell'Assessore, dalla chiusura del suo primo discorso e da quanto
ha detto adesso, capisco che di fatto l'Assessore dice: male che
vada l'Ospedale sta lì, anzi non male che vada, l'intenzione è che
l'Ospedale stia lì. Proprio per questo sono ancora più convinto,
perché quando ha riportato il Piano regolatore della città di
Aosta, i vincoli di quell'area lì...
(...intervento dell'Assessore Vicquéry, fuori microfono...)
... cioè hai puntato su quella cosa lì. A me viene da dire anche
le stalle hanno certi anni di vincolo. Ho visto la volontà che
l'Ospedale stia lì, e proprio per questo sono ancora più convinto
che...
Presidente Pongo in votazione la risoluzione in oggetto.
Presenti: 27
Votanti e favorevoli: 6
Astenuti: 21 (Agnesod, Aloisi, Bionaz, Borre, Chenuil, Dujany,
Ferraris, Florio, Lanivi, Lavoyer, Louvin, Parisi, Perrin C.,
Perrin G.C., Piccolo, Riccarand, Rini, Squarzino, Vallet, Vicquéry
e Viérin D.)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK