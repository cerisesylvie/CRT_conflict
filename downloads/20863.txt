Consiglio Regionale della Valle d'Aosta - Oggetto del Consiglio n. 893 del 20 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 893 del 20 ottobre 2004 - Resoconto
OGGETTO N. 893/XII - Campagna pubblicitaria nei Paesi francofoni
a sostegno dell'immagine turistica della Valle d'Aosta.
(Interpellanza)
Interpellanza
Premesso che:
- a fine anno scade il contratto con l'Agenzia DDB Nouveau
Monde aggiudicataria, per un importo di € 3.099.000,00, nel
triennio 2002-2004 della campagna pubblicitaria da attuarsi in
Francia, Belgio e Svizzera francofona a sostegno dell'immagine
turistica della Valle d'Aosta;
- a gennaio 2004 la Giunta ha affidato fiduciariamente
all'Agenzia Duodecim di Sallanches "abituale collaboratrice di DDB
Nouveau Monde", impegnando € 38.130,00, un incarico per "un'azione
di sensibilizzazione nei confronti della stampa francese e
belga";
- con deliberazione n. 3080 del settembre scorso viene
assegnato, sempre fiduciariamente, con un impegno di spesa di €
13.813,80, l'incarico per "uno studio di notorietà sulla
destinazione Valle d'Aosta" nell'ambito della campagna
pubblicitaria in atto in Francia alla TNS Sofres e alla DDB Nouveau
Monde;
- la deliberazione di Giunta 3013, con la quale è stata
approvata l'indizione della gara per la campagna pubblicitaria da
attuarsi in Francia, Belgio e Svizzera francofona nel prossimo
triennio, deroga ai criteri di cui alla deliberazione n. 471/96
relativi alla nomina e composizione delle commissioni giudicatrici
di gare d'appalto.
I sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1) a quanto è ammontato il costo complessivo delle iniziative
pubblicitarie compiute nel triennio 2002-2004 in Francia, Belgio e
Svizzera francofona;
2) quali sono annualmente nel triennio i dati delle presenze
turistiche relative ai cittadini provenienti dalle aree interessate
dalla campagna di cui in premessa;
3) quali sono i motivi che hanno determinato l'esigenza di
integrare con incarichi aggiuntivi - con particolare riferimento
alle deliberazioni citate in premessa - l'azione pubblicitaria
aggiudicata alla DDB Nouveau Monde;
4) quali sono i motivi della deroga alla delibera n. 471/96 e
quali sono i criteri che si intendono adottare in
alternativa.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - Questa interpellanza nasce dalla lettura
combinata delle vicende che hanno caratterizzato l'appalto
triennale dell'immagine della Regione Valle d'Aosta nell'area
francofona, appalto che va a scadenza alla fine di quest'anno e sul
quale la Giunta ha già provveduto a bandire una nuova gara. Abbiamo
riscontrato che ultimamente su quell'appalto si sono innestate
delle altre iniziative, che hanno comportato degli impegni di tipo
finanziario, e ci pare di capire che tali iniziative - le quali
sono citate nella premessa della nostra interpellanza - siano nate
a seguito di una valutazione di non completa soddisfazione della
campagna stessa. Perché diciamo questo? Perché la prima iniziativa
qui citata è datata gennaio 2004 e parla di sensibilizzazione
dell'azione pubblicitaria nei confronti della stampa francese e
belga; la seconda, datata settembre 2004, fa riferimento a uno
studio di notorietà sulla destinazione Valle d'Aosta in riferimento
sempre all'appalto pubblicitario del triennio che si conclude a
fine anno. Dopo i risultati del 2002-2003-2004 perciò abbiamo la
sensazione che l'Assessore o i suoi uffici abbiano percepito che
forse la campagna non ha dato i risultati che ci si poteva
aspettare in termini di presenze straniere, anche perché i dati che
sono stati recentemente pubblicati dalla stampa locale per quanto
riguarda sia le presenze, sia gli arrivi stranieri - i dati
pubblicati si riferiscono a luglio-agosto, di conseguenza hanno
come riferimento il cuore della stagione estiva, non abbiamo qui i
dati della stagione invernale - danno un'immagine di stabilità nel
triennio rispetto alle presenze straniere considerate nella loro
generalità e nelle quali dovrebbero rientrare anche i flussi
dell'area francofona, salvo che questi possano avere avuto un
incremento a discapito di altri settori, ma questo ce lo dirà
l'Assessore.
Vorremmo capire, a fronte di questa esperienza che si sta per
chiudere, quali sono stati i costi complessivamente sostenuti per
divulgare l'immagine della Valle d'Aosta nell'area francofona e
quali sono stati in termini di dati statistici, perché sono gli
unici elementi che possiamo avere di valutazione sulle presenze
turistiche di cittadini provenienti da quelle aree e su quei 2
incarichi che si sono affiancati nel corso del 2004 vorremmo capire
quali sono le esigenze che hanno mosso la Giunta a deliberarli,
perché è evidente che, se la campagna avesse dato certi risultati,
quegli incarichi potevano essere forse ritenuti superflui.
L'ultima domanda è stata posta per capire, rispetto al triennio
che si è appena chiuso, se vi sono diversi intendimenti su come
affidare questa nuova campagna pubblicitaria, anche perché si fa
riferimento alla deliberazione che viene citata per la costituzione
delle commissioni aggiudicatrici e che è già derogabile di suo per
gli appalti concorso. Nel caso di specie non si tratta di un
appalto concorso, ma di un appalto con asta pubblica che dovrebbe
invece rientrare nelle previsioni di questa deliberazione di Giunta
del 1996 che definisce i criteri per la costituzione delle
commissioni di aggiudicazione, perciò vorremmo capire per quale
ragionamento si è derogato al criterio corrente.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - La ricostruzione dell'insieme dei "pezzi" ci
consente di dare un'immagine estremamente positiva della campagna
pubblicitaria, così come si è svolta nel triennio fra 2002 e 2004;
naturalmente non conosciamo ancora la nuova campagna, l'idea
dell'appalto pubblico è del tutto scontata. La ragione per la quale
rispondo anticipatamente all'ultima domanda... la nomina della
commissione con una deliberazione di Giunta e non con provvedimento
dirigenziale è dovuta al fatto che, come già avvenuto per l'appalto
precedente, questo appalto è specifico perché prevede
l'aggiudicazione anche sulla base di valutazioni qualitative
concernenti l'ideazione del messaggio pubblicitario proposto e
quindi non siamo solo di fronte ad un appalto al ribasso, ma a
delle caratteristiche particolari.
Per quel che riguarda le altre tre domande, per la realizzazione
delle campagne pubblicitarie in Francia, Belgio e Svizzera romanda,
la spesa effettiva è sempre stata contenuta nel "budget" previsto
in sede di gara, vale a dire 1.033.000 euro comprensivi di IVA (nel
caso francese di TVA). Nel 2002 le spese effettivamente sostenute
sono state 903.947,23 euro per la campagna pubblicitaria e per
un'azione di "direct marketing" 53.000 euro, quindi il totale delle
spese nel 2002 è stato di 956.947,23 euro. Per la campagna
pubblicitaria nel mercato francese nel 2003 l'importo complessivo è
stato di 1.026.691,44 euro, nel 2004 abbiamo avuto un impegno per
la campagna pubblicitaria di 997.304,86 euro più un'azione di
"direct marketing" comprensiva di spese postali e soggiorno premio
di 11.000 euro e, infine, un incarico per lo studio di notorietà
sul mercato francese - di cui dirò fra breve - di 13.813,80 euro
per un totale nel 2004 di 1.022.118,66 euro. La campagna di "direct
marketing" nasce da una constatazione abbastanza semplice, cioè dal
fatto che con questo tipo di campagna, soprattutto con la nascita
di un sito "internet civetta", rinvenibile sui motori di ricerca
francesi, riusciamo ad attirare l'iscrizione di indirizzi di posta
elettronica. Il vero dramma oggi è che noi ci troviamo nelle
condizioni, dovendo fare delle spedizioni postali di materiale
nell'area francofona, di avere delle spese che talvolta salgono
fino a 6-7 euro fra spedizioni postali e costo del materiale
pubblicitario, quindi queste azioni di "direct marketing" che
servono - lo stiamo sperimentando anche sul mercato italiano usando
la "civetta" di concorsi a premi - per farci cominciare ad avere
una capiente capacità di posta elettronica. Abbiamo spedito
attraverso questa società una lettera a tutti gli "aficionados"
della Valle d'Aosta nell'area francofona per avere le loro
"e-mail".
Per quel che riguarda il quesito n. 2, cioè qual è l'esito di
questa campagna, devo dire che il mercato francofono è quello che
ci ha dato molte soddisfazioni. Per capire come ci "inseriamo",
vorrei ricordare i totali del turismo valdostano: nel 2001 abbiamo
avuto 794.075 arrivi, nel 2002 il numero degli arrivi è salito a
800.967, nel 2003 è salito ulteriormente: 873.266 e per adesso
siamo fermi a 663.136, quindi dovremo vedere da qui a fine anno
come ci posizioneremo. Presenze in Valle d'Aosta: nel 2001
3.255.823, nel 2002 il numero è salito a 3.301.874, nel 2003 è
aumentato ulteriormente: 3.483.938, per adesso siamo fermi a
2.729.237, quando mancano ancora 4 mesi alla fine dell'anno,
vedremo quale evoluzione avremo a seconda dell'apertura della
stagione invernale.
Per quel che riguarda la Francia, i risultati ci sono stati: nel
2001 gli arrivi di Francesi erano 39.016, nel 2002 il numero è
salito a 53.063, nel 2003 a 63.010 e adesso siamo fermi a 56.918
arrivi. Anche la crescita delle presenze dei Francesi è molto
interessante: da 91.940 del 2001 si passa a 132.435 del 2002, che
diventano 162.551 nel 2003 e oggi siamo fermi a 144.329, vedremo se
il 2004 ci darà un "trend" positivo oppure no.
Rilevo a questo proposito che il dato degli stranieri su luglio
e agosto complessivo è stato nel mese di agosto di segno
leggermente positivo, quindi la nostra crisi riguarda soprattutto
una certa clientela italiana. La trattazione che i miei colleghi
giornalisti fanno dei dati ... io, purtroppo, più che farmi
intervistare e dare i dati, non posso fare.
Un po' diversa è la situazione belga. Abbiamo avuto 13.813
arrivi di Belgi nel 2001, il numero è salito a 16.875 nel 2002, vi
è stata una lieve flessione nel 2003: 16.299, mentre nel 2004 sono
per adesso 13.010. Può darsi che questo dato resti abbastanza
buono, perché non vi è una grande negatività pur essendoci stata
nel 2003. Questo dato è crescente fra il 2001 e il 2002, da 62.915
a 83.420, 10.000 in meno purtroppo nel 2003, 73.134, adesso siamo
fermi a 61.077. Una delle azioni di cui parlerò successivamente è
stata la traduzione del materiale della Valle d'Aosta con una
cartella stampa non solo per il mercato francofono, ma anche per
quello fiammingo, che è più ricco del mercato vallone. Con questa
azione, di cui parlerò fra breve, abbiamo fatto in modo che vi
fosse un attacco più aggressivo sul mercato belga. Una delle
ragioni della "crisi dei Belgi" del 2003 è stata una forte crisi
economica che ha colpito il Belgio; io incontrerò il capo di "Ryan
Air" nei prossimi giorni, ritengo che dovremmo trattare anche con
"Virgin", perché "Virgin" è un volo molto interessante
Bruxelles-Ginevra e anche "Bruxelles Airlines" ha dei voli
quotidiani su Torino, quindi credo che dal Belgio, grazie all'aiuto
di un dirigente che abbiamo distaccato su Bruxelles, perché
reputiamo che quello sia un osservatore interessante, cioè Paolo
Linty... riteniamo che nei prossimi anni dal mercato belga - ma
anche dalle istituzioni europee - potremmo avere soddisfazione.
Ultimi i dati riguardanti la Svizzera e il Liechtenstein che
sono unificati nella rilevazione: 16.840 Svizzeri e cittadini del
Granducato del Liechtenstein nel 2001, il numero è salito a 17.586
nel 2002, a 19.834 nel 2003 e oggi siamo a 15.031. Le presenze:
34.631 nel 2001, 37.434 nel 2002, 38.847 nel 2003, oggi siamo fermi
a 29.756.
Complessivamente possiamo dire che il mercato francofono è un
mercato che ha avuto delle "performance" estremamente interessanti,
delle crescite molto forti: "2002 su 2001" i Francesi sono
aumentati negli arrivi del 36%, del 44% nelle presenze, un "trend"
positivo confermato negli anni successivi; quindi devo dire che,
essendo la campagna soprattutto sul mercato francese, abbiamo degli
esiti positivi.
Terzo quesito: il coinvolgimento dell'Agenzia "Duodecim",
specializzata nella gestione dei rapporti con gli operatori
dell'informazione, costituisce un supporto all'azione pubblicitaria
e non un'estensione della medesima, in quanto si concretizza in
un'azione di contatto personalizzato con una rosa di giornalisti
selezionati in base ai vari aspetti dell'offerta turistica della
Valle d'Aosta, tesa a favorire la redazione e la pubblicazione di
articoli redazionali gratuiti, cioè noi ospitiamo e aiutiamo a
visitare la Valle d'Aosta, in cambio questi giornalisti, come
capita normalmente nei rapporti con la stampa europea, scrivono dei
"reportages". "Duodecim" è molto brava, ha un "cabinet de presse"
specializzato che si avvale di collaboratori che ben conoscono
l'ambiente giornalistico e che sono in grado di individuare i
migliori interlocutori per i vari argomenti proposti. Se il
Consigliere Frassy è interessato, posso fargli avere un elenco
delle testate giornalistiche che sono venute in Valle d'Aosta;
abbiamo avuto "France 2", le "Figaro Magazine", fino alla "crema"
della stampa quotidiana e periodica belga; credo che questo sia un
argomento che dovremo riprendere, perché molto interessante.
L'agenzia si occupa di seguire direttamente coloro che si
rivelano disponibili a pubblicare articoli, proponendo, se è il
caso, quelli che vengono definiti "viaggi di familiarizzazione" in
Valle d'Aosta, verificandone poi l'esito. L'intervento
dell'agenzia, che può essere richiesto anche in occasione di
contatti che vengono avviati direttamente con l'"Espace Valle
d'Aosta Parigi" e con l'Ufficio stampa della Regione, si è fino ad
oggi rivelato uno strumento importante per garantire un'azione
concreta e puntuale, evitando dispersione di energie e di risorse
attraverso un'azione di filtro delle molteplici richieste che
pervengono talvolta da personaggi non qualificati. "Duodecim" è in
grado subito con il proprio "cabinet de presse" di dirci se chi
chiede di venire in Valle d'Aosta è qualcuno che poi scrive... è di
una testata attendibile, o se si tratta di qualcosa di poco
credibile. Il fatto che "Duodecim" collabori con "DDB Nouveau
Monde" è dovuto all'esigenza, che trova conferma nell'indicazione
delle strategie di "marketing", di comunicazione di affiancare le
classiche azioni pubblicitarie, quindi annunci o pubblicità, a
delle azioni di pubbliche relazioni nei confronti della stampa per
la diffusione di notizie e approfondimenti che l'annuncio da solo
non può dare. Molto spesso si viene in Valle anche sulla base di
una piccola "breve" che è stata pubblicata da un giornale,
piuttosto che per essere stati "colpiti" direttamente da una
pubblicità. Per essere più credibili, tale azione non può e non
deve essere condotta nell'ambito della pura campagna pubblicitaria,
ma deve essere gestita autonomamente. Pur collaborando con "DDB",
il che permette una maggiore sinergia nelle azioni di comunicazione
nel loro complesso, "Duodecim" costituisce un'entità autonoma ed
indipendente con una propria personalità giuridica.
Per quanto riguarda la questione dello studio di notorietà,
abbiamo ritenuto di capire, in vista anche di un incontro che
avremo il 12 novembre, così come verrà fatto nell'ambito della
campagna della "Saatchi & Saatchi", qual è l'impatto di
notorietà della Valle d'Aosta sul mercato francese. Questo è uno
studio che verrà presentato il 12 novembre al Centro congressi di
Saint-Vincent, credo sia un aspetto utile che va al di là
dell'aspetto quantitativo da me citato precedentemente: per noi è
utile capire quale immagine vi sia della Valle d'Aosta in un
mercato francese, che risulta essere oggi un mercato in crescita, e
penso che questo sia un aspetto positivo. Nel guardare i dati degli
stranieri che vengono in Valle d'Aosta, si vedono delle
"performance" molto interessanti: un grande aumento degli Svedesi,
un forte aumento degli Inglesi, una "performance" interessante dei
Francesi; si tratta di mercati che noi dobbiamo sempre più
curare.
Président - La parole au Conseiller Frassy.
Frassy (CdL) - Prendiamo atto dei numeri degli arrivi e delle
presenze che l'Assessore ci ha voluto fornire; è anche opportuno
analizzare quei dati nel contesto in cui si sono realizzati, la
riapertura del tunnel; di conseguenza, è evidente che vi sia
stata...
(interruzione dell'Assessore Caveri, fuori microfono)
... comunque dal 2001 al 2002 notiamo una differenza sostanziale
sull'area francese e belga... stabile sul mercato svizzero, che era
stato meno penalizzato dalle vicende del Tunnel del Monte Bianco.
Prendiamo atto di questo "trend", anche se ci chiediamo -
probabilmente avremo la risposta il 12 novembre - qual è il mercato
estero che ha ceduto perché, a fronte dei dati che lei ci ha
fornito e dei dati pubblicati sui giornali e non smentiti... di
conseguenza, fino a prova del contrario, li prendiamo per buoni, vi
è una sostanziale tenuta con incrementi minimi. Già soltanto gli
incrementi significativi da lei citati del mercato francese ci
portano a dire che vi deve essere stato un tracollo di qualche
altro mercato estero. Andiamo per esclusione: non sono il mercato
russo e il mercato del nord Europa che sono in espansione... ci
domandiamo qual è il mercato in crisi.
Per quanto riguarda le iniziative a supporto di questa campagna
triennale, manteniamo qualche perplessità, perché le iniziative sul
mercato francofono erano e sono state importanti soprattutto dal
punto di vista economico. Da un veloce conto si può dire che queste
23 uscite annue tra campagna estiva e campagna invernale
impegnavano ognuna cifre superiori ai 45.000 euro, nel senso...
l'uscita con tutte quelle che erano le operazioni di "mailing list"
era già prevista nel capitolato triennale. Se era necessaria una
verifica di queste situazioni, sarebbe forse stato opportuno farla,
ma in maniera totalmente indipendente da chi le ha gestite, perché
la deliberazione di settembre "mette in pista" un'azienda che avrà
strumenti operativi che non vogliamo discutere, ma che è legata
all'azienda appaltatrice, non solo, ma è supportata nella fase di
rilevazione statistica dalla stessa azienda, che, per certi versi,
è l'oggetto indiretto di quella rilevazione, ossia sulle capacità
di penetrazione che hanno avuto o meno quelle campagne
pubblicitarie. Sarebbe stato forse opportuno perciò procedere con
una maggiore terzietà nell'andare ad individuare chi doveva fare la
verifica delle risultanze di questa campagna. Per il resto ci
aggiorneremo dopo i dati del 12 novembre, che consentiranno di
avere maggiore chiarezza sui movimenti turistici in Valle e
soprattutto sugli strumenti per governare il turismo, perché uno
dei grossi problemi è il governo del fenomeno turismo in questa
Regione, perché di risorse ne vengono impiegate tante, ma non
sempre i risultati sono all'altezza delle risorse impiegate.
Sarebbe pertanto auspicabile che nel prosieguo di questa
legislatura vi fosse un cambiamento di rotta rispetto a quella
gestione dell'immagine turistica che ha portato più contenziosi che
turisti a questa Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK