Consiglio Regionale della Valle d'Aosta - Oggetto del Consiglio n. 1411 del 24 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1411 del 24 marzo 2022 - Resoconto
OGGETTO N. 1411/XVI - Interpellanza: "Ragioni del perdurare
della chiusura della sede di Via Chanoux della Biblioteca
comprensoriale di Châtillon".
Bertin (Presidente) -
Punto n. 36 dell'ordine del giorno.
Per l'illustrazione la consigliera Minelli, ne ha facoltà.
Minelli (PCP) -
Il caso ha voluto che la discussione di
quest'interpellanza cadesse proprio oggi che è la giornata
nazionale per la promozione della lettura, quindi in qualche modo
mi fa piacere poterne parlare in quest'occasione. Il 2 novembre del
2018 la biblioteca comprensoriale di Châtillon è stata chiusa per
dei lavori di ristrutturazione e il servizio è stato trasferito dal
17 dicembre di quell'anno nella sede provvisoria che è sita presso
l'ex Hotel Londres. Qualche mese dopo, nel luglio del 2019, era
stata affrontata in Consiglio questa questione delle tempistiche
della riapertura. Le risposte che erano state date dagli assessori
competenti avevano evidenziato la necessità di effettuare quei
lavori di riqualificazione e di adeguamento normativo alla centrale
termica, prevedendo di terminare, così era stato detto, quegli
stessi lavori entro il mese di ottobre del 2019, poi anche
interventi di adeguamento alle norme del certificato prevenzione
incendi, con un termine previsto per il mese dopo, quindi per
novembre 2019, al fine di rendere tutto operativo entro la fine di
quell'anno. Sappiamo che successivamente alla realizzazione di gran
parte degli interventi dovrebbe essere sorto un contenzioso tra la
Regione e la ditta aggiudicataria dell'appalto, probabilmente
riguardo ad alcuni interventi che non permetterebbero oggi di
ottenere l'agibilità dell'intero edificio.
Ricordo che la biblioteca comprensoriale di Châtillon, con quasi
52 mila titoli fra libri e audiovisivi, dopo la Biblioteca di Aosta
è la più importante della regione e il perdurare di questa chiusura
della sede ufficiale comporta dei problemi e delle criticità.
Infatti, nell'attuale sede dell'Hotel Londres non è stato possibile
portare tutti i libri e gli audiovisivi della collezione e di quei
quasi 52 mila ne sono attualmente disponibili 23.800 circa. Manca
peraltro lo spazio per molti dei nuovi libri che sono stati
acquistati con i finanziamenti 2020-2021 del decreto Franceschini.
I prestiti attuali sono notevolmente inferiori a quello che è il
potenziale della biblioteca, in quanto di fatto oltre 28 mila
titoli non sono né prestabili ma nemmeno consultabili. Inoltre,
nella sede attuale non ci sono gli ampi spazi che nella sede di Via
Chanoux sarebbero dedicati ai bambini e ai ragazzi, c'è sì un
accesso alle persone con disabilità, che però è meno comodo di
quello esistente nella sede storica.
Da tempo molti utenti si stanno lamentando della situazione e
anche il Comune di Châtillon risulta penalizzato, perché non ha la
piena disponibilità dei locali dell'ex Hotel Londres, che sono
appunto occupati dalla biblioteca da oltre quattro anni. La
pandemia, come sappiamo, e sono stati pubblicati anche recentemente
sugli organi di stampa i dati, ha fortemente penalizzato le
biblioteche. Si parla di un meno 48 percento di prestiti nel 2020
rispetto al 2019, che sono stati poi parzialmente recuperati nel
2021 con un più 25 rispetto all'anno precedente, ma sono dei dati
ancora sostanzialmente inferiori agli standard precedenti.
Dopo ormai anni di disagi, l'apertura della nuova sede della
seconda biblioteca della regione sarebbe un sicuro supporto alla
ripresa delle attività culturali e alla promozione della lettura
sul territorio.
Quello che vorremmo chiedere con quest'interpellanza è quali
sono le effettive ragioni del perdurare della chiusura della sede
di Via Chanoux della biblioteca comprensoriale, perché non abbiamo
contezza precisa di questa questione. Secondariamente, quali passi
sono già stati fatti e si intendono ancora fare per sbloccare una
situazione di disagio che dura dal 2018. Infine, se è possibile
sapere quando la sede di Via Chanoux verrà riaperta al
pubblico.
Presidente -
Per la risposta l'assessore Marzi.
Marzi (SA) -
Il collaudo delle opere sarà effettuato nel
corso del corrente mese di marzo. Nell'auspicare la riapertura
della struttura al pubblico a partire dal prossimo autunno, usiamo
la cautela necessaria per quanto accaduto sinora, che nel prosieguo
della risposta evidenzieremo. Gli uffici riferiscono che da più di
un anno il collaudatore incaricato dalla stazione appaltante ha
riscontrato, da parte della ditta aggiudicataria, latenza nella
produzione dei documenti, scarsa collaborazione, disallineamento
nella documentazione presentata, condizioni queste che potrebbero
determinare un contenzioso formale, circostanza comunque che in
ogni caso si è cercato sinora di evitare.
I notevoli problemi nel reperire i documenti relativi
all'esecuzione dei lavori effettuati non ha finora consentito di
consegnare l'opera finita e di poter quindi occupare i locali.
Soltanto nel corso di questo mese tali documenti sono stati resi
disponibili ed è ora finalmente possibile chiudere le operazioni di
collaudo. In ogni caso, a fronte di una già accertata incompleta
realizzazione delle opere, si renderanno necessari interventi di
completamento.
Al fine di risolvere la situazione, la struttura competente ha
di fatto, con il supporto continuo dell'Avvocatura regionale,
instaurato con la ditta tutte quelle attività consentite alla
stazione appaltante per poter portare quanto prima a termine i
lavori, direttamente o per il tramite del collaudatore incaricato.
Per dare un ordine di grandezza circa le azioni intraprese dalla
fine dei lavori certificati a dicembre 2020, erano state inviate
ben ventidue lettere di richiesta e/o intimazione ad adempiere.
Si è comunque impiegata la dilazione dei tempi appena
esplicitata per valorizzare l'intervento sulla biblioteca, avviando
una procedura parallela con altra ditta fornitrice per sostituire i
serramenti dell'intero fabbricato, e questa è un'iniziativa non
prevista nell'intervento regionale finalizzata al rilascio del CPI
[Certificato prevenzione incendi], che consentirà di restituire
un'opera completa ed efficiente anche dal punto di vista
energetico.
Relativamente alla quantificazione dei tempi, come ho segnalato
in premessa, se non dovessero essere attivate procedure di
ulteriori addebiti all'impresa, la biblioteca potrebbe essere
riconsegnata e riaperta al pubblico per il prossimo autunno.
Presidente -
Per la replica la consigliera Minelli.
Minelli (PCP) -
Grazie, Assessore, per la risposta. Se,
come lei ha detto, il collaudo verrà fatto entro questo mese, è una
notizia positiva che sicuramente verrà accolta con favore dalla
popolazione. Capisco che ci sono poi tutta una serie di altri
elementi che devono essere portati avanti, ma arrivare alla fine
dell'anno vuol dire altri nove mesi, da marzo a dicembre, quindi il
tempo effettivamente si dilata ancora e alla fine saranno quattro
anni.
Lei ci ha detto che non è stato portato avanti un contenzioso
formale, anzi, che si è cercato di evitarlo, però ci ha anche detto
che i lavori sono stati terminati alla fine del 2020. Quindi rilevo
che c'è un anno in più rispetto a quello che era stato preventivato
inizialmente, visto che la risposta che era stata data nel 2019
era: termine lavori entro dicembre 2019. Questo esula dai problemi
relativamente a un potenziale contenzioso o meno, perché sono
proprio stati finiti, come lei ha detto, in ritardo. Ha poi anche
detto che sono stati aggiunti altri lavori, non so se questi
rientravano in quelli terminati entro il 2020 o se sono ancora da
fare.
Lei ci ha detto anche che soltanto in questo mese di marzo i
documenti sono stati acquisiti. Probabilmente è una cosa normale,
non so se il fatto di aver sollecitato ancora una volta tutta
l'attenzione nei confronti di questa problematica possa avere
influito; se così è bene, se non lo è meno male che siamo arrivati
comunque a questa scadenza.
Io spero che dal collaudo che verrà terminato entro la fine di
questo mese, come lei ci ha detto, pur utilizzando le cautele
necessarie, al dicembre 2022 si possa in qualche modo fare
pressione perché si arrivi a un'apertura più rapida.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK