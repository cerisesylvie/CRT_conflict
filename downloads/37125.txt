Consiglio Regionale della Valle d'Aosta - Oggetto del Consiglio n. 996 del 27 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 996 del 27 gennaio 2015 - Resoconto
OGGETTO N. 996/XIV - Approvazione del piano triennale degli
interventi per il periodo 2015-2017 ai sensi dell'articolo 3 della
legge regionale 25 febbraio 2013, n. 4 "Interventi di prevenzione e
contrasto della violenza di genere e misure di sostegno alle donne
vittime di violenza di genere".
Presidente
- La parola all'Assessore Fosson.
Fosson (UV)
- Grazie Presidente.
Si arriva oggi in aula per l'approvazione del piano triennale
degli interventi per il periodo 2015-2017 ai sensi dell'articolo 3
della legge regionale 25 febbraio 2013: "Interventi di prevenzione
e contrasto della violenza di genere e misure di sostegno alle
donne vittime di violenza di genere". Lo strumento principale
attraverso cui sono tracciate le politiche e le azioni per
prevenire e contrastare la violenza di genere nella nostra regione
è certamente il piano triennale di interventi previsti appunto
dalla legge n. 3. Il piano, ai sensi dell'articolo sopracitato, è
predisposto dalla Giunta regionale sulla base delle indicazioni del
Forum contro le molestie e la violenza di genere e approvato dal
Consiglio regionale. Abbiamo voluto anche fare un passaggio in V
Commissione per approfondire i punti. L'articolo 4 della legge
prevedeva infatti l'istituzione del Forum permanente contro le
molestie e la violenza. Il Forum, sede di dialogo e di confronto
tra le istituzioni e la società in materia di prevenzione e
contrasto alla violenza di genere, si pone in continuità con
l'importante attività svolta dal tavolo di lavoro
interistituzionale sul disagio femminile sin dal 2006. La
composizione e le competenze del forum attribuite dalla legge 4
però, pur ricalcando quelle del tavolo interistituzionale,
consentono al nuovo organismo di avere un più significativo ruolo
nella strategia regionale contro la violenza di genere. Il piano
triennale di interventi fissa gli indirizzi e definisce le azioni
da adottare per il raggiungimento degli obiettivi di cui alla legge
sopra richiamata ed è diretto ad orientare e coordinare le azioni
di tutti i soggetti pubblici e privati in materia di
sensibilizzazione, prevenzione e contrasto della violenza. Il
piano, anche sulla base della previsione normativa, si sostanzia in
quattro parti coincidenti con altrettante aree tematiche di lavoro:
la prima, la formazione; la seconda, prevenzione, sensibilizzazione
e informazione; la terza, rete di servizi; la quarta,
l'Osservatorio regionale della violenza di genere, sulle quali sono
convogliati azioni ed interventi per il triennio 2015-2017.
Ognuna delle quattro tematiche è strutturata in una premessa, in
azioni ed obiettivi, ma soprattutto in indicatori di risultato per
una valutazione. È rilevante evidenziare che tra le attività
previste nel triennio, rivestono un'importanza strategica gli
interventi formativi rivolti sia agli operatori che alle operatrici
dei diversi enti pubblici e privati che si occupano della presa in
carico delle vittime di violenze, sia ai nuovi
target
ritenuti utili nella lotta a questo fenomeno, per esempio, gli
ordini professionali, gli avvocati, i giornalisti; le azioni di
sensibilizzazione e informazione rivolte all'intera popolazione,
con particolare attenzione alle giovani generazioni, che richiedono
necessariamente l'attivazione di collaborazione con il mondo
scolastico. Oltre alle azioni di sensibilizzazione e informazione
vi sarà anche la progettazione di ipotesi di percorso di presa in
carico rivolte agli autori della violenza, risultando fondamentale
il mantenimento e il potenziamento della rete territoriale
rappresentata nel forum. Grazie.
Presidente -
Grazie Assessore. La parola alla collega
Carmela Fontana.
Fontana (PD-SIN.VDA)
- Grazie Presidente.
Oggi arriva in aula il piano triennale 2015-2017 contro la
violenza di genere. Si tratta di un piano che dà degli indirizzi e
definisce le priorità delle azioni da adottare per il
raggiungimento degli obiettivi di cui alla legge regionale n. 4 del
febbraio 2013. La violenza di genere è un fenomeno diffuso sia a
livello regionale, sia nazionale, sia mondiale e colpisce donne
indipendentemente dalle classi sociali o dal grado di istruzione, è
un'emergenza sociale da non sottovalutare. Siamo coscienti che è un
argomento di non facile soluzione, anche perché è molto complesso,
sono convinta che c'è ancora tanta strada da percorrere. La Valle
d'Aosta non è immune da questo delicato problema, per questo da
molti anni gli attori pubblici e privati si occupano di prevenzione
e contrasto a questo drammatico fenomeno della violenza, li
ringrazio per il lavoro svolto in questi anni.
La legge regionale n. 4 del febbraio 2013, fortemente voluta dal
gruppo PD-Sinistra VdA e da tutte le forze politiche, va nella
direzione di attuare un piano triennale, di elaborare una
metodologia per la formazione, la prevenzione, la
sensibilizzazione, l'informazione, la rete, i servizi e un
Osservatorio regionale sulla violenza di genere, quindi uno
strumento fondamentale per la prevenzione della violenza di genere.
Tutti gli strumenti non sono perfetti, solo attuandoli si possono
sperimentare e migliorare. Ringrazio l'Assessorato della sanità e
politiche sociali per il lavoro svolto, ma soprattutto voglio
ringraziare il gruppo di lavoro per il suo prezioso contributo per
la stesura di questo piano. Per questi motivi voteremo a favore di
questo piano.
Presidente -
Grazie collega. La parola alla collega
Morelli.
Morelli (ALPE)
- Merci Président.
Brevemente interveniamo su questo piano, che è già stato
ampiamente discusso e condiviso in commissione e che ha visto il
voto favorevole del nostro gruppo e che sarà quindi confermato
anche in Consiglio. L'attuazione di una legge, che è stata
approvata nella scorsa legislatura e che ha visto un lavoro di
condivisione importante da parte di tutti i gruppi, finalmente
giunge a compimento. Anch'io voglio ringraziare le strutture
dell'Assessorato, i dirigenti che se ne sono occupati e vorrei
ringraziare anche le colleghe Carmela Fontana e Marilena Péaquin
per il loro apporto all'interno del forum. Riteniamo che questo
piano d'azione vada a coprire tutti quelli che sono gli aspetti
salienti, quindi dalla formazione degli operatori all'informazione
e alla sensibilizzazione soprattutto dei giovani nelle scuole e,
cosa che aveva costituito un aspetto innovativo della legge, nelle
attività che verranno messe in opera vi saranno anche progetti che
vedranno coinvolti come soggetti fruitori anche i maltrattanti.
Questa è un'innovazione anche a livello nazionale, perché le
esperienze in questo senso sono ancora molto limitate e quindi la
nostra Regione in un certo modo si pone quasi come capofila in
questo senso e noi riteniamo che sia apprezzabile, quindi ribadiamo
il nostro voto favorevole.
Presidente -
La parola al collega Fabbri.
Fabbri (UVP)
- Oui, merci Monsieur le Président.
Anche noi, come gruppo, siamo favorevoli a questo piano e
ringraziamo per il lavoro svolto sia dalla commissione che da
coloro che l'hanno steso in modo così puntuale e, diciamo, così
completo. Abbraccia un po' tutto quello che può essere il modo di
affrontare questo problema così grave e così complesso. Anch'io
vorrei mettere l'accento su quello che ha già detto la mia collega,
cioè che l'aspetto innovativo che caratterizza questo piano è
quello di considerare le persone maltrattate e anche i
maltrattanti, perché, purtroppo, anche queste persone devono essere
persone che capiscono che il maltrattamento è un problema grave e
da cui si può guarire.
Vorrei fare una considerazione anche più generale vista la
giornata che abbiamo commemorato, la giornata dove la violenza ha
assunto un aspetto drammaticissimo e questa violenza va affrontata
anche giornalmente anche con questi tipi di iniziative, poiché fare
finta che non esista, fare finta di voltare la faccia dall'altra
parte, fare la politica dello struzzo vuol dire banalizzare quello
che sta succedendo, quello che succede giornalmente. Purtroppo la
banalità del male è una cosa che va combattuta e va giustamente
messa in risalto come la legge che è stata approvata nella scorsa
amministrazione ha fatto e come questo piano intende affrontare.
Grazie.
Presidente -
Grazie collega Fabbri. Altri? Non vedo altre
richieste, chiudiamo la discussione generale. Per dichiarazione di
voto? Allora passiamo alla votazione. I colleghi sono pregati di
votare. La votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Passiamo al punto 26 all'ordine del giorno, dopodiché
iscriveremo due risoluzioni che sono pervenute alla Presidenza.
Punto 26 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK