Consiglio Regionale della Valle d'Aosta - Oggetto del Consiglio n. 3620 del 23 marzo 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3620 del 23 marzo 1988 - Resoconto
OGGETTO N. 3620/VII - VALUTAZIONE DEL PROGETTO DI MASSIMA
DELL'ACQUEDOTTO DEL MONTE BIANCO. (Approvazione di
mozione).
PRESIDENTE:
Do lettura della mozione in oggetto,
presentata dai Consiglieri Breuvé, Torrione e Pascale.
MOZIONE
Con deliberazione n. 1683 in data 27 febbraio 1987 la Giunta
regionale ha affidato, per un importo di cento milioni, la
progettazione esecutiva di un acquedotto consortile a servizio dei
vari comuni dell'alta Valle della Dora Baltea da Courmayeur sino ad
Aosta e Comuni viciniori.
Si tratta, in buona sostanza, del cosiddetto acquedotto del
Monte Bianco per il quale esiste non solo uno specifico consorzio
costituito dal Comune di Aosta negli anni '70 ma anche un
altrettanto specifico progetto esecutivo predisposto dai
progettisti Pezzoli e Quaglia dell'Università di Torino. Ma come se
ciò non bastasse i lavori per la realizzazione di tale acquedotto
sono già addirittura iniziati con la costruzione di un'opera di
captazione in Val Veny e con la posa di una condotta di adduzione
per circa due chilometri. Ebbene tutto ciò viene letteralmente
spazzato via dalla citata deliberazione che, ignorando anche le
battaglie politiche degli anni a avallo fra il '60 ed il '70 a
favore di un acquedotto del genere e tutti gli atti progettuali ed
operativi conseguenti, reincarica un certo numero di progettisti di
elaborare un progetto in pratica già realizzato concretamente per
almeno la sua parte iniziale.
Il problema dell'acquedotto del Monte Bianco era stato
sollevato da una nostra mozione nel lontano 1984 quando si chiedeva
che in concomitanza con i lavori dell'autostrada Aosta-Courmayeur
si esaminasse, contestualmente, per ovvi motivi di economicità, la
possibilità di costruire l'opera di cui trattasi.
E in questo senso si pronunciava appunto l'intero Consiglio
regionale approvando una simile impostazione. Ora, in sede di
discussione del Piano dei Lavori Pubblici, l'Assessore Fosson
affermava in primo luogo che i lavori dell'acquedotto non solo non
avrebbero potuto essere eseguiti seguendo il tracciato autostradale
e secondariamente che esisteva addirittura un veto da parte della
R.A.V. per una soluzione giudicata rischiosa (scoppio dei tubi,
percorso in galleria ecc.) e quindi impraticabile.
Si è venuti quindi meno ad una precisa decisione del
Consiglio adottando inoltre una deliberazione che appalesa in
maniera evidente le seguenti incongruenze e cioè:
a)
la progettazione di un'opera ex-novo quando esiste
già un progetto esecutivo sulla base del quale sono già iniziati i
lavori;
b)
una nuova progettazione avrebbe avuto un
significato soltanto nel caso in cui il tracciato dell'acquedotto
avesse seguito quello autostradale;
c)
la mancata utilizzazione del percorso autostradale
comporta un impatto ambientale di notevolissima portata, come si
può chiaramente dedurre dal già esistente progetto esecutivo
Pezzoli-Quaglia.
Tutti questi elementi, uniti al fatto che il Consorzio
dell'Acquedotto del Monte Bianco composto da 17 Comuni non è stato
neppure interpellato per esprimere un parere su un incarico di
progettazione che altro non è che il doppione di un analogo
progetto già pagato e già in fase di realizzazione, fanno
considerare l'opportunità di riesaminare tale problema con tutti i
soggetti interessati ad una così importante e qualificante
realizzazione.
Il Consiglio regionale della Valle d'Aosta
DELIBERA
di dare mandato alla II Commissione consiliare di esaminare
tutti gli aspetti, compreso quello dell'impatto ambientale,
concernenti la costruzione dell'acquedotto del Monte Bianco
riferendo al Consiglio entro 1 mese dall'adozione del presente
provvedimento.
PRESIDENTE:
Ha chiesto a parola il Consigliere Torrione;
ne ha facoltà.
TORRIONE (P.S.I.):
Sarò breve, perché la discussione di
questa mozione ha subito un certo ritardo anche per colpa
nostra.
Credo che l'Assessore conosca a fondo il problema del cosiddetto
"acquedotto del Monte Bianco", per l'esecuzione del quale, negli
anni '70, il Comune di Aosta aveva commissionato ai professori
Pezzoli e Quaglia, dell'Università di Torino, un progetto esecutivo
che prevedeva la captazione dell'acqua da tre sorgenti, due delle
quali in Val Vény e una in Val Ferret. Quell'opera sarebbe servita,
non solo al Comune di Aosta, ma anche ai comuni della sua cintura
ed a quelli dell'alta Valle, che in totale, se la memoria non mi
tradisce, sarebbero stati circa 14. Quell'opera avrebbe garantito
il rifornimento idrico per una notevole porzione della nostra
Regione.
Per mancanza di finanziamenti, quell'acquedotto, la cui
realizzazione era già iniziata con la costruzione di una
canalizzazione di adduzione di circa due chilometri, fu poi
interrotto e non se ne parlò più per parecchio tempo.
Ricordo che, quando in questo consesso si iniziò a parlare
dell'autostrada, il nostro Gruppo presentò una interpellanza per
riproporre il tema dell'acquedotto del Monte Bianco, approfittando
del fatto che il tracciato autostradale ne avrebbe potuto evitare
la costruzione "ex novo", facendo seguire alla condotta il
tracciato autostradale.
In quell'occasione fu votata una specie di risoluzione
consiliare che concordava sull'opportunità di riesumare la
questione dell'acquedotto del Monte Bianco per esaminare la
convenienza o meno di farlo passare lungo l'autostrada.
Di recente, invece, smentendo quella decisione consiliare, la
Giunta regionale, con deliberazione n. 1683 del 27 febbraio 1987,
ha commissionato un incarico professionale per riprogettare
l'intera opera. Ciò, ovviamente, in contrasto con la decisione
assunta in precedenza dallo stesso Consiglio e in contrasto anche
con l'ipotesi, avanzata allora, che il costo dell'opera si sarebbe
addirittura dimezzato se si fosse riusciti a collimare il tracciato
dell'acquedotto con quello dell'auto strada.
Io credo che su questo argomento sia opportuno fare un po' di
chiarezza, anche perché mi sembra che non sia stato più
interpellato il Comune di Aosta, che, all'uopo, aveva costituito a
suo tempo ed è ancora funzionante un apposito consorzio per la
costruzione dell'acquedotto in questione.
La nostra mozione ha lo scopo di riaprire il discorso e di dare
mandato alla Commissione consiliare competente di esaminare tutti
gli aspetti, compreso quello dell'impatto ambientale, concernenti
la costruzione dell'acquedotto del Monte Bianco e di riferire poi
al Consiglio sulle eventuali determinazioni cui potrebbe
pervenire.
Qualcuno mi dice che il mese di tempo da noi concesso alla
Commissione per riferire al Consiglio è un periodo di tempo troppo
ridotto, in quanto è imminente la scadenza dello stesso Consiglio
regionale...
(Voce fuori microfono):
È una mozione elettorale!
TORRIONE (P.S.I.):
Tuttavia, proprio per dimostrare che
la nostra mozione non è "elettorale", siamo disponibili ad un
accordo con l'Assessore, se ci proporrà qualcosa di diverso.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Voglio dare alcune delucidazioni sul
progetto esistente e sui fatti che hanno determinato la redazione
di una nuova progettazione.
Innanzitutto, il progetto esistente era previsto al servizio di
8 comuni della media Valle d'Aosta e precisamente: Aosta,
Saint-Christophe, Quart, Jovençan, Saint-Pierre, Sarre, Charvensod
e Gressan, per una popolazione prevista allora in 76.000 abitanti.
In data 25 novembre 1968 è stato redatto un progetto di massima, a
firma dei professori Quaglia e Pezzoli, che prevedeva un importo di
spesa di circa 3 miliardi.
È stato poi redatto - e qui c'è un'inesattezza nelle premesse
della mozione - un progetto esecutivo che comprendeva tre
lotti:
- primo lotto, in data 15 marzo 1971, per la captazione
dell'acqua dalle sorgenti Freboudze, Tronchey e Peuterey, da
finanziarsi per 300 milioni;
- secondo lotto, in data 30 maggio 1971, per la realizzazione di
un tratto di condotta in Val Ferret, dalle sorgenti fino a
Planpincieux, per una lunghezza di 5 chilometri e con 2 vasche di
interruzione, per un importo di 300 milioni;
- terzo lotto, in data 30 maggio 1973, per le opere di
prosecuzione della condotta proveniente dalle sorgenti fino a La
Villette.
Il progetto esecutivo, quindi, è stato redatto senza uscire dal
Comune di Courmayeur. C'è un progetto di massima globale, ma il
progetto esecutivo è limitato ad una parte, tutto sommato, minima.
Le opere eseguite sono una parte di quelle previste nel progetto
esecutivo del primo lotto e quindi, in definitiva, il progetto
esecutivo riguardava una parte minima e le opere eseguite erano
ancora meno.
A venti anni di distanza le esigenze sono cambiate; il progetto
di massima era stato redatto, appunto, secondo le esigenze di
allora; la progettazione esecutiva esistente rappresenta la decima
parte della progettazione di massima e, inoltre, le opere
realizzate costituiscono la trentesima parte dell'opera. Parte
delle opere realizzate addirittura non sono più agibili. Si
aggiunga che in questi venti anni, oltre alle esigenze, sono
cambiati i luoghi interessati dalle opere, gli insediamenti
abitativi e produttivi, i piani regolatori e, soprattutto, le
esigenze idriche delle popolazioni che dovrebbero essere
servite.
In questo senso l'Amministrazione regionale ha provveduto a dare
una serie di nuovi incarichi, proprio per tener conto delle nuove
esigenze e, soprattutto, dell'esigenza di servire non soltanto gli
8 comuni previsti nella prima fase, ma tutta un'altra serie di
comuni, ivi compreso il Comune di Courmayeur e tutti quelli del
fondovalle attraversato dall'opera di adduzione dell'acquedotto. In
questo senso, quindi, la Giunta regionale ritiene giustificato il
riesame globale della progettazione.
Da parte mia e da parte della Giunta regionale non c'è nessuna
volontà di imporre soluzioni e siamo aperti alla discussione.
Personalmente, accogliendo sostanzialmente quanto chiede il
Consigliere Torrione, gli suggerirei di stralciare quasi tutte le
premesse, proprio perché contengono le inesattezze che ho
sottolineato, e di presentare una mozione di questo tipo:"Premesso
che con deliberazione n. 1683 in data 27 febbraio 1987 - questo è
scritto nella mozione del Gruppo socialista - la Giunta regionale
ha affidato....". Terrei valido, in pratica, il primo capoverso
della mozione. Premesso questo: "...il Consiglio regionale della
Valle d'Aosta delibera di dare mandato alla Giunta regionale, o
all'Assessore ai Lavori Pubblici, di presentare alla Commissione
consiliare competente, o alla 2a Commissione, il progetto di
massima, quando sia disponibile, dell'acquedotto del Monte Bianco,
per procedere a tutti gli esami o a tutte le discussioni...", che i
Consiglieri del Gruppo socialista indicano nel loro deliberato e
quindi, in pratica, "...di dare mandato alla Giunta regionale di
presentare alla Commissione consiliare competente il provetto di
massima dell'acquedotto del Monte Bianco per le opportune
valutazioni". Questa è la mia proposta...
(...INTERRUZIONE del Consigliere TORRIONE...)
FOSSON (D.C.):
Non so se il progetto di massima sia
disponibile o meno.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Sono perfettamente d'accordo, perché a
me ed al mio Gruppo interessa che si riesamini il problema e penso
che questo si possa fare in sede di Commissione: tuttavia vorrei
far presente all'Assessore che quest'opera, che dovrà provvedere
anche al rifornimento idrico della città di Aosta, non venga
smentita nella sua realizzazione. Sembra, infatti, che lo stesso
Comune di Aosta stia assegnando un incarico per progettare la
captazione delle acque superficiali del Buthier, rispolverando, tra
l'altro, un progetto che è più vecchio di quello per l'acquedotto
del Monte Bianco. Se questo è vero, cerchiamo di metterci
d'accordo, altrimenti non si capisce più niente e si corre il
rischio di cadere nel ridicolo, perché di progetti ne abbiamo anche
troppi: abbiamo già accumulato quello di massima dell'acquedotto
del Monte Bianco e tre esecutivi. Se adesso il Comune di Aosta
parte per la tangente, nel senso che, di sua iniziativa, assegna un
altro incarico, alla fine non ci si capirà più nulla. Morale della
favola: l'acqua, nonostante tutto, la continuiamo a pompare su dai
pozzi. Mi sembra che questo sia addirittura indecoroso!
Pregherei l'Assessore di ricuperare questo argomento con il
Comune di Aosta, perché è del tutto assurdo riprogettare
l'acquedotto del Monte Bianco, mentre il Comune di Aosta pensa alla
captazione delle acque superficiali del Buthier che, tra l'altro,
dovrebbero essere anche clorate. Non vorrei, in proposito,
sollevare un'altra polemica che già venti anni fa divise il Comune
di Aosta tra favorevoli e contrari all'acqua clorata. Pregherei,
quindi, di evitare che la mano destra non sappia cosa fa la
sinistra e che si creino inconvenienti tali da farci cadere nel
ridicolo. Grazie.
PRESIDENTE:
Poiché mi sembra che i Consiglieri proponenti
abbiano accettato la proposta dell'Assessore Fosson, do lettura
della mozione nel testo emendato.
MOZIONE
PREMESSO CHE con deliberazione n. 1683 in data 27 febbraio 1987
la Giunta regionale ha affidato, per un importo di cento milioni,
la progettazione esecutiva di un acquedotto consortile a servizio
dei vari comuni dell'alta Valle della Dora Baltea da Courmayeur
sino ad Aosta e Comuni viciniori.
Il Consiglio regionale della Valle d'Aosta
DELIBERA
di dare mandato alla Giunta regionale di presentare alla
Commissione consiliare competente il progetto di massima
dell'acquedotto del Monte Bianco per una opportuna valutazione.
PRESIDENTE:
Ha chiesto la parola, per dichiarazioni di
voto, il Consigliere Sandri; ne ha facoltà.
SANDRI (N.S.):
Io non voterò questa mozione per i dubbi
che Nuova Sinistra ha, nel Comune di Aosta e nel Consiglio
regionale, non solo sull'impatto ambientale dell'acquedotto del
Monte Bianco, ma sulla stessa filosofia che sta alla base di una
scelta così faraonica rispetto alle dimensioni della nostra
Valle.
A nostro parere, sarebbe più opportuno studiare il buon utilizzo
dell'acqua che c'è ed evitare di pensare a delle opere tanto
fantastiche quanto impattanti per il nostro ambiente. Mi asterrò,
quindi, dal votare la mozione.
PRESIDENTE:
Se nessuno chiede la parola, pongo in
votazione la mozione nel testo emendato.
ESITO DELLA VOTAZIONE
Presenti: 23
Votanti: 22
Favorevoli: 22
Astenuti: 1 (Sandri)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK