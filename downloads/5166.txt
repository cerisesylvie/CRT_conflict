Consiglio Regionale della Valle d'Aosta - Oggetto del Consiglio n. 799 del 8 novembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 799 del 8 novembre 1989 - Resoconto
OGGETTO N. 799/IX - NOTIZIE SUGLI SVILUPPI CONCRETI DELLE
PRATICHE NECESSARIE PER RENDERE OPERATIVA LA BANCA REGIONALE.
(Interrogazione)
PRESIDENTE:
Do lettura dell'interrogazione presentata dai
Consiglieri Mafrica e Bajocco ed iscritta al punto 5 dell'ordine
del giorno.
INTERROGAZIONE
Da alcuni mesi il Consiglio regionale ha acquistato i locali da
destinare a sede della Banca regionale ed ha nominato i propri
rappresentanti nel Consiglio di Amministrazione e nel Collegio
sindacale della società.
Poiché, a parte alcune dichiarazioni rilasciate dall'Assessore
Voyat dopo un suo incontro romano, non si sono avute notizie di
sviluppi concreti né sul piano operativo né su quello
societario;
i sottoscritti Consiglieri regionali
INTERROGANO
l'Assessore regionale competente per conoscere:
1) a che punto si trovano le pratiche necessarie per rendere
operativa la Banca regionale;
2) quali sono e con quali quote gli azionisti oggi presenti
nella società;
3) per quali servizi e con quali strutture la Banca regionale
comincerà ad operare.
PRESIDENTE: Ha chiesto la parola l’Assessore alle
Finanze, Voyat; ne ha facoltà.
VOYAT (UV):
Dopo l'approvazione dello statuto della banca
da parte del Consiglio regionale, avvenuta il 9 novembre 1988,
tutta la documentazione è stata trasmessa alla Banca d'Italia nel
gennaio di quest'anno per ottenere le dovute autorizzazioni.
Nel mese di luglio, dopo circa sette mesi di silenzio, il
Presidente della Giunta ha chiesto un incontro con il Governatore
della Banca d'Italia, per sapere se erano sorte difficoltà per il
rilascio di tale autorizzazione. Il Governatore, nel corso
dell'incontro, gli ha assicurato che entro ottobre avremmo avuto
una risposta.
Così è stato ed infatti l’11 ottobre abbiamo
ricevuto le osservazioni della Banca d'Italia, che ci chiedeva di
apportare alcune piccole modifiche allo statuto ed una piccola
modifica alla legge istitutiva della banca.
Tali modifiche sono già state vagliate dalla Giunta regionale e
trasmesse alla Presidenza del Consiglio. Poiché saranno discusse
nel Consiglio dei Ministri del 22 ottobre, riteniamo che nulla osti
a che la Banca d'Italia ci possa poi dare le dovute autorizzazioni
per consentirci di costituire entro gennaio o febbraio la società e
quindi la banca regionale.
Al punto secondo dell'interrogazione
("quali sono e con quali
quote gli azionisti oggi presenti nella società")
rispondo
dicendo che all'atto della comunicazione dei membri che dovrebbero
far parte del consiglio di amministrazione è già stato comunicato
che le banche che al momento dovrebbero far parte di questo
istituto con il 15% ciascuna sono la Cassa di Risparmio di Torino
ed il Monte dei Paschi di Siena. Rimane ovviamente spazio per
l'ingresso di altri istituti di Credito in questa società.
Per quanto concerne il terzo quesito dell'interrogazione tengo a
precisare che innanzitutto verranno istituiti i servizi previsti
dall'articolo 4 dello statuto, raccolta del risparmio ed esercizio
del credito in tutte le forme consentite dalle leggi, mentre gli
altri servizi saranno poi stabiliti dal consiglio di
amministrazione, così come ci è stato anche chiesto dalla Banca
d'Italia, nel senso che tale consiglio, una volta costituito,
funzionerà autonomamente, senza alcuna interferenza di carattere
politico o partitico.
I partner della banca ci hanno detto che all'inizio saranno
attuati i servizi più elementari, mentre saranno rinviati nel tempo
tutti gli altri, come ad esempio quelli di tesoreria o di gestione
di fondi di rotazione. All'inizio, quindi, la banca provvederà
esclusivamente alla raccolta del risparmio ed alla sua
utilizzazione, anche se, probabilmente già nel corso del 1990, il
consiglio di amministrazione stabilirà quali altri servizi
avviare.
PRESIDENTE: Ha chiesto la parola il Consigliere Mafrica; ne ha
facoltà.
MAFRICA (PCI):
Avevamo cominciato a parlare della banca
prima delle elezioni regionali. La legge istitutiva è stata votata
nel novembre del 1988. E' trascorso un anno da allora e veniamo a
sapere che dobbiamo rivedere alcune cose. Mi pare che tra le cose
da rivedere ci sia anche il nome, eppure tale questione era già
stata sollevata in Consiglio dai Consiglieri Dolchi ed
Andrione.
Attendiamo di verificare quali sono le modifiche richieste dalla
Banca d'Italia augurandoci, come dice l'Assessore, che si tratti
solo di modifiche marginali, perché i tempi di formazione di questa
società stanno diventando molto lunghi e la nostra preoccupazione è
di trovarci con una banca che entra sul mercato quando la
concorrenza si fa più forte, non solo a livello italiano, ma anche
a livello europeo. Dal 1990, infatti, con la libera circolazione
dei capitali, nel settore bancario ci sarà una battaglia piuttosto
dura e le grandi banche tedesche ed olandesi non staranno
certamente a guardare.
Lo scopo dell'interrogazione quindi è di verificare e, se
possibile, di sollecitare un'accelerazione dei tempi.
Noi siamo d'accordo sul fatto che questa banca debba operare sul
terreno che le è proprio, che abbia una sua autonomia operativa e
che riesca a stare in piedi con le proprie gambe.
Crediamo che si debba prestare grande attenzione ai servizi ed
alle strutture perché, data la concorrenza nazionale ed
internazionale, per avere una banca che riesca a svolgere il
proprio ruolo, saranno da valutare molto attentamente la
specializzazione e la particolarità delle condizioni che dovrà
offrire alla clientela.
PRESIDENTE:
Prima di passare al punto n. 6 dell'ordine del
giorno, do notizia che la legge sul bilancio e quella finanziaria
hanno già avuto il benestare di ricevibilità da parte dell'Ufficio
legislativo e quindi saranno distribuite in mattinata ai colleghi
Consiglieri.
Le interpellanze iscritte ai punti n. 6, 7 e 8 dell'ordine del
giorno vengono rinviate alla seduta pomeridiana, perché sono
indirizzate al Presidente della Giunta che è momentaneamente
assente.
Si passa pertanto alla trattazione dell'oggetto iscritto al
punto n. 9 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK