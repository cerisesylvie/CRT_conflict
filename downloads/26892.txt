Consiglio Regionale della Valle d'Aosta - Oggetto del Consiglio n. 42 del 28 febbraio 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 42 del 28 febbraio 1972 - Resoconto
OGGETTO N. 42/72 - Comunicazioni del Presidente del
Consiglio.
Montesano (P.S.D.I.)
- Come prima comunicazione, io prego
il Segretario Consigliere di dare lettura di una delibera del
Comune di Montjovet e della stessa delibera, uguale nel testo, del
Comune di Champdepraz in merito alla crisi occupazionale della
Bassa Valle, delibera che è stata inviata anche, per conoscenza, ai
Capigruppo consiliari.
Andrione (U.V.)
-
"Il Consiglio Comunale, dopo ampia
ed esauriente discussione, all'unanimità, approva il seguente
ordine del giorno:
Visto il perdurare nel tempo dello stato di disoccupazione
che colpisce i lavoratori licenziati dalle aziende, il cui numero
per il nostro Comune è di 1 ex dipendente Sirca e di n. 26 ex
dipendenti della Brambilla Filatura, con gravissima ripercussione
sulle condizioni delle famiglie di questi lavoratori e sulla già
depressa economia locale;
Constatato che nessun passo in avanti viene realizzato per il
reimpiego di questi lavoratori nelle precedenti attività o in altre
sostitutive;
Facendosi interprete del profondo e crescente malcontento
degli interessati e di tutta la popolazione davanti a ogni mancanza
di prospettive;
INVITA
il Consiglio regionale, le Amministrazioni Comunali della
Valle e tutti i Partiti, Movimenti politici e altri Enti
interessati a prendere pubblica posizione sulla crisi occupazionale
senza precedenti che investe la nostra Valle ed assume subito tutte
le iniziative del caso, anche nel Piano regionale, per una rapida
soluzione del problema occupazionale.
Si riserva di assumere ogni iniziativa del caso, nei modi e
nelle sedi più opportune, poiché gli indilazionabili problemi
sollevati possano essere risolti nell'interesse della nostra
collettività.
Decide di trasmettere tale ordine del giorno a: Regione,
Amministrazioni Comunali della Valle, ai Partiti e Movimenti, ai
Sindaci, alle Associazioni Industriali, all'Associazione
Commerciale e alla Associazione Artigiani".
Montesano (P.S.D.I.)
- Vi è una seconda
comunicazione.
Nell'ultima riunione dell'Ufficio di Presidenza e dei
Capigruppo, venne stabilito in merito alla tribuna regionale, che
si facesse presente alla Direzione della Tribuna elettorale il
desiderio, da parte del Consiglio della Valle d'Aosta, di tenere
una seconda tribuna regionale a tempo molto ravvicinato e con lo
stesso tema che fu oggetto della prima tribuna regionale.
A questa richiesta io prego il Consigliere Segretario di leggere
la riposta del Direttore di Tribuna Elettorale, Dr. Jacobelli.
Andrione (U.V.)
-
"Caro Presidente, ho ricevuto la sua
lettera, del 17 febbraio, con cui mi domanda se la prossima
trasmissione di Tribuna Regionale per la Valle d'Aosta può essere
trasmessa l'11 marzo.
Ben volentieri sottoporrei la proposta alla Presidenza della
Commissione Parlamentare di Vigilanza sulle radio diffusioni, ma ho
ragione di pensare - e anche lei probabilmente condivide la mia
opinione - che l'11 marzo sarà già stato deciso lo scioglimento
delle Camere, ragion per cui, tutte le trasmissioni di tribuna
politica, di tribuna sindacale, di tribuna regionale sia in rete
nazionale che regionale saranno sospese per far posto alla tribuna
elettorale nazionale.
La ripresa delle trasmissioni di tribuna regionale in rete
regionale, potrà avvenire, perciò, soltanto dopo le elezioni e
quella di tribuna regionale in rete nazionale dopo le elezioni e la
costituzione di un nuovo Governo.
Se i fatti si svolgeranno come abbiamo ragione di ritenere,
non potrò avanzare la Sua proposta alla Presidenza della
Commissione. In caso contrario, Le ripeto, lo farò ben
volentieri.
La saluto con viva cordialità."
Montesano (P.S.D.I.)
- I fatti che sono sopravvissuti
confermano quello che dice il Dr. Jacobelli, quindi Tribuna
regionale sarà rimandata a dopo le elezioni politiche.
Ci sono interventi sulle comunicazioni del Presidente del
Consiglio? Consigliere Tonino.
Tonino (P.S.I.U.P.)
- Vorrei sapere se alle due delibere
di Montjovet e Champdepraz, le quali richiedono interventi
immediati per la crisi occupazionale della Bassa Valle, se la
Giunta ha risposto a queste due delibere.
Dujany (D.P.)
- Non è che le delibere del Comune di
Montjovet e di Champdepraz richiedano una risposta così su due
piedi.
Mi pare che lo spirito di queste deliberazioni è di attirare
l'attenzione dell'Amministrazione regionale nel suo complesso per
la soluzione del problema di fondo, che è il problema occupazionale
della Bassa Valle.
Quindi noi, ancora, noi abbiamo dato una risposta, ma come al
solito, stiamo cercando la soluzione che prenda a risolvere il
problema che è stato oggetto di discussione in sede comunale.
Manganoni (P.C.I.)
- Nella mozione che avevamo presentato
il passato Consiglio, noi avevamo chiesto di richiedere degli
incontri con i dirigenti dell'Egam, della Cogne e, possibilmente,
con le Partecipazioni statali.
Ci aveva risposto il Presidente della Giunta che prima giudicava
opportuno avere degli incontri in sede locale, o premetto che noi
avevamo detto di interessare tutti i gruppi politici - no? -
Rappresentanti di questo Consiglio.
Il Presidente dice: "Prima intenderei esaminare un po' il
problema con le forze locali, sindaci, gruppi politici ecc. prima
di richiedere un incontro a Roma con i rappresentanti dell'Egam e
della Cogne". Su questo noi ne abbiamo convenuto. Poi io vorrei
chiedere al Presidente se già si sono iniziate, sono stati iniziati
questi incontri, o almeno sono già state invitate le forze locali,
sindacali, ecc. per un primo incontro, anche perché, le cose vadano
come al solito troppo per le lunghe.
Non so, il Presidente era presente al Convegno di St. Vincent,
dove grosso modo è stato ribadito lo stesso principio.
Io vorrei chiedere, perché, a mio parere, io non so, dovrebbe
essere il Presidente della Giunta che prende l'iniziativa, magari
in accordo con le altre forze, d'accordo, ma bisogna pure prenderla
questa iniziativa, perché noi vogliamo incontri locali, esaminare
il problema, tutto giusto, poi incontri ad altro livello - no? - E
poi passano i mesi e quelli laggiù, laggiù e qui continuano ad
aspettare.
Montesano (P.S.D.I.)
- Il Consiglio passa all'esame
...
Dujany (D.P.)
- Io ho avuto un incontro con
l'Amministratore Delegato della Società Nazionale Cogne e l'ho
intrattenuto naturalmente sui problemi che sono stati discussi, in
modo particolare, in questo Consiglio.
Si è dichiarato disponibile per un incontro, però, non
nascondiamoci che siamo in un momento politico di vigilia
elettorale, quindi credo che i Ministri delle Partecipazioni, in
questo momento, sono interessati più a raccogliere voti che non a
risolvere i problemi.
Comunque, nulla vieta che naturalmente si possa avere un
ulteriore incontro anche in sede di direzione della Cogne, affinché
si possano approfondire i programmi che per lo meno intende
svolgere la Cogne.
Per quanto riguarda, invece, il problema Egam e soprattutto la
legge istitutiva e il finanziamento dell'Egam, mi pare che ormai è
bloccato, stante la crisi parlamentare e quindi mi pare che in
questo momento il problema subisce un certo periodo di
suspense.
L'unica notizia da dire un po' concreta, di questi ultimi
giorni, è questa: che la Cogne ha firmato l'atto di acquisto con la
Brambilla per quanto riguarda la Brambilla Costruzioni.
L'Amministratore Delegato mi ha assicurato che ad atto notarile
firmato, quindi, a trapasso regolare della proprietà, avrebbe
iniziato immediatamente la riconversione di una parte dello
stabilimento per cercare di creare nuovi posti di lavoro, oltre che
a proseguire l'attuale attività chimica.
Comunque, queste sono notizie, così, puramente settoriali e
puramente parziali, che devono essere oggetto di ulteriore
approfondimento attraverso un ulteriore incontro con
l'Amministratore della Cogne e le Commissioni consiliari competenti
e le organizzazioni sindacali.
Manganoni (P.C.I.)
-Riferendomi, appunto, all'atto
notarile firmato dalla Cogne e Brambilla, adesso in quali
condizioni ci troviamo noi? A Roma ci era stato prospettato di
trasferire a Verrès Ferroleghe e Acmonital.
Io avevo posto la domanda l'altro giorno al Presidente della
Giunta, dicendo: è d'accordo il Presidente su questo?
Osservi: soluzione, questa, respinta sia dai Sindacati sia dalla
Commissione di fabbrica, dal Consiglio di fabbrica della Cogne.
Il Presidente, se non vado errato, mi fece cenno di no, con la
testa, cioè, noi non concordiamo su questo ed allora ecco la
necessità di incontrarsi presto con la Cogne, nel senso che si
concordi ... Cosa ci facciamo laggiù?
Le prospettive erano tre: ossigeno, ferroleghe, ossigeno,
ex-novo, Ferroleghe da trasferire ad Aosta, Acmonital da trasferire
ad Aosta.
Su questi due ultimi punti, non eravamo d'accordo. No, penso che
anche il Presidente dice che non era d'accordo, quindi non siamo
d'accordo nessuno: organizzazioni sindacali, consiglio di fabbrica
e Giunta, e io dico da parte nostra, anche come partito.
Va bene. Allora, però, dobbiamo sollevare questo problema,
perché se quelli acquistano il terreno, incominciano le
costruzioni, cosa costruiscono? Costruiscono dei capanni, ma per
metterci dentro che cosa?
Ed allora... vediamo con l'Egam cosa facciamo, perché se noi
aspettiamo che i capannoni siano già progettati, magari iniziata la
costruzione per Ferroleghe, per l'Acmonital e poi noi diciamo: "No,
anziché Ferroleghe o Acnomital, facciamo valvole, facciamo altro,
non importa", dopo è tardi, perché la Cogne ci dirà: "Dovevate
dirlo prima, perché oramai i capannoni sono iniziati". Ecco una
delle ragioni. Le ragioni sono tante, non solamente questa. Una
delle ragioni dell'urgenza di avere questi incontri, interessando,
naturalmente - io continuo ad insistere - tutti i gruppi politici,
di modo che ognuno si prenda la propria responsabilità.
È comodo, sarebbe comodo anche per noi di andare in testa alla
Giunta e dire: "Cosa fate? È un anno che si tira avanti, non avete
concluso niente, ecc.", ma io penso che non è polemizzando e
buttandoci in testa e scambiandoci le accuse che si risolvono i
problemi, ma è collaborando tutti assieme ed allora coinvolgiamo,
interessiamo tutte queste forze politiche, facciamo gli incontri al
più presto. E io direi, prima di incontrarsi con i dirigenti Cogne,
Egam, su questo problema specifico e anche sugli altri, sarebbe
opportuno avere prima un incontro con le forze sindacali e con il
Consiglio di fabbrica ed in seguito l'incontro con la Cogne, però,
lo ripeto, la questione è urgente, perché se no, si arriva sempre
in ritardo, come capita tante volte.
Montesano (P.S.D.I.)
- Il Consiglio è chiamato a
esaminare il punto tre all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK