Consiglio Regionale della Valle d'Aosta - Oggetto del Consiglio n. 1259 del 9 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1259 del 9 febbraio 2022 - Resoconto
OGGETTO N. 1259/XVI - Interpellanza: "Soluzioni per
ripristinare i collegamenti con trasporto pubblico su gomma tra
Aosta e Torino attualmente sospesi".
Bertin (Presidente) -
Possiamo riprendere. Siamo al punto
n. 35 dell'ordine del giorno. Per l'illustrazione si è prenotata la
consigliera Foudraz, ne ha facoltà.
Foudraz (LEGA VDA) -
Torniamo nuovamente sul tema dei
trasporti, un tema ormai caro in questo Consiglio. L'interpellanza
proposta oggi verte in merito alla sospensione del servizio di
trasporto su gomma che collega il capoluogo valdostano con il
capoluogo piemontese. Nello specifico, già a decorrere dal primo
dicembre dello scorso anno, il servizio di trasporto pubblico era
stato sospeso nelle giornate del venerdì e, nello specifico, la
corsa delle ore 14:55 da Aosta verso Torino e quella delle ore
19:35 da Torino verso Aosta. Peraltro, una sospensione sul fine
settimana che influisce sia sul mondo dei lavoratori pendolari, sia
sugli studenti universitari che usufruiscono di tale mezzo di
trasporto per fare rientro alla propria abitazione, dopo aver
trascorso l'intera settimana fuori Valle per assolvere ai loro
impegni di studi. Si arriva poi alla data del 10 gennaio scorso,
per vedere completamente sospeso il servizio che collega Aosta con
Torino, quindi non solo più la cancellazione delle corse riferite
alla giornata del venerdì, ma tutte le corse giornaliere in arrivo
e in partenza.
Vorrei rimarcare che il disservizio non interessa solo la tratta
Aosta-Torino e viceversa, sono molteplici i collegamenti che in
questi primi due mesi del nuovo anno sono venuti meno. Sospensione
in alcuni giorni del percorso Martigny-Aosta e viceversa, sospeso
nelle giornate del 4, 7, 9, 11, 14, 16, 18, 21 e 23 gennaio, nonché
nei giorni 1, 4, 6, 8, 11 e 13 febbraio. Sul sito Internet della
società che gestisce tale servizio si legge che, a decorrere dal 15
ottobre 2021, potrebbero verificarsi disservizi causati
dall'entrata in vigore delle misure previste dal decreto legge 127
del 2021, che impone il possesso del
green pass
nei luoghi
di lavoro per lo svolgimento in sicurezza delle attività, sia nel
settore pubblico che in quello privato. E da un controllo
effettuato dalla stessa società è emerso che un significativo
numero di dipendenti non è in grado di certificare il possesso di
tale certificazione e conseguentemente non si escludono pertanto
possibili disservizi sul trasporto pubblico locale. Disservizi che
si sono verificati non solo nei collegamenti interregionali e nei
collegamenti con la Svizzera, purtroppo anche il trasporto locale
ha subìto malfunzionamenti, tanto che dal 22 novembre 2021 si erano
registrate sospensioni del servizio su diverse tratte.
Il gruppo Lega Vallée d'Aoste, tramite il nostro capogruppo
Manfrin, aveva già sollevato il problema durante il Consiglio
regionale svoltosi il primo dicembre 2021, presentando un
question time
che chiedeva al Presidente della Regione, in
qualità di Assessore
ad interim
alla mobilità sostenibile,
quanto fosse esteso il fenomeno dei disservizi e se fosse
intenzione dell'Amministrazione regionale intervenire per evitare
ritardi o soppressioni di corse, dato che in una sola giornata,
quella riferita al 15 novembre 2021, erano state cancellate ben
diciotto corse locali. In tutta risposta, in quell'occasione fu
detto in aula che effettivamente, con l'introduzione dell'obbligo
del green pass sui luoghi di lavoro, il problema esisteva, fornendo
poi una serie di percentuali inerenti le varie soppressioni
avvenute e affermando che comunque la situazione era
migliorata.
Non sembrerebbe essere molto migliorata la situazione, viste
comunque le sospensioni di corse. Vorrei far presente che è della
scorsa settimana un articolo, a supporto di quello che sto dicendo,
apparso su
Aostaoggi.it
, dove l'associazione
Federconsumatori segnalava tutta una serie di criticità anche sulla
tratta Aosta-Pont-Saint-Martin e il titolo dell'articolo esordiva
così: "Federconsumatori, trasporto Aosta-Pont-Saint-Martin è
diventato una lotteria". Si sa che i titoli di giornale devono
essere molto accattivanti per catturare l'attenzione del lettore,
però poi andando a leggere l'articolo si vede che il titolo non è
accattivante solo dal punto di vista titolistico, ma proprio se si
legge il contenuto si capisce che il disagio è enorme. Ve lo leggo:
"Trasformare un servizio di trasporto in una lotteria. Vinco il
posto, perdo il posto. È vergognoso, come è vergognoso scaricare
sulla pandemia una situazione di criticità che poteva essere
risolta all'inizio del percorso di servizio. Così la
Federconsumatori Valle d'Aosta interviene sulla regolarità del
servizio di collegamento Aosta-Pont-Saint-Martin. L'associazione
segnala in una nota che è da un po' di tempo che agli utenti non
viene garantito il servizio regolare, ivi compreso il rispetto
delle norme sulla capienza, posti a sedere, viaggiatori in piedi.
Sembrerebbe che, da quando una certa società che effettua anche i
servizi che erano in carico a un'altra, i problemi abbiano iniziato
a presentarsi con disagio pesante per gli utenti. Cosa si è fatto e
cosa si sta facendo in particolare per garantire nelle ore di punta
che non siano lasciati a terra studenti, lavoratori pendolari? -
chiede Federconsumatori - Questa negativa situazione pone problemi
di sicurezza per minori che vengono lasciati a terra e che devono
cercare i propri genitori per essere portati nei luoghi dove
studiano e causa disagi anche al lavoratore che può incorrere in
sanzioni anche disciplinari".
Torniamo alla nostra tratta, quella in questione, cioè quella
che collega Aosta con Torino, dove prima del primo dicembre si
svolgevano tre corse giornaliere che partivano d'Aosta alle ore
06:35, alle 10:55 e alle 17:55 e, viceversa, quelle in partenza dal
capoluogo piemontese, alle ore 09:50, alle 13:35 e alle 17:35. A
oggi il nulla: "Il collegamento è sospeso fino a data da
destinarsi", così si legge sul sito della società che svolge il
servizio.
Per le motivazioni che ho appena esposto interpello il Governo
per conoscere: come intenda affrontare la problematica del
trasporto pubblico su gomma per il ripristino del collegamento tra
il capoluogo valdostano e quello piemontese; la tempistica di
risoluzione di tale problematica e quale sia il numero delle corse
di trasporto pubblico locale cancellate alla data del 24 gennaio
2022; tale data è riportata poiché quest'iniziativa doveva essere
discussa nel Consiglio scorso, quindi il dato è rimasto tale.
Presidente -
Risponde il Presidente della Regione
Lavevaz.
Lavevaz (UV) -
Effettivamente torniamo su un tema del
quale in parte abbiamo già discusso, perché in realtà l'oggetto
dell'interpellanza, al di là della sua introduzione e illustrazione
che ha manifestato problemi di altro tipo, è legato al TPL di cui
abbiamo già effettivamente parlato e di cui abbiamo sottolineato la
difficoltà di risoluzione per un combinato disposto - permettermi
questo termine - delle difficoltà che derivano dall'entrata in
vigore, come ha giustamente ricordato lei, del
green pass
, e
della mancanza cronica di base che già c'era degli autisti e che
tutt'ora permane. In realtà, nel merito dell'interpellanza, il
problema, seppure sembri molto simile, in realtà è diverso, per il
fatto che la tratta Courmayeur-Aosta-Torino è un collegamento
commerciale di mercato, non è un servizio tra quelli rientranti nei
servizi di trasporto pubblico locale, non fa parte dei contratti di
servizio che ci sono in essere ai sensi della legge 29 del 1997.
Questo è un aspetto che anche quest'interpellanza mi ha permesso di
approfondire ed effettivamente la situazione è molto diversa.
L'autorizzazione è stata rilasciata per questo servizio con
deliberazione della Giunta regionale n. 1545 del 2018, ai sensi
della normativa vigente che disciplina le funzioni amministrative
inerenti alle linee automobilistiche di interesse regionale con
parte non prevalente del percorso che si svolge nel territorio di
un'altra regione, previo nulla osta assentito dalla città
metropolitana di Torino. Il servizio di trasporto
Courmayeur-Aosta-Torino quindi è per sua natura reso a totale
rischio economico dell'impresa esercente. Non è integrato in una
rete di collegamenti a livello di servizi minimi ed è tenuto a
rispettare il divieto di sovrapposizione e interferenza con i
servizi programmati dalla Regione. La redditività di un siffatto
servizio deriva quindi unicamente dalla vendita dei titoli di
viaggio interamente a favore dell'esercente, non è previsto nessun
corrispettivo da parte dell'ente pubblico e l'Amministrazione non
ha quindi strumenti contrattuali incisivi nella gestione dello
stesso.
Nel caso di specie la società Arriva Italia ha informato la
Regione che dal 10 gennaio 2022 e fino a data da destinarsi, come
ha giustamente detto lei, il servizio sarebbe stato sospeso in
conseguenza della situazione di contesto caratterizzata
dall'incremento dei casi di positività relativi ai contagi da
Covid-19, che si è tradotto in una sensibile riduzione della
domanda di trasporto particolarmente significativa per i
collegamenti a lunga percorrenza extra-regionali, oltre che nella
già nota riduzione della disponibilità di personale di guida, per
le questioni di cui parlavamo prima.
Non appena la situazione contingente apparirà migliorata, sarà
cura della società Arriva rimettere in esercizio il collegamento
con il capoluogo piemontese per il quale, ad oggi, sulla base del
programma di esercizio settimanale del Courmayeur-Aosta-Torino,
sono state rese novantaquattro corse.
Presidente -
Per la replica consigliera Foudraz a cui
passo la parola.
Foudraz (LEGA VDA) -
Grazie, presidente Lavevaz, di aver
specificato quelle che sono le condizioni che regolano il contratto
di trasporto sulla tratta Torino-Aosta. Normalmente però ogni
contratto di prestazione di servizi prevede degli impegni da parte
del gestore e solitamente vi sono degli impegni anche a eseguire i
servizi con gestione a proprio rischio. Tra gli impegni ovviamente
vi sono anche le garanzie di possedere in maniera continuativa per
tutte le durate contrattuali, e comunque per tutto quello che si
sottoscrive, le capacità tecniche, finanziarie e organizzative che
permettano l'esecuzione del servizio stabilito secondo quanto
previsto nei vari capitolati tecnici, che vengono allegati
eventualmente ai contratti stessi, garantendo comunque degli
standard qualitativi. Sempre nei contratti di appalto sono previste
di norma azioni e interventi che sono atti a garantire il corretto
svolgimento del servizio e la sua continuità; in questo caso non mi
sembra di ravvisare una continuità del servizio.
Sicuramente, anche a livello di trasporto pubblico locale, noi
avevamo proposto delle soluzioni come gruppo Lega Vallée d'Aoste,
in occasione del primo Consiglio dello scorso mese di dicembre, per
arrivare a una possibile soluzione delle problematiche e lei non le
ha nemmeno prese in considerazione, perché se lo avesse fatto forse
non ci si troverebbe in questa situazione. Come già le era stato
fatto presente dal collega Manfrin, sarebbe opportuno fare dei
ragionamenti diversi, ripensare tutto il servizio, convocando anche
le aziende che si occupano di altro tipo di trasporto, come il
noleggio con conducente, taxi, e qui mi riferisco anche
all'articolo che le ho appena letto di
Aostaoggi.it
sul
disservizio che c'è sulla linea Aosta-Pont-Saint-Martin, aziende di
trasporti che a oggi non sono ancora state coinvolte, proprio per
cercare di dare una continuità di servizio. Perché purtroppo a
rimetterci, come sempre, sono i cittadini che fruiscono di questi
servizi, ai quali poco importa delle varie
bagarre
che
avvengono all'interno dei gruppi di maggioranza consiliare. I
cittadini fuori si aspettano che i problemi e le criticità vengano
risolte e possibilmente nel breve periodo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK