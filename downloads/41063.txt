Consiglio Regionale della Valle d'Aosta - Oggetto del Consiglio n. 291 del 9 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 291 del 9 gennaio 2019 - Resoconto
OGGETTO N. 291/XV - Interpellanza: "Criteri adottati per la
riorganizzazione delle strutture dell'Amministrazione
regionale".
Distort (Presidente) -
Siamo ora al punto 20 dell'ordine
del giorno. La parola alla proponente, Consigliere Pulz.
Pulz (ADU VDA) -
Con questa interpellanza noi vogliamo
richiamare l'attenzione sulla problematica della mobilità
volontaria all'interno della Pubblica Amministrazione. Sul buon
andamento e l'imparzialità della Pubblica Amministrazione si
concentra l'articolo 97 della Costituzione italiana ed essi sono
poi regolamentati con grande precisione dal Testo Unico del
pubblico impiego, dal Contratto collettivo regionale di lavoro,
nonché dall'accordo del Testo Unico delle disposizioni
contrattuali, economiche e normative della categoria del comparto
unico della Valle d'Aosta.
La legge prevede che i criteri secondo i quali avviene la
distribuzione delle risorse umane, di questo parliamo, nella
Pubblica Amministrazione debbano essere fissati nei provvedimenti
di organizzazione delle sue diverse strutture. La realtà che però
emerge irrefrenabile sono gli ostacoli che di fatto i dipendenti
della Pubblica Amministrazione incontrano nel reperire liste
trasparenti che specifichino quali siano esattamente i posti liberi
disponibili nei diversi settori. Gli stessi dipendenti, quelli
forse più coraggiosi, lamentano notevoli difficoltà nel rinvenire
le relative graduatorie interne. Le mobilità numericamente più
significative riguardano quelle per le quali i lavoratori sarebbero
disposti a procedere con uno scambio di sede e di mansione,
ovviamente nel rispetto della categoria di ciascun dipendente,
della sua posizione economica e del suo profilo professionale. Di
fatto molte strutture regionali risultano poco equilibrate, questo
ci viene detto spesso, perché fanno registrare o esuberi di
organico, oppure decise carenze di risorse umane rispetto ai
compiti assegnati.
Facciamo qualche esempio. Quello più forte, forse, è l'esempio
di strutture strategicamente molto rilevanti come la struttura
deputata alla gestione del Fondo sociale europeo, che ha subito una
drastica riduzione delle risorse umane assegnate. Questo forse
spiega le notizie che stanno circolando in questi giorni relative
all'ingente perdita di risorse finanziarie proprio del Fondo
sociale europeo nel momento in cui, crediamo, esse diventano sempre
più indispensabili. Non si può scherzare su certi argomenti. Per
non parlare poi di un altro ambito che ho conosciuto molto bene nel
tempo, quello delle segreterie scolastiche, dove la mobilità è
molto difficile perché è a senso unico, cioè è sempre in uscita e
difficilmente in entrata, perché il lavoro da svolgere è
titanico.
Noi interpelliamo in questo caso il Presidente della Regione per
conoscere quali siano stati in passato, in passato recente, i
criteri adottati in sede di riorganizzazione delle strutture
proprio per l'assegnazione del personale. Poi quali siano oggi
questi criteri per la mobilità interna delle risorse umane nella
Pubblica Amministrazione, quali gli ordini di priorità e se venga
effettuata anche una costante verifica sull'effettivo rispetto di
questi criteri.
In ultimo, vorremmo sapere anche quali siano gli intendimenti
circa le possibili migliorie da apportare al sistema della mobilità
interna, attraverso provvedimenti di organizzazione che sappiano
garantire soprattutto la trasparenza e anche la parità di
trattamento per tutti i dipendenti della Pubblica
Amministrazione.
Presidente -
Grazie collega Pulz. La parola al Presidente
della Regione. Prego Presidente.
Fosson (GM) -
Come ha detto tra le righe anche la collega
Pulz, questa è un'interpellanza presentata al Consiglio regionale
del 7-8 novembre, pertanto fa riferimento a una situazione passata
su cui io le darò la normativa che valeva sicuramente anche per la
precedente Giunta, ma sui criteri di ripartizione della precedente
Amministrazione non mi permetto di aggiungere nulla oltre a questi
riferimenti.
L'osservazione che lei fa del Fondo europeo è un'osservazione
particolare che noi condividiamo, però i fondi europei adesso sono
passati, come competenza, dalla Presidenza a un Assessorato, per
cui c'è un cambiamento di organizzazione e questo vuol dire anche
una maggiore attenzione a questo aspetto particolare da parte
dell'Amministrazione.
Il Governo regionale che si è insediato il 10 dicembre scorso ha
approvato nella seduta di venerdì 14 dicembre la deliberazione n.
1596 concernente la definizione di questa nuova articolazione di
cui le parlavo della macrostruttura dell'Amministrazione regionale
e dei rami che fanno riferimento al Presidente della Regione e ai
vari Assessori, coerentemente con l'articolazione degli Assessori
approvata da questo Consiglio. Procederemo ora, nei tempi più brevi
possibili, all'approvazione della struttura organizzativa
dell'Amministrazione con la definizione delle strutture
dirigenziali e delle dotazioni di personale, compatibilmente con le
risorse disponibili e le limitazioni normative per quanto riguarda
le assunzioni di personale.
Lei cita la Costituzione italiana che è il principio
fondamentale da cui discendono tutti gli altri ordinamenti, ma per
quanto riguarda questa seconda domanda i criteri per la mobilità
interna all'Amministrazione regionale sono definiti non
dall'articolo 80 dell'accordo del Testo Unico delle disposizioni
contrattuali ed economiche delle categorie, che riguarda la
mobilità tra enti del comparto unico regionale, ma dall'articolo 43
della legge regionale 22/2010, e dal verbale di concertazione
relativo alla "Definizione dei criteri generali per la mobilità
interna" sottoscritto con le organizzazioni sindacali il 30
novembre 2012, approvato dalla Giunta regionale con deliberazione
2426 del 14 dicembre 2012. Poi le do il testo, così lascio tutti i
riferimenti precisi.
Il verbale di concertazione in particolare stabilisce modalità e
procedure per la mobilità interna all'Amministrazione regionale,
gestita e monitorata dal Dipartimento del Personale della
Presidenza che può avvenire per esigenze organizzative
dell'Amministrazione, comprendendo in quest'ambito anche le domande
di mobilità, quello che diceva lei, dei dipendenti per motivazioni
personali, oppure su domanda dei dipendenti a seguito di un
apposito bando di mobilità per la copertura di posti vacanti
avviato dall'Amministrazione regionale.
Domanda n. 3:
"quali siano gli intendimenti"
. Nel 2019 il
bilancio regionale comporterà la ripartizione della spesa del
personale per missioni e programmi e ciò farà sì che la mobilità
all'interno delle strutture dell'Amministrazione non sarà più
neutra ma comporterà variazioni di bilancio tra missioni relative
alla spesa del personale. Pertanto nel 2019 la mobilità interna
dovrà essere ricondotta nell'ambito di circolari annuali o
semestrali che la competente struttura del personale predisporrà
nel rispetto delle dovute relazioni con le Organizzazioni
sindacali, così come avverrà peraltro per la programmazione
relativa ai nuovi ingressi.
Per l'osservazione che faceva lei, fuori dalla risposta che i
tecnici hanno preparato, concordo nel fatto che ci siano dei
settori dell'Amministrazione in cui si lavora di più e altri meno.
Questo è un discorso che è stato fatto in queste prime Giunte
ponendo l'attenzione proprio su una riorganizzazione globale di
tutta l'Amministrazione, magari con un'analisi dei carichi di
lavoro (era stato fatto nel 2004) e sulla distribuzione corretta
del personale, perché ci sia più personale dove si lavora di più e
ci sia personale con più specificità e più competenze proprio là
dove ce n'è bisogno maggiormente.
Presidente -
Per la replica, ha chiesto la parola il
Consigliere Pulz. Prego, ne ha facoltà.
Pulz (ADU VDA) -
Grazie, Presidente Fosson, per questa
precisa risposta e anche per gli intendimenti che lasciano ben
sperare circa proprio questa necessaria riorganizzazione globale
dell'amministrazione pubblica.
Noi crediamo fermamente che le problematiche non vadano mai
negate ma sempre onestamente guardate in faccia e coraggiosamente
affrontate. Qui la posta in gioco è alta. Parliamo, infatti, di
rispetto dei diritti e della professionalità dei dipendenti della
Pubblica Amministrazione, quindi anche, in senso lato, del
fondamentale benessere nei luoghi di lavoro. Crediamo che i
processi di mobilità debbano essere gestiti con la massima
trasparenza e in base a criteri che possano sempre essere
controllati. Con gli strumenti che le nuove tecnologie ci offrono,
crediamo che non sarebbe per nulla complicato pubblicare in
Intranet le domande in modo che queste possano incontrare le
offerte e viceversa. Poi in un secondo momento le domande e le
offerte rimaste soddisfatte. Al momento ci risulta che vengano
pubblicati solo i posti vacanti, mentre per il più diffuso sistema
dello scambio di sede e di mansione tra i lavoratori, vige la
regola, ufficiosamente e sinceramente insopportabile, delle
conoscenze personali. Il che per forza di cose finisce per
determinare lavoratori di serie A e lavoratori di serie B.
Non sarebbe difficile, crediamo, razionalizzare il sistema della
mobilità interna se la volontà fosse realmente, come lei ha detto -
e quindi siamo fiduciosi - in pieno rispetto dei lavoratori, nonché
della Pubblica Amministrazione.
Presidente -
Grazie collega Pulz. Per quanto riguarda il
punto 21 all'ordine del Giorno, ricordo che, così come concordato
in riunione di Capigruppo, è stato associato al punto 34 e come
tale verrà trattato nel corrispondente ordine. Passiamo ora,
quindi, al punto 22.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK