Consiglio Regionale della Valle d'Aosta - Oggetto del Consiglio n. 2126 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2126 del 12 gennaio 2023 - Resoconto
OGGETTO N. 2126/XVI - Disegno di legge n. 88: "Disposizioni
organizzative temporanee e urgenti in materia di reclutamento di
personale da parte dell'azienda USL della Valle d'Aosta e ulteriori
disposizioni urgenti in materia di organizzazione del sistema
sanitario regionale e di formazione in ambito sanitario.
Modificazioni alle leggi regionali 25 gennaio 2000, n. 5, 31 luglio
2017, n. 11, e 13 luglio 2020, n. 8.".
Bertin (Presidente) -
Alla presenza di trenta
consiglieri, possiamo riprendere i lavori del Consiglio regionale.
Siamo al punto n. 7.01 dell'ordine del giorno. Nella serata di ieri
il relatore del disegno di legge 88, il consigliere Padovani, ha
esposto la relazione, adesso apriamo la discussione generale.
Ricordo che vi è un emendamento da parte del gruppo PCP. La
discussione generale è aperta. Qualcuno vuole intervenire? La
consigliera Erika Guichardaz si è prenotata. Invito i consiglieri,
anche riguardo alla giornata di ieri, di avere un comportamento un
po' più consono alla situazione in generale.
Guichardaz E. (PCP) -
Intervengo rispetto al disegno di
legge n. 88 sul reclutamento del personale della USL, presentando
anche, in fase di discussione, il nostro emendamento. Crediamo che
questa legge sia necessaria, anche se lo diciamo con rammarico,
perché da autonomista pensare che si vada a intaccare uno dei
principi della nostra autonomia non può che lasciarci con
dell'amaro in bocca. D'altra parte ci rendiamo conto della grande
emergenza che in questo momento sta ricoprendo non solo la sanità
valdostana, ci viene ricordato spesso dall'assessore Barmasse, ma
la sanità in generale, e sicuramente andare a togliere dei vincoli
può in qualche modo aiutare il reperimento e il reclutamento di
personale in questo settore.
È una legge dell'emergenza, della disperazione, è una legge che
- questo va sottolineato - è pensata in modo sperimentale, quindi
se la situazione si dovesse modificare immagino che si potrà
pensare anche di cambiare. Il disegno di legge, come dicevo, però
tocca un principio cardine della nostra autonomia.
Sappiamo poi, e ce l'hanno ricordato anche le persone venute in
audizione, che la carenza non è legata al solo accertamento della
lingua francese. La sanità valdostana purtroppo ha altri
gap
importanti, come la difficoltà del pensare a una progressione di
carriera, il fatto anche di avere un unico presidio ospedaliero,
anche questo influisce rispetto alla questione del reclutamento del
personale, però questo, insieme all'indennità di attrattività e
credo ad altre misure, possa in qualche modo agevolare il
reperimento di risorse.
Noi abbiamo presentato un emendamento, perché crediamo che ci
voglia più coraggio. Oggi sappiamo, e lo possiamo vedere anche dai
concorsi che ci sono fuori Valle, che anche in concorsi a tempo
indeterminato senza alcun vincolo ci sono delle difficoltà di
reperimento, perché molti non partecipano o perché preferiscono
lavorare in cooperative o come liberi professionisti. Ecco che con
quest'emendamento noi chiediamo più coraggio; è un emendamento che
abbiamo costruito insieme anche al gruppo di Valle d'Aosta Aperta e
lo abbiamo con loro condiviso. L'emendamento conferma la
ratio
del provvedimento che, diciamo subito, voteremo perché
lo condividiamo, quindi va a influire sulla necessità di garantire
il reperimento di personalità adeguate sotto il profilo
quantitativo e qualitativo per le prestazioni sanitarie e le
attività previste dai LEA, però a differenza di quanto viene
proposto si dà l'opportunità, anche a chi non ha passato lo
sbarramento della lingua francese, di poter essere assunto comunque
a tempo indeterminato. Questo sia per un principio di non
discriminazione, perché riteniamo che chi passi un concorso per le
sue competenze comunque dovrebbe avere accesso a un posto a tempo
indeterminato, sia perché riteniamo che questo potrebbe in qualche
modo essere molto più appetibile all'esterno, perché anche persone
in questo caso che non conoscono la lingua francese, potrebbero
accedere ai nostri concorsi con l'idea di passare comunque a tempo
indeterminato. Questo naturalmente senza la corresponsione del
bilinguismo, perché non passando comunque l'esame di francese, non
sarebbe possibile pensare di dare loro l'indennità di
bilinguismo.
Pur condividendo quindi l'analisi secondo cui è necessaria e
urgente una risposta all'attuale crisi, che in parte consegue alla
particolare pressione cui il sistema sanitario è stato sottoposto a
seguito dell'emergenza Covid, si ritiene necessario che questa
norma venga in qualche modo estesa e venga in qualche modo rivista,
per far sì che anche altre professionalità possano parteciparvi.
Sono infatti numerosi i concorsi previsti su tutto il territorio
nazionale per contratti a tempo indeterminato e quindi è anche
abbastanza probabile che gli interessati preferiscano concorrere a
procedure in cui possono accedere a un concorso a tempo
indeterminato senza avere ulteriori vincoli.
L'emendamento, per quanto preveda una maggiore intensità della
deroga sperimentale e temporanea al principio di bilinguismo
riconosciuto e tutelato dallo Statuto speciale, non lo annulla e
rientra nella stessa logica del testo originale. Si tratta infatti
di giungere, in considerazione dell'attuale contesto che più volte
abbiamo sentito presentarci in quest'aula e della Costituzione, a
un bilanciamento tra il principio costituzionale della tutela della
salute, che deve essere garantito dalla Regione nell'ambito delle
sue competenze legislative e amministrative, e quello appunto di
tutela e promozione del bilinguismo. In questo peculiare caso la
conoscenza della lingua francese garantisce comunque una priorità
rispetto all'assunzione, attuando proprio il principio del
bilinguismo, però sotto una logica, secondo noi, più inclusiva
rispetto alla preferenza tra candidati.
In ultimo si evidenzia il fatto che, per chi non supera un
contratto a tempo determinato secondo la norma attualmente in
votazione, comporterà una precarizzazione del rapporto di lavoro.
Una precarizzazione che a noi non pare trovare una motivata e
adeguata giustificazione nell'obiettivo della tutela della
minoranza francofona, che viene comunque garantito dall'art 2 comma
6.
Ecco perché, come dicevo, voteremo comunque la norma, perché
riteniamo sia migliorativa rispetto all'attuale situazione e forse
potrà creare condizioni migliori, però allo stesso tempo riteniamo
che con più coraggio bisognerebbe rendersi conto di quanto sta
accadendo al di fuori della nostra regione e che il reperimento di
personale in questo momento è assai difficoltoso. Meno vincoli
verranno messi più facilità avremo di coprire la precarietà che in
questo momento sta attanagliando la sanità valdostana.
Presidente -
Consigliere Baccega ne ha facoltà.
Baccega (FI) -
Siamo ad approvare, tra le tante cose, il
superamento dell'accertamento linguistico in sanità. I più attenti
non possono dimenticare che già nel 2019 in una riunione della V
Commissione fu avviata una proposta di un idoneo e uguale
provvedimento, che era stato presentato proprio in V Commissione
ma, senza puntare il dito contro nessuno, la proposta non fu
approvata; fu poi sostenuta e approvata successivamente in
occasione dell'approvazione della legge n. 8 del 13 luglio 2020.
Era una legge che titolava "Assunzioni in caso di rilevante carenza
di personale", era una norma di emergenza perché in pieno ambito
Covid e è scaduta il 31 luglio 2022, quindi la si ripropone in
questo provvedimento legislativo.
Abbiamo audito i sanitari, le associazioni e i sindacati che si
sono presentati in Commissione e ne abbiamo un po' sentite di tutti
i colori: bisogna coinvolgere di più le figure tecniche e
amministrative che meritano la loro giusta attenzione, perché sono
facenti parte e coinvolgerli tutti, anche il personale
amministrativo; alcuni lamentavano che le decisioni sono state
adottate senza ascoltare la base, senza ascoltare i sindacati; si è
parlato di graduazione degli incarichi, della necessità di
elaborare con il coinvolgimento delle organizzazioni sindacali il
nuovo atto aziendale.
Credo che siano stati tanti i motivi di criticità e di
approfondimento che abbiamo avuto modo di ascoltare e dei quali
abbiamo preso atto.
Tanto da dire, tanto da fare e ancora in corso. Abbiamo preso
atto che probabilmente anche le norme approvate sull'attrattività
non hanno avuto i riscontri che si auspicavano. Molti concorsi
vanno ancora deserti, nonostante gli incrementi retributivi
correttamente adottati. Il personale purtroppo continua a scappare;
c'è qualcuno che rientra però, e questo potrebbe essere un primo
passo verso un'inversione di tendenza che ci potrebbe far piacere.
Questo non certo per mancanza di risorse. Prima il
leitmotiv
era "Li paghiamo troppo poco, li paghiamo troppo poco", mi pare che
le risorse che sono state messe a disposizione stiano dando delle
risposte importanti. È venuta fuori ovviamente da parte di tutti
un'importante carenza in generale: la mancanza di
organizzazione.
Abbiamo votato a favore del disegno di legge in Commissione
perché crediamo che sia necessario e opportuno provarle tutte;
provarle tutte per trattenere, provarle tutte per attrarre. Abbiamo
notizie e riscontri di cosa sta succedendo in Piemonte, in
Lombardia, in Liguria, dove anche lì le carenze sono fortissime e
pesanti, e questo non ci consente di avere la possibilità di
attrarre ulteriormente. Abbiamo il problema delle lunghe liste
d'attesa, noi come altre regioni, i tempi lunghi per gli interventi
chirurgici, noi come in altre regioni, la tematica del pronto
soccorso: ovviamente anche da noi, come in altre regioni, sono
questioni piuttosto pesantine, quindi l'obiettivo mi sembra che sia
quello di dare risposte ai valdostani in ambito sanitario.
L'auspicio è guardare per il futuro a una nuova organizzazione
della sanità e credo che si debba guardare con attenzione anche
alle collaborazioni con il privato, perché questo è l'obiettivo:
dare risposte sanitarie ai valdostani. È ancora aperto il dibattito
sul piano salute e benessere sociale e soprattutto, richiesto a
viva voce da parte di tutte le organizzazioni sindacali che abbiamo
audito, la stesura di un efficace e più attuale atto aziendale.
Per questi motivi il nostro voto sarà ancora sicuramente
favorevole al disegno di legge n. 88.
Presidente -
Siamo in discussione generale, altri
vogliono prenotarsi? Consigliere Restano, si è prenotato, ne ha
facoltà.
Restano (GM) -
Devo dire che questa è una norma attesa e
benvenuta, il disegno di legge n. 88, perché oltre all'importante
capitolo delle deroghe sulla lingua francese e la discussione che
si può fare sul nostro particolarismo, che condivido, vi sono altri
aspetti della norma altrettanto importanti e direi, per la parte
più sanitaria, ancora più importanti. Vorrei appunto porre
l'accento su questi capisaldi della norma.
Finalmente andiamo a ritoccare le articolazioni delle aree
organizzative delle strutture previste dalla legge n. 5 del 2000,
vale a dire che andiamo a derogare al decreto Balduzzi per quello
che è il numero di strutture complesse. Questo è un elemento che ci
permetterà di avere una forte attrattività e di incentivare il
personale e la dirigenza medica che opera all'interno della nostra
azienda sanitaria, e che permetterà di addivenire a quella
progressione di carriera di cui parlava qualche collega prima di
me.
Non solo, quest'azione credo che permetta di dare il via
all'elaborazione del nuovo atto aziendale che da tempo stiamo
aspettando, quindi di riarticolare, così come è previsto
dall'articolo 26 della legge n. 5 del 2000, le strutture
all'interno della nostra azienda, danno un senso alla nostra
politica sanitaria. E non solo, la modifica di quest'articolo e del
numero delle strutture complesse, ci permetterà di modificare anche
il numero di strutture semplici, per il famoso rapporto di 1,31 che
è previsto all'interno della norma.
Così facendo, andremo ulteriormente a incentivare il personale
sanitario.
La norma permette anche di allineare gli indirizzi che saranno
dati al direttore generale, quindi a chi sta a capo della nostra
azienda, da parte della Giunta regionale, perché viene fatto
attraverso una delibera del Governo regionale, così come previsto
dall'articolo 7 della citata legge regionale n. 5 del 2000, laddove
unitamente al trasferimento delle risorse finanziarie all'azienda
sanitaria, vengono anche forniti gli indirizzi al direttore
generale; questo, a nostro modo di vedere, è un elemento di
primaria importanza.
Dico questo perché nel corso del tempo, con varie azioni
diverse, abbiamo cercato di rendere più attrattiva la nostra
azienda. L'azione più importante è quella delle indennità di
attrattività - definiamola così - ma da sola dobbiamo chiederci se
è sufficiente questa azione. I risultati ci dicono che da sola non
è sufficiente. Ma allora qual è la leva sulla quale si può agire?
Sicuramente su quelli che sono i metodi e i metri di valutazione
dei nostri dirigenti, della nostra direzione strategica e, a
cadere, su tutti i dirigenti dell'azienda e su tutti i funzionari.
È questa la catena che deve legare il pensiero politico,
l'indirizzo politico, con le azioni dell'azienda, perché molte
volte, permettetemi di dirlo ma per primo lo dico a me stesso,
sembra che il braccio destro non sappia cosa fa il braccio
sinistro, vale a dire il politico fornisce degli indirizzi che, per
un motivo o per l'altro, non sempre vengono posti in essere
dall'azienda. Probabilmente vi è una certa distanza tra un istituto
e l'altro.
Forse con questa nuova norma, con queste nuove indicazioni
normative, riusciremo a far collaborare maggiormente le strutture
regionali con l'azienda sanitaria locale. In altre regioni
sembrerebbe che questa collaborazione vi sia, poi a guardare
dall'esterno l'erba del vicino sembra sempre più verde. Io ritengo
che la nostra regione sia sempre stata un'eccellenza nel settore
sanitario, oggi viviamo un momento di crisi sanitaria europea e
nazionale e noi purtroppo non riusciamo a fare a meno di non essere
trascinati all'interno di questa crisi. L'importante è reagire,
avere delle idee, e cercare in maniera strutturale di fornire delle
risposte. Questo è un primo esempio molto importante.
L'azione successiva sarà quella di vedere redatto il nostro atto
aziendale, ma soprattutto vedere tradotte all'interno del PAL, che
è il Piano attuativo locale aziendale, che è quello che fornisce
gli indirizzi, che è quello che mette a terra le nostre idee,
quanto noi suggeriamo attraverso l'azione politica ai dirigenti
dell'azienda sanitaria. È questo l'auspicio che faccio a tutti
quanti, di riuscire, attraverso una catena, a legare in maniera
stretta indirizzi politici con l'azione aziendale. Cosa che, come
ho detto prima, non sempre avviene. Non riusciamo a valorizzare le
nostre risorse interne, non riusciamo, ahimè in alcuni casi, a
permettere quelle progressioni che tutti quanti ci auspichiamo.
Sono recenti gli esempi di queste ultime settimane, ho avuto modo
di confrontarmi su questo con l'Assessore che sta cercando di dare
le giuste indicazioni alla direzione strategica. Io spero che si
riesca a sopperire con questa norma, non solo attraverso il
francese, ma anche e soprattutto attraverso un articolo che non ho
citato, che è quello che mette a disposizione dei sanitari sul
territorio! Questo è un atto importantissimo, permettetemelo di
dire, molto più del francese sul quale abbiamo dibattuto, perché
vuol dire riportare la sanità sul territorio, le figure mediche
all'interno dei distretti. Questo è un passo epocale, un'inversione
di tendenza.
Queste tre azioni che ho citato sono gli elementi fondanti della
norma, ancor più del francese. Per questo bisogna fare un plauso al
governo e a tutti i colleghi, perché è una norma che è stata votata
all'interno della Commissione mi sembra all'unanimità, quindi
l'abbiamo recepita in pieno, anche se il dibattito è stato
importante e anche molto lungo sul tema, perché è durato molti mesi
ed è iniziato ancor prima del deposito del disegno di legge n. 88.
Direi che è un passo epocale, per lascio a tutti questa
suggestione: un maggior collegamento, una maggior forza e
credibilità della politica rispetto a quella che è l'azienda
sanitaria.
Presidente -
Consigliere Chatrian ne ha facoltà.
Chatrian (AV-VdA Unie) -
Pour annoncer notre vote
favorable. Un vote qui part depuis l'année 2018. On avait commencé
à aborder le thème pas facile, extrêmement délicat même d'un point
de vue politique, et difficile même à essayer d'insérer dans le
cadre de notre Statut cette importante intégration. Donc quelques
réflexions avec vous.
La première, c'est important que à l'intérieur de cette loi on
va créer les conditions pour adresser le directeur général ; donc
c'est un bon passage.
La deuxième, la possibilité de revoir même l'organisation à
l'intérieur de la société, toujours en essayant de mettre en
évidence - nous croyons la partie la plus difficile - le rapport
entre la société et les professionnels: la qualité de la vie, la
qualité du service et la possibilité de mieux organiser, pour
rejoindre l'objectif le plus important dans un moment extrêmement
délicat et difficile, à l'intérieur pas seulement de la Vallée
d'Aoste, pas seulement de l'Italie, mais je crois dans le monde
entier et dans la médecine.
Nous croyons important le fait de donner une opportunité en plus
pour ce qui regarde le français. Ça veut dire essayer de saisir
pour mieux rejoindre les objectifs à l'intérieur de notre société,
pour donner une opportunité en plus : les 36 mois, la possibilité
de rejoindre l'objectif même du français ; ce n'est pas secondaire,
pour nous c'est quelque chose de extrêmement importante. Dans ce
cas, il est extrêmement important d'essayer de bien trouver la
façon pour rejoindre l'objectif principal, ça veut dire avoir les
techniciens dans notre société, avoir les professionnalités pour
bien rejoindre les objectifs et, de l'autre côté, nous croyons
importants les 36 mois qu'on donne comme possibilité à l'intérieur
de cette loi, comme déjà la Province de Bolzano il y a quelques
temps.
On a mis des années pour aboutir et pour rejoindre l'objectif.
Je disais, on avait bien essayé d'écrire une loi déjà dans l'année
2018, aujourd'hui on est janvier 2023, mais nous croyons important
soutenir, accompagner et bien essayer de rejoindre ce qui est
l'objectif principal, ça veut dire donner des réponses au
territoire, aux petites communes et surtout à la médecine en
générale.
Presidente -
Altri interventi in discussione generale?
Altrimenti chiudo la discussione generale. Non vedo richieste, la
discussione generale è chiusa. Per il Governo la replica da parte
dell'assessore Barmasse, ne ha facoltà.
Barmasse (UV) -
Mi scuso subito per il fatto che ho un
forte raffreddore, quindi sicuramente la mia voce è un pochettino
ovattata. Il mio intervento inizia ovviamente con un ringraziamento
a tutte le strutture del mio Assessorato e anche alle strutture del
dipartimento legislativo che hanno lavorato alla predisposizione di
questo disegno di legge e a tutti i colleghi che in Commissione
hanno esaminato e votato il testo che oggi ci troviamo a
discutere.
Non entro nei particolari dell'articolato che è già stato
illustrato in maniera puntuale ed egregia da parte del consigliere
relatore Padovani, quindi non voglio duplicare il suo intervento.
Vorrei spendere alcune parole per delle considerazioni più di
carattere politico, anche alla luce dell'emendamento che è stato
presentato da PCP.
Io credo che chiunque di noi abbia ben chiaro, ma questo è stato
già detto anche dalla Consigliera Guichardaz, quali siano i
principi fondanti del nostro Statuto di autonomia, tra i quali la
specificità linguistica è certamente uno dei pilastri. Sappiamo
inoltre tutti molto bene che l'accesso ai ruoli della pubblica
amministrazione regionale a tempo indeterminato richiede, in forza
di quanto detto sopra, cioè di quella che è la specificità del
nostro Statuto, la conoscenza della lingua francese e il
superamento quindi di una prova di accertamento linguistico, la cui
difficoltà è pesata sulla base del ruolo per i quali si è
candidati. L'obiettivo di questa legge, in particolare
dell'articolo 2, è quello di avviare un percorso sperimentale, al
fine di consentire in questo periodo di grave carenza di
professionalità sanitarie il rapido reperimento di personale; e
segnalo che le stesse carenze di personale che noi stiamo vivendo,
le vivono - come è stato ampiamente ricordato - anche le regioni a
statuto ordinario, che non si confrontano sul tema del
bilinguismo.
La finalità del disegno di legge però è anche quella di
consentire a quei sanitari che non conoscono una delle due lingue
della nostra regione, cioè il francese, di poter usufruire del
limite massimo di 36 mesi di corsi organizzati dall'azienda USL, al
fine di poter raggiungere un livello di conoscenza che non sia
unicamente finalizzato al mero superamento di un esame di lingua,
ma consenta di appropriarsi davvero di uno strumento linguistico
che i nostri bambini e ragazzi, in forza del nostro Statuto di
autonomia, hanno la possibilità di studiare gratuitamente sin dalla
tenera età. Io credo che questa posticipazione dell'esame non solo
possa favorire l'avvicinamento alla nostra struttura sanitaria,
alla nostra azienda, da parte di personale che arrivi da altre
regioni, ma sia veramente di stimolo alla conoscenza di una lingua.
Molte volte questo esame di francese è, devo dirlo, abbastanza
superficiale per quanto riguarda per lo meno i medici, e lo ritengo
anche giusto: si dà magari una maggiore importanza alle competenze
professionali. Però, proprio per quello che è la nostra
peculiarità, ritengo che fare un corso di circa tre anni,
oltretutto pagato dalla nostra azienda, sia un
atout
in più,
per permettere a chi viene da fuori di conoscere e imparare una
lingua "gratuitamente" che è la nostra lingua madre, la lingua
della nostra regione. Ciò ovviamente anche al fine di poter entrare
a far parte dei ruoli dell'azienda USL a tempo indeterminato,
perché il superamento dell'esame di francese questo
permetterebbe.
Sicuramente sono stato molto indeciso rispetto al proporre
questa soluzione sia alla maggioranza, in particolare al movimento
che rappresento in questo Consiglio, per i motivi di salvaguardia
delle peculiarità alla base della nostra autonomia, che è la
peculiarità appunto linguistica, ma in un periodo di profonda crisi
e di quotidiana guerra, quale è quello che le strutture della
nostra azienda sanitaria stanno vivendo, bisogna avere il coraggio
di fare delle scelte anche se non sempre perfettamente in linea con
i nostri ideali. La scelta che abbiamo fatto è stata di affiancare
il professionista che fa la scelta, per noi molto importante, di
venire a lavorare in Valle d'Aosta, affinché si costruisca la
conoscenza linguistica necessaria. Io su questo vorrei puntare un
attimino l'attenzione: una conoscenza linguistica necessaria a
garantire il rispetto delle previsioni normative di accesso a tempo
indeterminato nei ruoli del pubblico impiego regionale e
soprattutto al riconoscimento delle nostre peculiarità.
Tornando all'emendamento presentato dal PCP, così come la
consigliera Guichardaz ha già riconosciuto nell'introduzione del
suo intervento, la conoscenza della lingua francese è uno dei
fondamenti, uno dei pilastri del nostro Statuto, dal quale io penso
che non si possa derogare; possiamo derogare in questa maniera,
cioè richiedendo un esame, un accertamento successivo. Quello che è
previsto nell'emendamento, cioè che di fatto si passi a tempo
indeterminato anche se non si è passato l'esame di francese, pur
dando comunque delle priorità a chi l'ha passato, penso che
andrebbe a minare uno dei fondamenti del nostro Statuto speciale e,
a mio avviso, il fatto di prendere o meno, in base al superamento
dell'esame di francese l'indennità di bilinguismo, questo vorrebbe
sminuire la conoscenza di lingua francese al mero riconoscimento
economico; questa è la mia opinione. Per questi motivi io ritengo
che l'emendamento non possa essere accolto. Ringrazio comunque la
consigliera Guichardaz soprattutto per il fatto che ha detto che la
legge la voterà comunque.
Non c'è una legge perfetta, io penso che sia comunque un
notevole passo avanti in una situazione emergenziale, che possa
andare a conciliare un'esigenza, che è quella del riconoscimento
della nostra peculiarità linguistica, con quello che è il favorire
un accesso al nostro servizio sanitario, ottenendo anche una
conoscenza reale della lingua. Io conosco molti colleghi che sono
venuti a lavorare in Valle d'Aosta, oltretutto bravi dal punto di
vista professionale, che hanno seguito anche per conto loro dei
corsi di francese e devo dire che alla fine conoscevano la lingua
forse meglio di tanti altri valdostani. Quindi ritengo anche questo
tipo di approccio sicuramente positivo per promuovere la nostra
lingua, per promuovere il francese.
Per quanto riguarda altri aspetti che sono stati toccati dai
vari consiglieri, in particolare dal consigliere Restano, non c'è
solamente quest'aspetto nella legge: il fatto di rivedere le
percentuali delle strutture complesse è fondamentale, perché sennò
noi rifaremmo un atto aziendale che non potrebbe che ricalcare gli
atti aziendali precedenti. Quindi ringrazio il consigliere Restano
per questa sua puntualizzazione su altri aspetti, che non sono
solamente quello delle assunzioni, quello della deroga alla
conoscenza della lingua francese per 36 mesi. Il consigliere
Restano ha colto in maniera importante quelli che sono alcuni
articoli di questa legge e quali saranno le ricadute
sull'organizzazione della nostra azienda.
Devo dire che concordo sul fatto che a volte effettivamente ci
sia o non ci sia una relazione così diretta tra l'assessorato e
l'azienda sanitaria. Questo penso che derivi anche dal fatto che la
nostra peculiarità è quella di avere
un
assessorato alla
salute e al benessere sociale e
una
azienda sanitaria.
Questo ha portato negli anni inevitabilmente a demandare forse,
questa è una mia opinione personale, molte attività direttamente
all'azienda, in qualche maniera perdendo delle competenze a livello
dell'assessorato: "tanto c'è l'azienda che le competenze le ha".
Questo magari qualche piccolo problema potrebbe averlo creato e
sicuramente concordo sul fatto che questo rapporto tra azienda e
assessorato, anche se è un rapporto uno a uno, forse in qualche
maniera vada rivisto, per lo meno su certi tipi di rapporti. Quindi
da questo punto di vista concordo pienamente.
Riassumendo, ritengo che l'emendamento di PCP non possa essere
accolto. Ringrazio tutta l'aula e tutti i consiglieri anche
sull'apprezzamento che è stato fatto, sia per il Governo, sia per
questo tipo di legge. Penso che sarà una legge molto importante e
vedremo quali potranno essere gli effetti della deroga alla
conoscenza della lingua francese. Abbiamo potuto avvantaggiarci
anche - come giustamente ha ricordato il consigliere Baccega,
all'epoca Assessore - di una prima legge che riguardava il tempo
determinato, sul quale c'era stata anche un'impugnativa da parte
del Governo nazionale, impugnativa che abbiamo rigettato ed è stata
vinta da parte della Regione.
Questo sicuramente costituisce anche un substrato che ci
sostiene nella scelta di poter estendere questo tipo di
posticipazione dell'esame, non solo al tempo indeterminato ma anche
al tempo determinato.
Presidente -
Qualcun altro intende intervenire in
dichiarazione di voto? Consigliera Minelli per dichiarazione di
voto.
Minelli (PCP) -
In dichiarazione di voto e anche per
ricordare, come ha fatto il collega Baccega poco fa, che questo è
un argomento che abbiamo affrontato già molto tempo fa. Il collega
Baccega si ricorderà che durante tutto il 2019 abbiamo insistito
moltissimo con lui, in qualità allora di Assessore, proprio perché
si arrivasse a una definizione di questa questione, considerato che
già allora, e parlo di tre anni fa, la situazione era preoccupante,
ma è ulteriormente peggiorata perché i dati ci dicono che entro il
2024 ci saranno almeno 40 mila medici in meno, tra licenziamenti e
pensionamenti nel nostro Paese, e 20 mila infermieri.
Sicuramente questa è una norma che è dettata da un'emergenza, ma
da un'emergenza che probabilmente non sarà contingentata a poco
tempo. È un'emergenza che si protrarrà nel tempo, perché per la
formazione di medici e di operatori sanitari, ci vuole del tempo.
Il percorso per arrivare alla possibilità di esercitare la
professione è lungo e quindi bisogna assolutamente correre ai
ripari. Prima di noi lo ha fatto la Provincia di Bolzano: io
ricordo che già allora avevamo discusso di questo e nel 2019 su
1336 medici in servizio in Alto Adige, 344 non avevano l'attestato,
quindi questa deroga lì era già stata fatta tre anni fa. Poi,
certo, era stata concessa la possibilità di fare i corsi per
mettersi in pari ed essere assunti.
L'emendamento che abbiamo presentato ha una sua valenza, perché
la situazione è talmente grave in prospettiva che probabilmente,
considerata la penuria che ci sarà di offerta di lavoro in questo
campo, difficilmente troveremo tanti soggetti disposti a entrare in
questa sorta di lista di riserva, perché sarà più attrattivo,
probabilmente, concorrere in regioni in cui i titoli scientifici
sono l'unico merito. Noi poniamo quest'emendamento all'attenzione,
perché riteniamo che siamo in una situazione drammatica, dopodiché
certo la legge ha un suo valore e la salutiamo anche credendo che
forse avremmo dovuto arrivarci in maniera un po' più strutturale
tanto tempo fa.
Presidente -
Consigliere Carrel ne ha facoltà.
Carrel (PA) -
Come gruppo ci siamo sempre espressi a
favore della tutela del bilinguismo che, come abbiamo già ricordato
durante la discussione generale, come ha ricordato bene anche
l'Assessore, è forse il più importante dei valori fondanti del
nostro Statuto speciale e della nostra autonomia speciale. Ma
viviamo in un momento in cui la crisi in sanità è sotto gli occhi
di tutti, i territori sono senza i medici, in ospedale ci sono code
e tempi di attesa molto lunghi, addirittura di giorni su delle
barelle, come leggiamo e sentiamo tutti. E abbiamo un problema che
noi, come gruppo consiliare, abbiamo sottolineato più volte, che è
legato più che altro a un clima aziendale, a dei problemi di
organizzazione del lavoro all'interno della sanità e secondo noi
non è assolutamente il francese il problema della sanità in Valle
d'Aosta.
Questa legge l'abbiamo però approvata e la approveremo per due
motivi. Uno, sono delle disposizioni organizzative temporanee e
urgenti che hanno una durata dal 2023 al 2025, quindi è il
tentativo da parte del Governo di porre rimedio in qualche modo a
una situazione critica che non riguarda ovviamente solo la Valle
d'Aosta; riguarda sicuramente anche altre regioni, ma vede la Valle
d'Aosta, con le sue comunità dislocate in un territorio che è
sicuramente molto complesso e difficile, in seria difficoltà.
L'altro motivo è perché non togliamo l'esame di francese, ma
andiamo semplicemente a permettere di effettuare l'esame di
francese nei 36 mesi dopo la prova di selezione, quindi dopo
l'assunzione a tempo determinato; questo mi preme assolutamente
sottolinearlo.
Prima, se non erro, il collega Baccega ha citato la fuga di
personale, che continua a scappare. Io ho posto una domanda
all'Assessore in audizione e la pongo in aula e a tutti coloro che
ci ascoltano per cercare di ragionare: ma dove fuggono? Perché
spesso, dobbiamo dircelo e lo sappiamo, fuggono in Francia e in
Svizzera dove, grazie al nostro bilinguismo, riescono a lavorare.
Ovvio è che possiamo declinare questo dato in vari modi, ma dire
che il bilinguismo e che il francese è il problema della sanità,
dal mio punto di vista e dal nostro punto di vista, è un errore
madornale.
Questa legge però non toglie il bilinguismo dalla sanità, bensì
permette di effettuare l'esame sul francese dopo ed entro i 36 mesi
dall'assunzione, quindi di fatto, dal nostro punto di vista, toglie
tutti gli alibi che ci eravamo costruiti per avere una sanità più
efficace e più efficiente.
Approviamo questo disegno di legge con questo spirito, non per
andare contro un principio che, dal nostro punto di vista, rimane
saldo e fondamentale, ma per cercare di togliere tutti gli alibi
per quella che è la situazione e quella che è la crisi sanitaria,
ribadendo che purtroppo tantissimi infermieri, personale sanitario
e personale medico se ne vanno dalla Valle d'Aosta per andare in
Francia e in Svizzera; e questo ci dovrebbe far riflettere, perché
il francese non è il problema, i problemi sono ben altri e su essi
dobbiamo lavorare.
Presidente -
Consigliere Lucianaz ne ha facoltà.
Lucianaz (LEGA VDA) -
En annonçant le vote favorable du
groupe la Lega Vallée d'Aoste, permettez-moi seulement une phrase.
C'est-à-dire qu'avec cette loi c'est peut-être finalement la bonne
occasion pour les salariés qui bénéficient de la prime du
bilinguisme de maîtriser correctement la langue française.
Presidente -
Consigliera Erika Guichardaz ne ha
facoltà.
Guichardaz E. (PCP) -
Come annunciato in precedenza,
indipendentemente dal voto che già ha annunciato l'Assessore non
favorevole al nostro emendamento, noi voteremo questa legge,
sottolineando che già oggi in ospedale lavorano tante persone che
non conoscono il francese: pensiamo a tutte le persone delle
cooperative, ai medici a gettone. Sottolineiamo il fatto che questa
norma non è prevista solo per i medici, è prevista per tutte le
categorie, e soprattutto rispetto agli infermieri sappiamo che la
situazione è molto più drammatica. Come diceva bene la consigliera
Minelli, si sa che la situazione non si risolverà di qui a poco,
viste anche le varie competenze che si stanno acquisendo nel tempo,
che sono molto meno rispetto a quelle di cui avremmo bisogno a
livello generale. Per noi l'emendamento andava a inserirsi in un
bilanciamento tra quello che è il diritto costituzionale alla
tutela della salute rispetto a quello che dev'essere garantito
dalla Regione nell'ambito delle sue competenze linguistiche e
amministrative e, appunto, alla tutela e promozione del
bilinguismo.
Vediamo poi un altro problema, che è la questione della
precarizzazione di un rapporto di lavoro fondata sul dato del
bilinguismo. Ci chiediamo: se dopo i 36 mesi quelle persone non
dovessero conoscere la lingua, come lei ci ha indicato, potrebbero
paventare, noi riteniamo, dei ricorsi. Questa è una precarizzazione
che noi non troviamo assolutamente motivata e adeguata
all'obiettivo della tutela di una minoranza francofona. Al
contrario, la precarizzazione del contratto potrebbe persino
integrare una lesione del principio di uguaglianza dei lavoratori
nella pubblica amministrazione.
Questo è quello che noi riteniamo e di cui abbiamo ampiamente
parlato. Ribadisco - sento un grande chiacchiericcio nei banchi
della Giunta - e lo ha ricordato anche il consigliere Baccega:
basta guardare come stanno andando i concorsi altrove. Mettere un
vincolo in più molto probabilmente potrebbe non sortire gli effetti
che vorremmo da questa legge.
Questo è il nostro pensiero, naturalmente lo vedremo una volta
che la legge verrà applicata e capiremo se effettivamente ci sarà
una corsa di personale senza la conoscenza della lingua francese
che verrà in Valle d'Aosta per avere un contratto a tempo
determinato, mentre altrove lo potrà avere a tempo
indeterminato.
Questo è un po' il problema che noi riscontriamo ma, come dico,
è comunque una legge migliorativa che, peraltro, oltre ad averla
chiesta tempo fa, avevamo richiesto nuovamente a seguito di quanto
espresso dalla Corte costituzionale discutendo un nostro ordine del
giorno al bilancio del 2022, di cui si era preso carico l'assessore
Barmasse e ringraziamo che abbia portato a termine quanto aveva
promesso proprio in discussione di quell'ordine del giorno.
Presidente -
Consigliere Cretier ne ha facoltà.
Cretier (FP-PD) -
Una breve dichiarazione di voto sul
disegno di legge n. 88, una norma attesa, necessaria e urgente ma
sperimentale, con la clausola valutativa adeguata, e con un congruo
anticipo per meglio programmare, cosa che a mio giudizio non sempre
si è pensato a tutti i livelli. Un altro tassello importante in
fase emergenziale.
Riteniamo come gruppo di dare un pieno sostegno al disegno di
legge n. 88, senza "ma" e senza dubbi ulteriori, diversamente e
lecitamente da altri. È un ennesimo passo per intervenire in un
settore alla copertura dei posti e alla fornitura di servizi
adeguati alla prevenzione e la cura dei cittadini e delle loro
famiglie in un momento emotivo particolare della vita, direi non
solo centralmente, ma pensando anche al territorio, alle vallate
alpine e ai loro ambulatori.
Come ha detto il collega relatore Padovani nella sua relazione,
il sistema di reclutamento non ha risposto adeguatamente, per tanti
motivi che non sto qui a elencare ma che tutti conosciamo. Questo è
un primo passo a cui tentiamo tutti assieme come Consiglio di dare
delle risposte immediate come abbiamo fatto ieri.
Presidente -
Consigliere Restano per dichiarazione di
voto.
Restano (GM) -
J'ai déjà annoncé dans mon intervention
notre appréciation vers le projet de loi qu'on discute maintenant.
J'annonce notre soutien au projet de loi et je voudrais souligner
seulement qu'il y a une compétition entre les entreprises privées
de la santé et l'agence publique. On n'a pas seulement les
professionnels italiens qui vont en France ou en Suisse, mais il y
aussi les entreprises privées qui ont beaucoup d'argent à offrir à
notre personnel.
Presidente -
Vi sono altre dichiarazioni di voto?
Possiamo iniziare l'analisi dell'articolato e la votazione.
Articolo n. 1. Se non vi sono richieste di intervento su questo
articolo, lo mettiamo. La votazione è aperta.
Esito della votazione:
Presenti, votanti e favorevoli: 35
L'articolo n. 1 è approvato all'unanimità.
All'articolo n. 2 vi è l'emendamento di PCP, lo diamo come
illustrato e lo mettiamo in votazione. La votazione è aperta.
Esito della votazione:
Presenti: 35
Votanti: 4
Favorevoli: 2
Contrari: 2
Astenuti: 31 (Aggravi, Baccega, Barmasse, Bertin, Bertschy,
Brunod, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rosaire, Sammaritani, Sapinet,
Testolin)
L'emendamento non è approvato.
Passiamo ora al voto dell'articolo n. 2. La votazione è
aperta.
Esito della votazione:
Presenti, votanti e favorevoli: 35
L'articolo n. 2 è approvato all'unanimità.
Posso dare lo stesso risultato per gli articoli n. 3, n. 4, n.
5, n. 6, n. 7, n. 8, n. 9, n. 10, n. 11? Stesso risultato
Mettiamo ora in votazione la legge nel suo insieme. La votazione
è aperta.
Esito della votazione:
Presenti, votanti e favorevoli: 35
Il disegno di legge è approvato all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK