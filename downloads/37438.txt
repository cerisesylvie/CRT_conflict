Consiglio Regionale della Valle d'Aosta - Oggetto del Consiglio n. 1219 del 7 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1219 del 7 maggio 2015 - Resoconto
OGGETTO N. 1219/XIV - Disegno di legge: "Modificazione alla
legge regionale 19 dicembre 2014, n. 13 (Legge finanziaria per gli
anni 2015/2017)".
Presidente -
Punto 37 all'ordine del giorno. La parola al
relatore Farcoz.
Farcoz (UV) -
Merci Président.
Il disegno di legge inserisce nell'ordinamento regionale la
disciplina prevista dall'articolo 5 comma 9 del decreto legge n. 95
del 2012, convertito con successive modificazioni dalla legge n.
135 del 2012. Il presente disegno di legge intende estendere il
divieto di conferimento di cariche a soggetti collocati in
quiescenza, negli enti e nelle società a partecipazione
pubblica.
Il testo si compone di tre articoli. L'articolo 1 modifica
l'articolo 9, quello relativo alle società partecipate della legge
n. 13 del 2014 (la finanziaria), introducendo il comma 5 bis, il
quale dispone che il predetto divieto di conferimento si applichi
anche alle cariche in organi di governo in enti o società
partecipati direttamente o indirettamente dalla Regione. L'articolo
2 chiarisce che la nuova disciplina si applica esclusivamente alle
cariche conferite successivamente alla data di entrata in vigore
del presente disegno di legge. Infine l'articolo 3 prevede la
dichiarazione di urgenza.
La
ratio
del ricambio generazionale è presente in
molteplici provvedimenti di questo periodo, in particolare nelle
pubbliche amministrazioni, e sta assumendo una valenza sempre
maggiore nei diversi provvedimenti che le istituzioni stanno
approvando. Questo disegno di legge va in tale direzione, proprio
per consentire alle generazioni più giovani di potersi esprimere
anche attraverso ruoli di responsabilità, che implicano decisioni
strategiche per la nostra società. Merci.
Presidente -
Siamo in discussione generale. Chiede la
parola il collega Chatrian.
Chatrian (ALPE) -
Grazie Presidente.
Più volte abbiamo affrontato questo tema nella passata
legislatura. L'amministrazione pubblica parla tramite atti e noi,
con altri colleghi nella passata legislatura, diverse volte abbiamo
presentato degli emendamenti, nel momento in cui si discuteva la
finanziaria regionale. Proprio su questo tema abbiamo manifestato
numerose volte la volontà di modificare l'impianto legislativo
regionale, collega Farcoz, per anticipare po' lo stato centrale e
il decreto legge n. 95 del 2012, provando per una volta ad
anticipare le decisioni che lo Stato prende e che, di conseguenza,
ci obbliga a ottemperare, in modo da essere anticipatori per quanto
riguarda il vero ricambio generazionale. Più volte abbiamo
presentato degli emendamenti che andavano a creare un vero ricambio
generazionale, in prima battuta per le società controllate e in
seconda per le partecipate direttamente e indirettamente. Se
crediamo realmente nel ricambio generazionale, dobbiamo codificarlo
e quindi creare le condizioni per chi non è in pensione, con tutto
rispetto per i pensionati. Se vogliamo far crescere, non dico le
nuove generazioni, ma quantomeno chi ha già una certa esperienza,
se vogliamo dare per la prima volta delle possibilità a giovani
preparati, che hanno i requisiti, che hanno le capacità e che
magari hanno anche tanta voglia di mettersi in discussione al
servizio della cosa pubblica, dal nostro punto di vista si doveva
codificare subito questa modifica.
Noi gradiremmo sentire le parole del Presidente, perché avremmo
ancora qualche dubbio. Anzitutto vorrei ringraziare il presidente
La Torre che ci ha permesso di approfondire in commissione: avevamo
chiesto una settimana in più e così abbiamo fatto. Abbiamo ancora
degli individui che sono stati incaricati e gestiscono le società
partecipate più importanti, quindi vorremmo sentire dal Presidente
e dal Governo regionale quali sono gli indirizzi a seguito di
questa approvazione e, innanzitutto, se nei prossimi giorni
intendete incaricare ancora delle persone in pensione, sia per le
controllate, sia per le partecipate direttamente e
indirettamente.
La seconda questione è che ci sono in scadenza tre persone in
pensione che gestiscono società partecipate: una scaduta il 30
aprile e altre sono in scadenza, mi sembra, al 31 dicembre 2015.
Dall'Ufficio legale ci è stato detto che dal decreto legge n. 95,
quello dello Stato, il Governo e le strutture dirigenziali non
hanno più recepito le disponibilità dei pensionati per quanto
riguarda le controllate: così ci è stato detto in Commissione.
Peccato però, collega Farcoz, che per quanto riguarda le società
più importanti, le partecipate direttamente e indirettamente, il
Governo ha continuato a nominare persone in pensione. Ripeto che
nulla ho da ridire sulle persone in pensione...
(Voci fuori microfono)
Non avete fatto nuove nomine, ma rinnovato... CUP e NUV mi
sembra che siano ancora...
(Voci fuori microfono)
Presidente Rollandin, posso fare qualche considerazione? Stiamo
parlando del 2012, quando lo Stato diede delle indicazioni soltanto
per le controllate: avremmo gradito - questa è la posizione del
nostro gruppo - che si tenesse conto anche dei gioielli di famiglia
più importanti e più pesanti, e ho fatto l'esempio di CUP e NUV.
Quindi, anche se in ritardo, accogliamo favorevolmente il fatto di
allargare la piattaforma alle partecipate direttamente e
indirettamente. Peccato che arriviamo tardi rispetto allo Stato
centrale, mentre avremmo potuto su questo tema essere magari i
primi a modificare questo impianto, proprio perché noi crediamo
realmente nel ricambio generazionale.
Ascolteremo attentamente, se ho fatto degli errori oppure ho
sbagliato, ma mi sembra che il signor Milanesio e il signor Giunti
siano stati nominati dopo il decreto legge dello Stato del
2012.
Presidente -
Ha chiesto la parola il collega
Gerandin.
Gerandin (UVP) -
Merci Président.
In parte il collega Chatrian ha anticipato il nostro intervento.
Noi annunciamo il voto favorevole al disegno di legge, però
vorremmo da parte del Presidente delle rassicurazioni, tenuto conto
che ci sono i tempi tecnici, dopo l'approvazione e la
pubblicazione, per l'entrata in vigore della legge. Noi vorremmo
semplicemente che lei Presidente ci rassicurasse sul fatto che, da
quando si è lavorato a questo disegno di legge e soprattutto nel
lasso di tempo che intercorrerà tra l'approvazione in aula, la
pubblicazione e l'efficacia del disegno di legge, non si proceda
più alla nomina di pensionati sia nelle società partecipate che
nelle controllate. Questa è la rassicurazione verbale che sarà alla
base del nostro voto. Se avremo la assicurazione formale che nulla
è stato fatto da quando si è iniziato a discutere e nulla avverrà
nel lasso di tempo in cui ci sarà la pubblicazione e l'entrata in
vigore della legge, il nostro sarà un voto favorevole. Grazie.
Presidente -
Grazie. La parola al collega Donzel.
Donzel (PD-SIN.VDA) -
Grazie Presidente.
Noi esprimiamo il nostro assenso a questo disegno di legge,
perché convintamente in questi anni abbiamo cercato di ragionare
attorno al fatto che non era un provvedimento punitivo. Qui non si
vuole in alcun modo mettere in discussione che le persone in
quiescenza non abbiano più un ruolo da svolgere all'interno della
società o non possano essere attivamente impegnati in tantissime
funzioni. Si tratta semplicemente di stabilire un principio per
cui, in un momento di grave difficoltà - parlo soprattutto di
giovani laureati che hanno anche già delle grosse esperienze alle
spalle - usiamo queste energie nuove e queste forze vive, che ci
sono all'interno della collettività, per guidare le società
partecipate pubbliche. Questo non significa che esiste uno
sterminato mondo in cui chi è in quiescenza possa continuare a
collaborare e non si intende dire che, coloro che in quiescenza
hanno lavorato in questi anni, abbiano svolto male il loro compito;
tutt'altro. Si tratta di creare nelle amministrazioni pubbliche le
condizioni e gli spazi per promuovere una parte di società che
rischia in questi anni di essere tenuta in
stand by
.
Come bene ricordava il collega Chatrian, già da anni ci si era
mossi in questa direzione, anche in Commissione, per ottenere un
provvedimento di questo tipo. Dobbiamo dire che, se qualche volta
noi Regione autonoma siamo stati più bravi dello Stato e abbiamo
anticipato delle misure, questa volta arriviamo proprio a
rimorchio, però consideriamo molto positivo che si faccia nostro e
si recepisca nel nostro ordinamento regionale questo provvedimento
nazionale. Per me è sempre molto diverso applicare semplicemente un
provvedimento...
(Voce fuori microfono)
...sì, arrivo anche a quel principio lì. Il Presidente voleva
arrivare già alle conclusioni!
Una cosa è recepire semplicemente un provvedimento nazionale,
mentre in questo caso - secondo me, noi arriviamo con il nostro
provvedimento in ritardo - noi lo ampliamo e lo estendiamo anche a
quelle società in cui la Regione compartecipa. Questo è un
principio che giustamente va sottolineato in quest'aula e che dà
anche un po' il senso di essere Regione autonoma e dell'avere anche
noi uno spazio legislativo che rivendichiamo: il senso di essere
qui in questo Consiglio regionale a fare delle leggi. E in questo
caso - diciamolo! - facciamo una buona legge. Poi il compito delle
giunte e dei governi è di applicare nello spirito le norme, perché
ovviamente se non ci si crede diventa tutto più difficile. Io penso
che questa sia una norma che potrà dare dei frutti positivi alla
nostra collettività, perché ci sono davvero tante aspettative in
una comunità che ha visto crescere culturalmente e
professionalmente i suoi giovani, quindi una risposta anche in
questa direzione arriverà. Ci vorrà un po' di tempo perché, come si
diceva, bisogna aspettare le scadenze, però arriverà il momento
anche per i nostri giovani.
Presidente -
La parola al collega Cognetta.
Cognetta (M5S) -
Grazie Presidente.
A volte bastano tre articoli per cambiare una situazione che
sembrava immutabile. Anche noi voteremo favorevolmente a questa
legge che, come dice giustamente il Presidente, amplia delle
disposizioni già presenti a livello nazionale. È una legge che
modifica un mondo, rispetto a ciò che è accaduto in questi anni in
Valle d'Aosta, quindi a noi fa molto piacere. Non è punitiva, nel
senso che riguarderà chi si avvicenderà man mano in scadenza e
soprattutto permetterà magari a persone che attualmente sono -
diciamo così - meno fortunate, di poter accedere a determinati
posti e poter fare un lavoro corretto per la comunità. Quindi, il
nostro è un voto favorevole, rispetto a questa legge che è di soli
tre articoli, ma che in effetti cambia un mondo. Grazie.
Presidente -
Chiudiamo la discussione generale. Per la
replica la parola al Presidente della Regione.
Rollandin (UV) -
Grazie Presidente,
Ringrazio il relatore e i colleghi che hanno preso la parola, i
quali hanno già in qualche modo spiegato qual è la
ratio
di
questo provvedimento. Vorrei solo ricordare che questo
provvedimento, a livello nazionale, è entrato in vigore il 19
agosto 2014, quindi le società cui si faceva riferimento sono
antecedenti. Da quando è prevista questa procedura, noi non abbiamo
più incaricato persone in quiescenza. Avevamo però il problema che,
in base alla legge 11, di fatto potevano presentare domanda anche
persone in quiescenza e diventava difficile, una volta ammesse, non
prenderle in considerazione: gli uffici controllavano se i
requisiti c'erano per essere inseriti nella lista di coloro che si
presentavano per i vari incarichi. A questo punto ci è sembrato
corretto estenderlo, come già di fatto attuato in questi mesi, e
codificarlo, in modo che costoro non presentino più domanda, perché
altrimenti abbiamo il problema di spiegare perché anche nelle
partecipate non applichiamo questo sistema.
Tranquillizzo i colleghi, per le nomine in scadenza: anche se
non è pubblicata la norma, questo principio viene già applicato.
Abbiamo già tenuto in considerazione questo che ci sembrava un
principio di buon senso, però avevamo evidenziato i disguidi legati
finora all'applicazione; naturalmente da quando entrerà in vigore
la nuova legge non ci sarà più questo problema e sarà sancito il
principio che per tutti vale la stessa regola.
Non aggiungo altro. Condivido le osservazioni sull'inserimento
dei giovani: il mix tra esperienza e giovani è sempre positivo.
Vale la norma generale che le persone in quiescenza possono
naturalmente decidere di lavorare gratuitamente per dare una mano
in determinate società: come lo fanno per il volontariato, possono
farlo in certe società. Lo voglio sottolineare, perché non è un
aspetto così impossibile: ci sono alcune persone con esperienze
nelle amministrazioni, che sono un supporto importante in certe
realtà e possono benissimo essere inseriti a titolo gratuito, senza
nessuna remunerazione. Questo lo spiego, perché è fuori
dall'osservazione che voi avete fatto e che noi abbiamo cercato di
recepire, giustamente con questo allargamento anche alle
partecipate. Grazie.
Presidente -
Grazie, possiamo passare all'esame
dell'articolato. Sull'articolo non c'è nessuna richiesta di
intervento. Apriamo la votazione sull'articolo 1.
La votazione è chiusa.
Esito della votazione:
Presenti, votanti e favorevoli: 32
Il Consiglio approva all'unanimità.
Stesso risultato per l'articolo 2. Stesso risultato per
l'articolo 3.
Mettiamo adesso in votazione il testo di legge nel suo
complesso. Siete pregati di votare. La votazione è chiusa.
Esito della votazione:
Presenti, votanti e favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK