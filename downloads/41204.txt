Consiglio Regionale della Valle d'Aosta - Oggetto del Consiglio n. 374 del 5 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 374 del 5 febbraio 2019 - Resoconto
OGGETTO N. 374/XV - Interpellanza: "Azioni da porre in essere
nell'ambito delle politiche giovanili per il prossimo biennio
2019/2020".
Rini (Presidente)
- Passiamo al punto n. 23 all'ordine
del giorno. Per l'illustrazione, la parola alla collega Russo.
Russo (M5S) -
In questa interpellanza parliamo di
giovani, di futuro e di quali prospettive intendiamo disegnare per
i nostri ragazzi nell'età tra i 14 e i 29 anni, in particolare, si
chiedono informazioni circa il piano giovani 2016/2018, che si è
posto la principale finalità di incrementare le opportunità di
autorealizzazione dei giovani e di scambio tra loro all'interno
della nostra regione, che ha certamente peculiarità dal punto di
vista geografico e storico. Questo piano regionale 2016/2018 che è
stato approvato dal Consiglio regionale prevede 10 importanti
obiettivi da perseguire, in armonia con i programmi europei e
statali e ha individuato tre aree di intervento: comunicazione,
intelligenza creativa, formazione e lavoro. È stata creata una
dettagliata pianificazione per ogni area di competenza in cui sono
descritti analisi del contesto, ente capofila, enti attuatori,
obiettivi, azioni e indicatori di risultato. I giovani devono
essere in primo piano, le politiche giovanili e sociali in
particolare hanno il dovere di intervenire partendo da una lettura
onesta e reale dei bisogni dei nostri ragazzi, bisogni che mutano
molto rapidamente, che hanno tantissime sfaccettature differenti
dal passato. Le politiche giovanili devono come prima finalità far
liberare nuove idee nella carenza attuale di prospettiva e
intervenire sulla leva del benessere di ogni giovane, e non solo e
per forza in risposta a situazioni di disagio.
Nell'identificazione delle future politiche giovanili vorremmo
soffermarci su tre valutazioni in particolare che riguardano
l'attuale contesto in cui i giovani di oggi vivono. L'attuale
contesto generazionale è caratterizzato da iperconnessione,
disorientamento e inattività. L'utilizzo del
web
e delle
applicazioni digitali è sempre più presente nella vita di tutti, in
particolare i più giovani sono costantemente connessi a
smartphone
e
tablet
, e ne abbiamo esperienza diretta
tutti, tanto che quella che una volta era definita realtà virtuale
ed era distinguibile dal mondo reale è diventata ora un aspetto
inscindibile del quotidiano. L'iperutilizzo di
device
e il
confronto con un numero elevato di stimoli, ma anche di occasioni
di giudizio, insieme a una frizione fatta per lo più da soli, ha
comportato anche l'emergenza di fenomeni delicati come l'ulteriore
disorientamento di fasce d'età di per sé già sensibili, come la
preadolescenza e l'adolescenza e con implicazioni allarmanti come
il bullismo e il cyberbullismo di cui abbiamo parlato in altre
sedute. Inoltre nel corso degli ultimi anni vi sono state
importantissime trasformazioni familiari, sociali ed economiche che
hanno prospettato scenari nuovi e inediti. Per le giovani
generazioni queste trasformazioni hanno molto spesso generato
imprevedibili cambiamenti nella loro sfera personale e anche di
questo i
media
ce ne danno conferma ogni giorno. Il disagio
è aumentato in modo trasversale specialmente nelle famiglie e, di
conseguenza, nei giovani e comprende manifestazioni come
l'abbandono scolastico, il bullismo, la violenza, l'abuso di
sostanze, i disturbi del comportamento alimentare e
l'autolesionismo, ma anche aspetti più interiori: demotivazione,
disaffezione, smarrimento e passività.
C'è poi un terzo aspetto su cui vorrei porre l'attenzione di
quest'Assemblea: il problema lavoro e giovani, che è differente da
quello di 3 anni fa. Il tasso di disoccupazione per i giovani da 15
e 24 anni qui in Valle d'Aosta è del 18%, mentre nella fascia 25-35
anni è dell'8,6%. Il tasso di occupazione in Valle d'Aosta è
superiore a quello italiano, ma si tratta comunque di percentuali
che incidono su una generazione che ha bisogno di lavorare per
costruirsi il futuro. La maggior parte dei giovani della fascia
15-34 è concentrata nel settore turistico. Purtroppo l'incidenza
delle nuove professionalità legate alle nuove tecnologie è
marginale. La nostra Regione deve creare lavoro ma deve investire
sui giovani, che sono il cuore della nostra società, magari
attraverso un piano delle politiche del lavoro - e qui mi riferisco
al collega Bertschy -, ispirandosi a modelli di agenzia del lavoro
attuati da Regioni sicuramente più virtuose di noi. Dobbiamo
prenderci carico, secondo me, di due aspetti: l'assistenza ai
giovani nella creazione delle loro aziende: questo non vuol dire
però di sostenere economicamente i giovani, ma di accompagnarli
nella formazione per la creazione delle aziende, e il problema dei
neolaureati, che fino a qualche anno fa andavano a lavorare in
Piemonte e in Lombardia e poi tornavano e che ora vanno all'estero
e lì rimangono.
Fatte queste premesse, interpelliamo l'Assessore competente per
sapere se sono state effettuate modifiche del piano giovani
adattandolo ai nuovi bisogni o criticità emerse nel corso dei tre
anni, è chiaro che un piano giovani, a nostro parere, non può
essere un piano fermo che non si modifica; "
se esiste un
documento complessivo di valutazione del piano effettuato dal
gruppo di coordinamento del piano stesso; se si intende introdurre
una valutazione della ricaduta delle azioni previste nel programma
sui giovani
", perché è chiaro che un piano come questo, molto
dettagliato, deve avere per forza una valutazione di ricaduta delle
azioni, altrimenti perde il suo valore, e "
quali azioni si
intendono mettere in campo nell'ambito delle politiche giovanili
per il prossimo biennio 2019/2021
".
Alle ore 18:45 assume la presidenza il Vicepresidente
Distort.
Distort (Presidente)
- La parola all'Assessore
Certan.
Certan (ALPE)
- La problematica che lei ha sollevato
credo sia assolutamente molto importante e anche di attualità visto
che il piano giovani 2016/2018 è scaduto e siamo in prossimità
dell'inizio del lavoro per il prossimo piano.
Rispondo velocemente ai quesiti. Per quanto riguarda la prima
domanda: "
se, nel corso dei due anni, sono state effettuate
modifiche del piano adattandolo ai nuovi bisogni o criticità
emersi
", il piano regionale 2016/2018 è stato elaborato dal
gruppo regionale di coordinamento delle politiche giovanili e
approvato con deliberazione consiliare. Il gruppo ha programmato
gli interventi coerentemente con i bisogni e le esigenze dei
giovani valdostani, tenendo conto delle specificità del contesto
territoriale, come ricordava lei, inserendo tre aree specifiche:
quella della comunicazione, quella della valorizzazione delle
intelligenze creative e quella della formazione e lavoro. La
struttura competente delle politiche giovanili, attraverso quanto
stabilito nel piano regionale giovani 2016/2018, ha cercato di
porre l'attenzione sulla crescita e sul sostegno dei giovani
valdostani nella fascia di età 14-29 con iniziative in queste tre
aree soprarichiamate. Per l'area comunicazione, sono stati previsti
interventi affinché i giovani potessero esaltare le rispettive doti
comunicative attraverso bandi e concorsi di idee. Sintetizzo, poi
se volesse avere anche nei dettagli i vari progetti, li farò avere
in modo più dettagliato. Per l'area valorizzazione delle
intelligenze creative, si è cercato, con il supporto
dell'associazionismo giovanile, degli enti e degli altri soggetti
interessati, di coinvolgere i ragazzi con progetti di iniziative
che promuovessero il talento e le capacità individuali. Per l'area
formazione e lavoro, si è voluto sostenere i giovani valdostani
nell'orientamento
post
scolastico attraverso progetti mirati
come il servizio civile regionale, il programma Garanzia giovani e
i percorsi educativi formali ed extrascolastici. Se nel piano non
ci sono state grosse modifiche durante questi tre anni, non si
possono comunque sottovalutare tutte le varianti a cui lei faceva
riferimento e che sicuramente verranno tenute in considerazione
soprattutto per la stesura del prossimo piano. Bisogna però anche
dire che, a fianco di quanto previsto dal piano regionale, la
Presidenza del Consiglio dei ministri attribuisce annualmente alla
Regione Valle d'Aosta una quota vincolata del Fondo nazionale per
le politiche giovanili per sostenere particolari esigenze
dell'universo giovanile, fondi contestualizzati con la realtà
locale e con l'obbligo di rendicontare semestralmente lo stato di
avanzamento dei singoli progetti. Nel corso del triennio 2016/2018
la Regione autonoma Valle d'Aosta ha realizzato alcuni importanti
interventi sui temi specifici individuati dal Dipartimento della
gioventù del servizio civile nazionale, sul quale viene vincolato
il relativo finanziamento annuale.
Per quanto riguarda il secondo quesito: "
se esiste un
documento complessivo di valutazione del piano effettuato dal
gruppo di coordinamento
", la legge regionale n. 12 del 2013:
"Promozione e coordinamento delle politiche a favore dei giovani"
prevede che i componenti del gruppo regionale di coordinamento
delle politiche giovanili presentino, entro il 1° marzo successivo
alla scadenza del triennio di validità del piano, che scadeva il 31
dicembre 2018, una relazione dettagliata alla Giunta regionale e
alla commissione consiliare competente, quale documento di
monitoraggio e di valutazione delle azioni realizzate durante la
vigenza del piano, in termini di progetti, eventi e altre attività
dedicate al sostegno del mondo giovanile nella fascia di età 14-29.
Il gruppo predisporrà, con il supporto del referente delle
politiche giovanili regionali (e su questo ho già chiesto di poter
avere il documento, se non il 1° marzo, in una data vicina e non
troppo distante dalla scadenza) al fine di attestare e valutare il
percorso realizzato in questi tre anni, occasione importante anche
per un confronto sulle ricadute delle azioni realizzate rispetto
alle esigenze e ai bisogni manifestati dal mondo giovanile
valdostano. Quando riceverò questo documento, credo che sarà
importante eventualmente condividerlo con la commissione, visto che
è anche dal rendiconto del piano precedente che si può pensare alla
stesura di un nuovo piano.
Terzo quesito: "
se si intende introdurre una valutazione
della ricaduta delle azioni previste nel programma sui
giovani
", si sottolinea come in generale sia importante la
valutazione delle azioni inserite nel piano regionale dei giovani.
Infatti, se la valutazione a posteriori consente di certificare la
validità delle scelte realizzate nel triennio di riferimento,
quella
in itinere
avrebbe il pregio di focalizzare
maggiormente l'attenzione sulla percezione delle singole azioni da
parte del mondo giovanile e poi, come ricordava lei, forse di
essere anche molto più aderente alle varie problematiche che
emergono. Credo che in un triennio in questo campo ci siano spesso
delle novità, è un po' come la valutazione in campo scolastico: un
conto è fare una valutazione sommativa, un conto è fare una
valutazione formativa in corso d'anno. Si procederà quindi a dare
mandato ai componenti che redigeranno il nuovo piano regionale
giovani 2019/2021 affinché vi sia maggiore attenzione al
monitoraggio delle azioni previste nel piano giovani anche durante
le diverse annualità.
Per quanto riguarda il quarto quesito: "
quali azioni si
intendono mettere in campo nell'ambito delle politiche giovanili
nel prossimo biennio 2019/2021
", il nuovo piano regionale
prevederà, anche grazie al dialogo diretto con i giovani e con gli
altri principali soggetti coinvolti e interessati, organizzando
incontri sul territorio, l'attivazione di progetti e iniziative che
diano risposte alle esigenze, agli interessi e ai bisogni dei
ragazzi valdostani in stretta connessione con i mutamenti della
società. È bene sottolineare che per la prima volta abbiamo le
politiche giovanili come parte integrante dell' Assessorato
regionale dell'istruzione, scelta che mira a creare quella
struttura dedicata alle politiche giovanili, come già in qualche
modo avviene a livello nazionale ma anche in altre realtà
territoriali, che costituisca un punto di riferimento per i giovani
nella fascia di età tra i 14-29 anni, per seguirli, educarli e
sostenerli nel loro percorso di crescita in quanto costituiscono,
come ha ricordato lei, il futuro e il motore di crescita della
società. Credo che, più che politiche per i giovani, siano da
costruire delle politiche con i giovani.
Premesso che ad oggi non è possibile scendere nel dettaglio dei
nuovi progetti 2019/2021 in quanto si dovrà attendere
l'approvazione del nuovo piano, mi impegno a informare i colleghi
Consiglieri sullo stato di programmazione, attuazione e
realizzazione nel corso dei prossimi mesi, portandolo naturalmente
alla discussione della commissione consiliare, anche in bozza, o
comunque con un lavoro
in itinere
. Sicuramente l'intenzione
è quella di porre al centro azioni che mirino a seguire e sostenere
il processo di crescita dei giovani ragazzi attraverso progetti che
uniscano momenti di socialità e di svago a quelli educativi di
istruzione finalizzati a prepararli per il loro inserimento nel
mondo del lavoro e questo sarà fatto in collaborazione con
l'Assessorato del collega Bertschy. A tal proposito sul tema anche
dell'alternanza scuola-lavoro si sta ragionando su diverse ipotesi,
bisognerà condividerle anche con le scuole.
Un altro percorso di sostegno per i giovani studenti valdostani
potrà essere quello di istituire particolari borse di studio,
contributi su temi specifici, per permettere loro di accrescere le
loro conoscenze, competenze ed esperienze, sull'educazione sarà
importante anche lavorare con i giovani su come affrontare il tema
del bullismo e del cyberbullismo, della violenza di genere mediante
progetti ed eventi organizzati con la collaborazione di enti e
soggetti di istituzione interessati.
Per quanto riguarda l'ambito dello svago e della socialità,
sicuramente verranno presi in considerazione progetti e attività
che avvicinino i giovani allo sport, alle tradizioni locali, alla
creatività, alla musica, al fine di impegnarli... non mi piace
molto il termine "impegnare" perché credo non sia solo una
questione di impegnarsi, ma sia una questione di formarsi in questi
momenti che esulano dall'istruzione, dall'educazione e che sono
fondamentali per la loro crescita. A tal proposito, credo che tutti
gli Assessorati dovranno essere necessariamente coinvolti ad
apportare i propri contributi. È allo studio dell'Assessorato anche
l'idea di creare attività da svolgersi in più giornate dedicate ai
giovani su vari temi coinvolgendo scuole e università, enti e altri
soggetti. Questi temi potranno essere inseriti nel nuovo piano
regionale, su cui questo Assessorato vuole investire tempo e
risorse per dare risposte concrete ma anche per lavorare con il
mondo giovanile.
Presidente
- Riconosciamo anche lo stato di sofferenza e
di salute come elemento per sforare. Per la replica, la parola alla
proponente Russo.
Russo (M5S)
- Grazie Assessore per la risposta
sicuramente molto articolata. Volevo solo mettere il punto su due
aspetti: il primo è che, quando si parla di giovani e di obiettivi
per i giovani, secondo me, tutti noi siamo in confusione. In
realtà, il vero obiettivo che dobbiamo avere noi con i giovani è
avere due obiettivi o tre e monitorarli costantemente, ma
monitorarli nei tre anni è addirittura troppo: noi dobbiamo fare
una valutazione degli obiettivi per il prossimo anno e, dopo un
anno-un anno e mezzo, fare la valutazione. Secondo me, questo è
l'unico modo per stare dietro al continuo cambiamento che i giovani
ci chiedono e che noi dobbiamo per forza rispettare.
L'altro aspetto che lei ha messo a fuoco e che, secondo me, è
nelle priorità... sicuramente nel futuro dei giovani vedo come
priorità il lavoro e lo sport, ci aggiungerei anche la strada,
perché, in realtà, i ragazzi attualmente stanno iniziando a
ritrovarsi, come si faceva un po' di tempo fa, in strada. Le
dinamiche che ci sono all'interno della strada quindi sono
totalmente diverse perché non c'è un contesto, non ci sono regole e
perché anche gli adulti, quando si inseriscono in questo contesto,
devono avere un'altra modalità di relazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK