Consiglio Regionale della Valle d'Aosta - Oggetto del Consiglio n. 3305 del 15 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3305 del 15 marzo 2018 - Resoconto
OGGETTO N. 3305/XIV - Disegno di legge: "Disposizioni per
l'adempimento degli obblighi della Regione autonoma Valle
d'Aosta/Vallée d'Aoste derivanti dall'appartenenza dell'Italia
all'Unione europea. Modificazioni alla legge regionale 26 maggio
2009, n. 12 (Legge europea 2009), in conformità alla direttiva n.
2014/52/UE del Parlamento europeo e del Consiglio, del 16 aprile
2014, che modifica la direttiva n. 2011/92/UE concernente la
valutazione dell'impatto ambientale di determinati progetti
pubblici e privati. Legge europea regionale 2018".
Farcoz (Presidente) -
Punto n. 19 all'ordine del
giorno.
La parole au collègue Bianchi pour l'illustration.
Bianchi (UV) -
Il disegno di legge in oggetto reca
disposizioni modificative di norme regionali in attuazione di
vincoli derivanti dall'ordinamento europeo, con particolare
riferimento alla direttiva 2014/52/UE, del Parlamento europeo e del
Consiglio, del 16 aprile 2014, in materia di valutazione
dell'impatto ambientale di progetti pubblici e privati. In
particolare l'intervento normativo in esame modifica la legge
regionale 26 maggio 2009, n. 12 (Legge europea 2009), che al Titolo
I reca "Disposizioni in materia di valutazione ambientale
strategica (VAS) e di valutazione di impatto ambientale (VIA) di
cui alle direttive 2001/42/CE e 2011/92/UE", recependo, soprattutto
in relazione alla necessità di adeguamento degli allegati tecnici
relativi alla VIA, le novità introdotte dalla predetta direttiva,
il cui termine finale di recepimento era fissato al 16 maggio
2017.
In ambito statale la direttiva in esame è stata recepita dal
decreto legislativo 16 giugno 2017, n. 104, che ha modificato
ampiamente il decreto legislativo del 3 aprile 2006, n. 152 "Norme
in materia ambientale" e che la Regione autonoma Valle d'Aosta ha
deciso di impugnare dinanzi alla Corte costituzionale limitatamente
agli articoli 5, 16, comma 2 e 22 e i commi dal 1 al 4 e il 23,
comma 4 e 24. In particolare i principali profili di illegittimità
costituzionale rilevati dalla Regione sono connessi alla
rideterminazione dei procedimenti di VIA di competenza regionale
mediante la disciplina
ex novo
del provvedimento
autorizzatorio unico regionale per i procedimenti di VIA di
competenza regionale, estendendone l'ambito di applicazione ben
oltre i principi e i criteri direttivi di cui all'articolo 14,
comma 1, lettera a), della legge 9 luglio 2015, n. 114 "Legge di
delegazione europea" riferito alla mera "semplificazione e
armonizzazione e razionalizzazione delle procedure di valutazione
di impatto ambientale anche in relazione al coordinamento e
all'integrazione con altre procedure volte al rilascio di pareri e
autorizzazioni a carattere ambientale", con riduzione dei poteri
legislativi della Regione, cui è attribuita dal decreto la mera
disciplina di aspetti organizzativi volti ad assicurare che le
procedure siano conformi alla disciplina statale, con particolare
riferimento alla regolamentazione dettagliata del provvedimento
autorizzatorio unico regionale di cui all'articolo 16 del decreto
legislativo 104/2017. La Regione ha contestato, inoltre, l'obbligo
di adeguamento cui è connesso, in caso di inerzia, l'esercizio di
un potere sostitutivo attribuito alla competenza regionale.
L'udienza relativa al predetto ricorso è fissata al 19 giugno
2018.
Tuttavia, posto che il recepimento delle direttive europee,
secondo l'articolo 117 della Costituzione, spetta sia allo Stato
che alle Regioni, in quanto, nelle materie di loro competenza,
queste "provvedono all'attuazione e all'esecuzione degli accordi
internazionali e degli atti dell'Unione europea, nel rispetto delle
norme di procedura stabilite da legge dello Stato, che disciplina
le modalità di esercizio del potere sostitutivo in caso di
inadempienza", la nostra Regione ha deciso di modificare la legge
regionale n. 12/2009 proprio in attuazione della predetta direttiva
europea, il cui termine di recepimento era tra l'altro decorso,
anche per evitare eventuali procedure di infrazione da parte
dell'Unione europea nei confronti dello Stato e il diritto di
rivalsa dello Stato nei confronti della Regione inadempiente.
Le modificazioni introdotte alla legge regionale n. 12/2009 non
riguardano aspetti regolati dai citati articoli del decreto
legislativo n. 104, oggetto dell'impugnativa dinanzi alla Corte
costituzionale, ma aspetti meramente tecnici o procedurali,
derivanti dall'attuazione della direttiva stessa o contenuti in
altri articoli, non impugnati, dal predetto decreto e correlati ad
esigenze di semplificazione del procedimento. Pertanto il presente
disegno di legge non inficia il ricorso
in itinere
.
Le modifiche introdotte dal presente disegno di legge più
significative sono:
- un rafforzamento della tutela dei siti della rete Natura 2000
(articolo 15). Ricadono infatti in ambito di VIA anche gli
interventi all'interno di tali siti individuati ai sensi
dell'articolo 3 della legge regionale n. 8/2007;
- viene normato l'istituto di richiesta di pareri preliminari
(articolo 15bis);
- si è ritenuto opportuno dedicare uno specifico articolo al
suddetto istituto (che di fatto già avviene di prassi con la
denominazione di "quesiti" rivolti dal proponente alla Struttura
competente) per allinearsi con una relativa disposizione introdotta
nella disciplina normativa nazionale. A tale proposito si
sottolinea che la richiesta del CPEL di specificare meglio i
possibili esiti del suddetto parere preliminare non è stata
accolta, in quanto si ritiene già esauriente e specificato
nell'articolo che il parere preliminare può anche determinare in
merito alla non necessità di attivare una procedura di verifica di
VIA, in quanto così recita: "La struttura competente, entro trenta
giorni dalla presentazione della richiesta di valutazione
preliminare, comunica al proponente l'esito delle proprie
determinazioni indicando se le modificazioni, le estensioni o gli
adeguamenti tecnici devono essere sottoposti alla procedura di VIA
o di verifica di assoggettabilità a VIA", quindi la modifica
richiesta dal CPEL riguarda una fattispecie di esito già insita
nell'articolato, pertanto non si è ritenuto di accogliere le
modifiche richieste;
- il parere di VIA viene espresso con provvedimento dirigenziale
(articolo 24) e non più con delibera di Giunta;
- le disposizioni relative al monitoraggio degli interventi sono
state uniformate a quanto disposto dalla direttiva (articolo
26);
- la parte sanzionatoria è stata riscritta recependo la norma
nazionale (articolo 27) con un sensibile aumento delle sanzioni che
risultano sensibilmente aumentate (in certi casi anche
quadruplicate);
- gli allegati sono stati solo marginalmente modificati
recependo alcune modifiche della norma nazionale. Si precisa che
non è stato recepito l'allegato 2bis della norma nazionale, in
quanto oggetto di ricorso (tale allegato introduce una nuova
procedura di competenza nazionale, la verifica di assoggettabilità
a VIA nazionale, di fatto adducendo alla competenza nazionale varie
tipologie progettuali quali infrastrutture a rete, metanodotti,
acquedotti, eccetera);
- l'unica innovazione è la maggiore precisazione della
definizione di allevamenti intensivi adeguata alla realtà
regionale, concordata con la competente Struttura dell'Assessorato
dell'agricoltura.
Come previsto dalla legge regionale n. 54/1998, è stato
richiesto il previsto parere del Consiglio permanente degli enti
locali. Tale parere (n. 4/2018) ha chiesto di riformulare il testo
proposto per la lettera b) all'articolo 25bis (Rapporto tra
provvedimento di VIA e autorizzazione), in modo da renderlo più
facilmente leggibile e applicabile. Tale richiesta è stata accolta,
previo confronto con la competente Struttura in sede di Commissione
consiliare.
Président -
Nous sommes en discussion générale. La parole
au collègue Roscio.
Roscio (ALPE) -
Per quanto riguarda il recepimento delle
norme e delle direttive europee, il gruppo di ALPE non ha
sostanziali osservazioni da fare, poiché il recepimento è
praticamente un atto dovuto. Occorre rilevare che la nostra Regione
aveva già una sua norma relativa alla valutazione di impatto
ambientale, ma il Governo italiano è andato un po' oltre. È questo
l'aspetto dubbio che avevamo sollevato in Commissione, perché con
il decreto legislativo n. 104 lo Stato italiano ha superato i
dettami della direttiva europea andando ad intervenire su
prerogative che invece erano proprie della Regione (è stato anche
ricordato dal collega Bianchi nella sua relazione). La Regione ha
pertanto ritenuto opportuno di difendersi, di difendere le proprie
prerogative, e il giudizio ha ancora da venire, ci vorranno alcuni
mesi per avere una sentenza.
Sebbene questo disegno di legge non intervenga sugli articoli
che sono stati impugnati di fronte alla Corte costituzionale, ma va
sostanzialmente a recepire alcuni dettami più tecnici che altro,
l'unico aspetto dubbio che avevamo sollevato in Commissione era
questo: dato che il giudizio deve ancora pervenire, non è che poi
ne sarà in qualche modo condizionato o se ne terrà conto nel
momento in cui ci sarà il pronunciamento? A fronte di questo c'è
stata la disponibilità di fare un approfondimento tecnico.
L'Ufficio legale è intervenuto e ci ha rassicurati dicendo che ciò
in alcun modo avrebbe pregiudicato qualunque esito dinanzi alla
Corte costituzionale, per cui tutto quanto era stato fatto e
portato avanti dalla Giunta non destava preoccupazione, non vi
erano problemi. Questa era l'unica perplessità sollevata in sede di
Commissione.
Per quanto riguarda invece il merito, da quello che possiamo
leggere, il fatto di recepire le norme e le direttive europee sulla
procedura di VIA chiarisce certi aspetti e, per altri, forse
addirittura ne migliora le procedure, per cui da quel lato non
abbiamo nulla da obiettare. Abbiamo però ritenuto opportuno
sollevare - ma l'aveva già fatto anche il collega Bianchi - alcune
perplessità, perché avevamo questo grande dubbio nei confronti di
questo disegno di legge.
Presidente -
Ricordo che siamo in discussione generale.
Se non ci sono altri interventi, chiudo la discussione generale.
Qualcuno vuole replicare? Allora passiamo all'esame
dell'articolato.
Articolo 1. Non ci sono interventi. Mettiamo in votazione
l'articolo 1. La votazione è aperta. La votazione è chiusa.
Presenti: 30
Votanti           
: 27
Favorevoli: 27
Astenuti: 3 (Cognetta, Gerandin, Padovani)
Il Consiglio approva.
Articoli 2, 3, 4, 5, 6, 7, 8, 9, 10, 11 e 12: stesso
risultato.
All'articolo 13 vi è l'emendamento 1 della III Commissione.
Metto in votazione l'articolo comprensivo dell'emendamento. La
votazione è aperta. La votazione è chiusa.
Presenti: 30
Votanti           
: 27
Favorevoli: 27
Astenuti: 3 (Cognetta, Gerandin, Padovani)
Il Consiglio approva.
Articoli 14, 15, 16 e allegato A, che sostituisce gli allegati
A, B, F, G e H: stesso risultato.
Prima di mettere in votazione il disegno di legge nel suo
complesso, chiedo se ci sono interventi. Collega Borrello,
prego.
Borrello (AC-SA-PNV) -
Per dichiarazione di voto,
Presidente.
Se da una parte la direttiva europea n. 52/2014 deve essere
recepita (sono le norme che lo dicono), dall'altra parte, al di là
dei posizionamenti maggioranza/opposizione e Governo, a difesa
della prerogativa dell'autonomia della Valle d'Aosta avevamo
chiesto delle delucidazioni all'Ufficio legale per quanto riguarda
eventuali implicazioni che poteva avere questa modifica del decreto
legislativo n. 104/2017, anche a seguito del ricorso prodotto
dall'Amministrazione regionale per l'invasione di competenze che
questo stesso decreto legislativo prevede rispetto alle competenze
della Valle d'Aosta.
Ringrazio sia l'Assessore Guichardaz che il Presidente della III
Commissione che hanno convocato l'Ufficio legale all'interno della
Commissione stessa. Lo dico senza spirito polemico, nella totale
consapevolezza di difendere le prerogative autonomistiche della
Valle d'Aosta riguardo alla tutela delle proprie competenze. Avendo
avuto rassicurazioni e garanzie in tal senso, voteremo a
favore.
Presidente -
Non ci sono altri interventi. Metto in
votazione l'intero disegno di legge n. 129. La votazione è aperta.
La votazione è chiusa.
Presenti: 31
Votanti           
: 27
Favorevoli: 27
Astenuti: 4 (Bertin, Cognetta, Gerandin, Padovani)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK