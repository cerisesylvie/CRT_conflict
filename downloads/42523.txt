Consiglio Regionale della Valle d'Aosta - Oggetto del Consiglio n. 82 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 82 del 18 novembre 2020 - Resoconto
OGGETTO N. 82/XVI - Interpellanza: "Azioni per sopperire alla
carenza di personale presso la microcomunità di Fénis".
Bertin (Presidente) -
Punto 22 all'ordine del giorno. La
parola alla consigliera Foudraz.
Foudraz (LEGA VDA) -
Questa interpellanza nasce da un
video che è stato pubblicato sul
social media Facebook
in
data 24 ottobre da parte del sindaco del Comune di Fénis, Mattia
Nicoletta, un video che ha fortemente colpito dal punto di vista
umano e dal punto di vista della carenza di personale impiegato
presso la struttura microcomunità di Fénis. In questo video si
sente il disperato appello del sindaco che di seguito riassumo
brevemente: "occorrono volontari, compaesani, personale sanitario
in pensione, persone dei comuni limitrofi che possano prestare la
loro opera in termini lavorativi presso la struttura, poiché oltre
il 50 percento del personale è risultato positivo al Covid-19. Così
come si presenta la situazione si può reggere per un massimo di due
o tre giorni per poi arrivare a un collasso completo della
struttura e vorrebbe altresì dire tagliare quei pochi servizi che
ci sono sul territorio. Questo lederebbe la dignità delle persone
che fino a oggi sono state aiutate. Le mansioni per le quali si
cercano volontari sono: addetti in cucina, lavapiatti, personale
che possa portare i vassoi con le pietanze all'interno del
refettorio, pulizia della struttura, consegna pasti al domicilio,
in maniera tale che il personale sanitario possa occuparsi dei
degenti". Viene inoltre comunicato sempre in questo appello che i
volontari sarebbero stati coperti da assicurazione, dotati dei DPI,
quindi dei dispositivi di protezione individuale, e formati da
personale qualificato e al primo ingresso in struttura sarebbe
stato loro eseguito il tampone, con poi una programmazione ripetuta
di ulteriori tamponi.
Con questa interpellanza si chiede all'Amministrazione regionale
se sia a conoscenza della carenza di personale e se intenda
supportare la richiesta del primo cittadino di Fénis e in quale
maniera, al fine di colmare il vuoto creatosi con la carenza di
personale.
Presidente -
Per il Governo risponde l'assessore
Barmasse, ne ha facoltà.
Barmasse (UV) -
La ringrazio consigliera Foudraz. Se
siamo al corrente di carenza di personale nelle micro, la risposta
è sì, questo è un problema che si è verificato non solo nella micro
oggetto dell'interpellanza ma un po' in tutte le micro. Il problema
del personale è noto e c'era già di base una carenza di personale,
poi l'infezione del personale ovviamente ha complicato ancora
ulteriormente questo tipo di problema.
Quello che stiamo facendo adesso è un capillare monitoraggio in
questo momento a livello regionale delle singole strutture, questo
per cercare di vedere dove ci sono le criticità, e dei relativi
contesti di assistenza appunto per delle criticità presenti.
Nell'ambito di tale monitoraggio è praticamente attenzionata la
situazione di vulnerabilità degli ospiti ricoverati nelle
microcomunità, che senza ombra di dubbio rappresentano la
popolazione maggiormente esposta a rischio di complicanze
conseguenti all'infezione del Covid-19, a causa dell'età avanzata
degli stessi e della particolare incidenza di fattori di
comorbidità. Inoltre, sempre nell'ambito del monitoraggio, è stato
constatato l'incremento dei casi di positività anche fra gli
operatori, come dicevamo, che ha determinato notevoli difficoltà da
parte degli enti gestori dei servizi a reperire le figure
professionali in sostituzione del personale assente, al fine di
garantire la prosecuzione delle attività assicurando nel contempo
alle persone che vi sono state ospitate e al personale ivi
impegnato adeguati livelli di protezione.
È diventato quindi obiettivo prioritario del Governo regionale
consentire agli enti gestori di assicurare il reperimento delle
qualifiche professionali in ambito socioassistenziale, anche
attraverso misure di carattere straordinario, affinché le
microcomunità possano proseguire la loro attività. Si è provveduto
quindi con deliberazione della Giunta regionale n. 1179 in data 16
novembre 2020 ad autorizzare le Unités des Communes Valdôtaines a
reclutare eccezionalmente - questo è stato fatto di concerto con i
presidenti delle Unités - il personale necessario in possesso delle
seguenti caratteristiche: soggetti che abbiano la qualifica di
assistente domiciliare e dei servizi tutelari ADEST, soggetti che
stiano frequentando un corso OSS, soggetti che abbiano conseguito
l'attestato di certificazione di assistente personale familiare,
soggetti che abbiano frequentato almeno l'80 percento di un corso
di formazione per assistente personale e familiare, soggetti con
qualifica di OSS o di ADEST in quiescenza, su base volontaria. Si
sono utilizzati anche i volontari e abbiamo provveduto anche alla
copertura assicurativa: questo era un altro dei problemi per il
terzo settore, per gli aiuti. Queste sono state le cose che abbiamo
cercato di fare.
La carenza di personale è nota, questo è un problema. Le
microcomunità vanno salvaguardate, perché sono ovviamente sede di
persone molto anziane, quindi soggetti fragili, ma sono anche un
filtro in qualche maniera, se gestite correttamente, per
l'ospedale, per evitare che tante persone anziane vadano a finire
in ospedale sovraccaricando il sistema sanitario.
Presidente -
La parola alla consigliera Foudraz.
Foudraz (LEGA VDA) -
Grazie assessore Barmasse per la
risposta. Le strutture presenti sul territorio regionale, e quindi
tutto il personale in servizio, rivestono un ruolo importantissimo
per tutti noi e non è nemmeno lontanamente pensabile che nel 2020
si arrivi a una situazione come quella verificatasi a fine ottobre.
Sono stati banditi a suo tempo concorsi con graduatorie ancora
valide al fine di poter attingere all'assunzione di personale in
sostituzione dei titolari e non solo, esistono sul territorio
valdostano società di reperimento di forza lavoro già formata
professionalmente per ricoprire le mansioni richieste.
La Giunta regionale, con deliberazione n. 635 del 17 luglio
2020, aveva approvato l'avviso pubblico per il finanziamento di
almeno tre iniziative formative, per un costo di 900 mila euro
suddiviso sul triennio 2020-2022, con l'obiettivo di andare a
formare trenta operatori sociosanitari per ciascun corso per un
totale di novanta operatori che avrebbero dovuto colmare la carenza
di tali figure professionali, riscontrata sul territorio della
regione nel corso dell'emergenza scatenatasi nei primi mesi del
2020. Tali corsi erano rivolti a persone giovani e adulte compresi
nella fascia di età dai 17 ai 67 anni non compiuti e avrebbero
dovuto prendere avvio tra la fine dell'estate e l'inizio
dell'autunno del corrente anno, almeno per due corsi per un totale
di persone interessate pari a sessanta ed il terzo corso con inizio
nel 2021. Questa misura era atta a fronteggiare sia la seconda fase
dell'emergenza epidemiologica da Covid-19 ampiamente annunciata, al
fine di garantire quindi una buona qualità dei servizi anche a
fronte di situazioni di forte pressione sui servizi sanitari, come
quelle che avevano colpito la regione nella prima fase di pandemia
e che si sono rigorosamente ripresentate con l'inizio dell'autunno,
ma non solo: tali percorsi formativi nascono anche con l'intento di
contrastare il fenomeno della disoccupazione, favorendo
l'inserimento lavorativo in un ambito che richiede sempre più forza
lavoro.
Allo stato attuale si ha conoscenza di un solo corso in fase di
partenza, con selezioni previste per il corrente mese e con l'avvio
per la formazione di trenta operatori socioassistenziali nel mese
di dicembre 2020. In una situazione di tale emergenza, sia in campo
sanitario sia nel reperimento di forza lavoro, pare quanto meno
tardivo l'avvio in questione e poi riferito solo a un primo corso
per la formazione di trenta operatori.
L'Amministrazione regionale non può lasciare soli i sindaci ad
affrontare problematiche di questo genere e la soluzione a un
problema come questo non può essere quella di mettere nelle
strutture persone senza esperienza e non pagate, anche se è
lodevole dal punto di vista umano che numerose persone abbiano dato
la loro disponibilità. I sindaci, vorrei ricordarlo, sono i
rappresentanti delle istituzioni sul territorio e ribadisco che non
possono essere dimenticati.
Ho comunque apprezzato che questa maggioranza si sia resa
conscia della problematica deliberando nella seduta di lunedì
scorso il via libera in deroga per il periodo emergenziale alle
Unités des Communes per il reclutamento di personale OSS, da
impiegare nelle varie strutture al fine di assicurare il
mantenimento dei servizi sociosanitari assistenziali alle persone
bisognose, anche se questa presa di coscienza è avvenuta, come già
accaduto altre volte, successivamente alla presentazione di
interpellanze da parte del gruppo Lega Vallée d'Aoste.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK