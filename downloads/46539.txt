Consiglio Regionale della Valle d'Aosta - Oggetto del Consiglio n. 2947 del 22 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2947 del 22 novembre 2023 - Resoconto
OGGETTO N. 2947/XVI - Reiezione di mozione: "Impegno a
presentare una proposta di modifica della legge regionale 3/2004
recante la disciplina degli interventi a favore dello
sport".
Bertin (Presidente) -
Punto n. 18 all'ordine del giorno.
Consigliere Restano, a lei la parola.
Restano (GM) -
Continuiamo a parlare di sport. Questa
mozione fa seguito ad un'interpellanza che presentai nel mese di
maggio e riguardava i propositi che poteva avere il Governo
regionale rispetto alla legge n. 3/2004 sullo sport, sulla
necessità di ristrutturare la norma e, in caso di risposta
affermativa, quali modifiche il Governo regionale avrebbe inteso
apportare a questa norma.
L'assessore Grosjacques rispose in maniera molto puntuale,
dicendo che si rapportava con le Federazioni e quindi traeva e trae
i giusti suggerimenti da chi la legge la vive sul campo. A tale
proposito, fece un elenco di quelle che erano le intenzioni di
modifica della norma.
Come ha detto poc'anzi, mi ricordava che aveva avuto un contatto
con il Comitato ristretto, che rappresenta la Consulta, e le
eventuali modifiche avrebbero riguardato l'estensione delle
concessioni dei contributi ordinari alle Associazioni sportive
dilettantistiche, affiliate alle discipline sportive del CONI,
oltre che a quelle affiliate ai vari Comitati regionali, in
un'ottica di semplificazione dei contributi che devono essere
erogati.
Aveva sottolineato che non erano ad oggi previsti i contributi
ordinari per le ASD, prevedeva un ripensamento complessivo delle
disposizioni di cui al capo IV che riguarda le sponsorizzazioni
sportive individuali, così come ha poc'anzi illustrato al
consigliere Brunod, i rafforzamenti dei compiti del Comitato
ristretto quale sede privilegiata di confronto con
l'Amministrazione regionale e inserire un capo che riguarda le
manifestazioni organizzate dagli enti di promozione sportive,
quindi i contributi da erogare a queste manifestazioni.
Questa risposta all'epoca, per certi aspetti, mi sembrò giusta
ed opportuna.
Da maggio, data di presentazione dell'interpellanza, alla
discussione dell'interpellanza, passarono parecchi mesi: l'abbiamo
discussa nel mese di luglio.
Da luglio ad oggi sono passati quattro mesi circa e ci troviamo
sempre a discutere dello stesso argomento.
Perché ho presentato la mozione? Non certo perché mi aspetto che
questa venga approvata, l'Assessore è stato chiaro: facciamo noi,
sappiamo noi, sento tutti io, compresi i giovani atleti; quindi non
ho questa pretesa, ma ho l'obiettivo di far rimanere a verbale ciò
che dirò tra poco, in maniera che tra qualche mese potremo
verificare se l'Assessore ha ritenuto opportuno apportare alcune
modifiche alla norma.
Nel frattempo, sono accadute delle cose importanti, ritornando
indietro alla Valle d'Aosta nel 2023, Regione europea dello sport,
abbiamo vissuto la settimana europea dello sport, ma soprattutto
nel settembre di quest'anno, e non ne abbiamo sentito cenno in
questo Consiglio, anche se lo aspettavo con molta attenzione, è
stato modificato l'articolo 33 della Costituzione e lo sport è
entrato ufficialmente all'interno della Costituzione italiana. Il
testo prevede questo, l'aggiunta di un comma, dove si afferma: "La
Repubblica riconosce il valore educativo, sociale e di promozione
del benessere psicofisico dell'attività sportiva in tutte le sue
forme".
Questa modifica alla Costituzione è importantissima, alcune
Regioni hanno inserito all'interno del proprio Statuto un
riferimento allo sport, la nostra Regione non l'ha ancora fatto, ma
c'è tutto il tempo per farlo.
Chiedo all'interno della mozione che si prenda in considerazione
quest'opportunità, cioè quella di inserire una proposta di modifica
dello Statuto dove si valorizza l'interesse della nostra Regione
verso la pratica dello sport in tutte le sue componenti perché,
come affermato nel corso del dibattito all'interno della Camera dei
Deputati, lo sport è stato riconosciuto per il suo valore ma non è
stato riconosciuto il diritto a praticare lo sport da parte di
tutti, da parte delle fasce più deboli e da parte dei più giovani,
e questo è un obiettivo ambizioso che con questa mozione ci
prefiggiamo: quello di sollecitare il Governo a prevedere una
modifica in tal senso.
Se andiamo a ben vedere tutte le leggi che parlano di sport in
altre Regioni, tante di queste leggi sono state aggiornate, vi è un
delicato e minuzioso intreccio tra le norme che riguardano per
esempio l'invecchiamento attivo, lo sport di cittadinanza - sono
argomenti che porto sempre alla sua attenzione - e la legge sullo
sport.
Sarebbe opportuno che anche la nostra Regione prevedesse una
modifica in questo senso, mentre purtroppo - ho già avuto modo di
dirlo, e la dimostrazione di questo è il dibattito appena concluso
sull'altra mozione - si parla sempre di contributi, non si parla di
modifiche strutturali. Con l'Assessore ne ho parlato parecchie
volte e lui mi ha rassicurato, non più tardi della scorsa
settimana, della volontà di prevedere un ufficio che si occupi in
maniera specifica della pratica dello sport, perché è emerso in
quest'Aula, nel corso del dibattito delle Commissioni consiliari,
che ci mancano dei dati, ci manca un'analisi di questi dati e, di
conseguenza, ci manca l'opportuna valutazione e il processo
decisionale verso quelle che sono le scelte politiche.
Permettetemi, colleghi, determinate scelte non possiamo
chiederle alla Consulta che è formata da vari rappresentanti delle
federazioni che, così per come è concepita la norma, si possono
accontentare di un irrobustimento del contributo che viene loro
concesso. Per noi il ruolo della politica deve essere altro, deve
essere di stimolo, di opportunità e questo è lo sforzo che
chiediamo al legislatore, di non accontentarsi della ricchezza che
ha oggi la Regione, quindi la possibilità di distribuire i
contributi allo sport, ma di fare una valutazione ulteriore che è
quella di comprendere dove si vuole andare.
È notorio, e faccio un esempio, che lo sport che permette di
avviare il maggior numero di ragazzi verso la pratica dello sport,
è quello che si pratica al campo d'atletica, soprattutto nelle
fasce più giovani, ed è anche quello che permette, in tutta onestà,
ai genitori di affidare in mani sicure i ragazzi in maniera molto
diretta e semplice.
I nostri sport di montagna, quelli che pratichiamo tutti noi,
richiedono un impegno diverso per la famiglia, anche più oneroso in
termini economici; è per questo che, a nostro modo di vedere, è
riduttivo accontentarsi di un importante progetto quale "Scivolare"
o lo sport per disabili sullo sci, ma bisogna andare oltre, bisogna
avere delle altre ambizioni, e questo è quello che noi chiediamo al
Governo e all'Assessore. Chiediamo un impegno in tal senso.
Poi ci permettiamo, Assessore, di chiedere un altro tipo di
impegno: vogliamo rendere tangibile e concreta questa Regione
europea dello sport? Almeno cerchiamo di approvare il disegno di
legge entro la fine del 2023, altrimenti abbiamo perso
un'occasione, perché purtroppo, e lo dico con grande rammarico, non
è stato per lo sport, per quanto riguarda il livello organizzativo,
un anno esemplare. Purtroppo, per motivi indipendenti dalla volontà
dell'Assessore e dall'organo politico, tante cose non sono andate
come dovevano. Cerchiamo di dare una risposta che può essere
percepita da tutti in maniera tangibile e far comprendere che
questo Consiglio ha prodotto qualcosa che guarda il futuro.
Io le chiedo di approvare entro 90 giorni la proposta di
modifica della legge che va oltre il 2023, lasciandole spazio, però
sarebbe doveroso ed opportuno dare la risposta entro la fine
dell'anno.
Lei ci ha detto che è già al lavoro da tempo, l'ha detto nel
mese di luglio, noi ci crediamo, ci ricordiamo che faceva parte del
programma di Legislatura del Governo Lavevaz, oggi ripreso,
quest'impegno, dal Governo Testolin. Ci aspettiamo una risposta
reale e concreta entro la fine dell'anno.
Presidente -
La discussione generale sulla mozione è
aperta. Chi vuole intervenire si prenoti. Non vedo prenotazioni, la
discussione generale è chiusa. Per il Governo, interviene
l'assessore Grosjacques.
Grosjacques (UV) -
Grazie al collega Restano per aver
fatto questo
excursus
di quello che ci siamo detti in questo
Consiglio in questi otto mesi.
Le confermo che le modifiche che lei ha correttamente elencato
troveranno dignità all'interno del nuovo testo sul quale il lavoro
è molto avanzato, anche se non è oggi oggetto della questione la
difficoltà di personale all'interno della struttura, perché credo
che lei la conosca molto bene; comunque, c'è un gruppo di lavoro
che sta ultimando il "testo martire" di cui parlerò dopo, per poi
poterlo veicolare
in primis
alla Consulta dello sport, così
come abbiamo concordato, ma più che altro per le eventuali
ulteriori suggestioni, per poi scaricarlo e andare a completare il
lavoro attraverso le Commissioni competenti.
Per quanto mi riguarda, quelli che ho incontrato, ovviamente li
ho incontrati perché il mio incarico, anche se
pro tempore
,
mi impone quel metodo di lavoro: quindi ho sentito tutti coloro che
erano interessati da questo tipo di problematica e quindi ho
raccolto le suggestioni che servivano anche per in qualche modo
impostare il testo sulla base di quelle che erano le necessità e le
suggestioni dei vari portatori d'interesse.
Come dicevo, ho già relazionato in sede d'audizione per l'esame
del DEFR: la legge regionale in questione è attualmente in fase di
revisione, nel corso della quale, oltre agli interventi manutentivi
ritenuti necessari sulla base dell'esperienza di effettiva
applicazione di questi anni, verranno analizzati e valorizzati i
contributi pervenuti dai colleghi che hanno, a più riprese,
presentato attività ispettive, e lei è certamente tra questi, così
come lo è stata la mozione di Rassemblement che abbiamo appena
discusso, che ha posto un problema che sarà oggetto di analisi e di
modifica della norma esistente; ma non soltanto, poiché in questi
mesi ci sono stati numerosi incontri con i vari attori del mondo
sportivo valdostano, come le ho detto in premessa, che hanno
rappresentato le loro legittime istanze e proposto i necessari
cambiamenti ad una legge che sta per compiere 20 anni e che è stata
oggetto negli anni di aggiustamenti e modifiche al presentarsi di
specifiche esigenze.
Si tratta, come potrà ben immaginare anche per la sua esperienza
e competenza nel settore il collega Restano, di un lavoro complesso
che deve conciliare gli indirizzi ricevuti con una visione
d'insieme, che consenta di definire una norma caratterizzata da
equità ma anche da complementarietà degli interventi.
Una volta predisposto il cosiddetto "testo martire" sulla nuova
norma, sulla quale come ho già avuto modo di dire non solo in
quest'occasione ma anche in altre occasioni, il lavoro non solo è
in corso, ma oggi posso dire che è in fase molto avanzata, sarà
avviato il confronto ufficiale con i portatori d'interesse in
un'ottica di concertazione partecipata, che richiederà da parte
loro dei passaggi al proprio interno, sia per le valutazioni del
testo che per avanzare ulteriori proposte rispetto a quanto già
suggerito, che saranno oggetto di analisi e, dove possibile, di
recepimento nel nuovo testo di legge.
Dovranno poi quasi certamente fare un successivo passaggio con i
propri organi interni per la condivisione del testo finale del
disegno di legge.
Una volta perfezionato il testo, ai fini dell'adozione della
deliberazione con cui la Giunta regionale scaricherà il disegno di
legge al Consiglio, occorrerà acquisire i necessari pareri tecnici
di competenza del Dipartimento legislativo e aiuti di Stato così
come del Dipartimento bilancio, finanze, patrimonio e società
partecipate, che si esprimono entro il termine di 30 giorni.
Chiedo scusa, ho fornito ovviamente delle informazioni che sono
conosciute da tutti i colleghi nell'Aula, ma questo per significare
che i tempi che il collega Restano propone, all'interno della sua
mozione, non sono tecnicamente proponibili.
Appare di tutta evidenza, collega Restano, che non ci sono i
tempi tecnici per far sì che la proposta di legge sia presentata
entro 90 giorni dalla data odierna, a meno di non imporre tempi
strettissimi a tutti gli interessati a vario titolo, mortificando
nel ruolo nell'ambito del processo di revisione della legge, quando
invece il nostro intento è proprio quello di valorizzare le realtà
sportive operanti sul territorio.
Le anticipo a questo proposito, perché so che lei è molto
attento al tema e lo ha richiamato nella sua illustrazione, che la
manutenzione della legge regionale 3/2004 riguarderà tutte le
criticità emerse nel tempo e comprenderà anche un rafforzamento dei
principi dell'attività sportiva come elemento essenziale per il
miglioramento della qualità della vita e per il diritto allo sport
per tutti.
Per quello che riguarda la seconda domanda, quindi l'impegno ad
inserire nelle proposte di modifica dello Statuto un apposito
articolo che valorizzi l'interesse della nostra Regione verso la
pratica dello sport in tutte le sue componenti, premetto
innanzitutto che al momento, così come rappresentato dal Presidente
della Regione nel corso di una delle precedenti sedute del
Consiglio regionale, è in corso un'interlocuzione
interistituzionale volta ad un adeguamento dello Statuto, oltre
alla richiesta fondamentale del principio di intesa, e non di una
revisione statutaria vera e propria.
L'articolo 1 della legge 3/2004 reca le finalità della legge
medesima indicando, dalla lettera a) alla lettera h), i vari ambiti
in cui la Regione promuove e sostiene lo sviluppo dello sport in
modo esaustivo e completo, richiamando la funzione sociale, la
salvaguardia della salute, dell'integrità morale, l'importanza
dell'attività sportiva nella formazione ed educazione dei giovani
nonché il valore dello sport per le persone con disabilità; infine
quale strumento di promozione turistica della Regione.
L'articolo 33 della Costituzione, che lei ha citato, è stato di
recente modificato con l'inserimento di un comma che recita: "La
Repubblica riconosce il valore educativo, sociale e di promozione
del benessere psico-fisico dell'attività sportiva in tutte le sue
forme".
Nel testo originale della Costituzione, non vi era infatti alcun
riferimento all'attività sportiva. Solo con la riforma del titolo V
del 2001 lo sport è entrato nella Costituzione, limitatamente però
al riparto delle competenze legislative tra Stato e Regioni,
inserendo all'articolo 117, comma 3, l'ordinamento sportivo tra le
materie di competenza concorrente, riconoscendo in tal modo il
valore dello sport quale essenziale strumento formativo e di
crescita individuale, nonché di evidente correlazione con la tutela
della salute.
La recente revisione costituzionale ha invece introdotto lo
sport tra i valori tutelati dalla carta fondamentale; a tal fine il
legislatore statale non è intervenuto sui principi fondamentali,
come invece è avvenuto in altri casi, ad esempio in materia di
tutela ambientale, ma con la revisione dell'articolo 33 nel titolo
II relativo ai rapporti etico-sociali all'interno del quale è stato
introdotto il comma che le ho appena citato.
La Costituzione riconosce pertanto il valore dello sport quale
essenziale strumento formativo e di crescita individuale.
Sotto questo profilo, si può affermare che le finalità recate
dalla legge regionale 3/2004, come sopra illustrate, testimoniano
come il legislatore regionale abbia riconosciuto sin dal 2004 il
valore dello sport nei termini di cui alla revisione costituzionale
in parola.
Relativamente agli Statuti delle altre Regioni a Statuto
speciale e alle Province autonome di Trento e Bolzano, ricordo -
per completezza d'informazione - che unicamente due Statuti, quello
del Trentino Alto Adige e quello del Friuli-Venezia Giulia, sin
dalla loro approvazione, con disposizioni tutt'ora in vigore,
contemplano un riferimento allo sport; quello del Trentino Alto
Adige all'articolo 9, che assegna alla potestà legislativa
concorrente la materia "Attività sportive, ricreative con i
relativi impianti ed attrezzature", e quello del Friuli-Venezia
Giulia all'articolo 4, che attribuisce alla potestà legislativa
regionale primaria la materia "Istituzioni sportive".
Le previsioni statutarie che ho citato non hanno in ogni caso un
valore di riconoscimento statutario da parte delle Regioni in
materia di sport, ma semplicemente disciplinano il riparto delle
competenze legislative con lo Stato.
Si tratta peraltro di competenze limitate e comunque assegnate
anche alle restanti Regioni dall'articolo 117 della Costituzione,
anche alla luce della giurisprudenza costituzionale, per cui lo
Stato deve limitarsi alla determinazione in questa materia dei
principi fondamentali, spettando invece alle Regioni la
regolamentazione di dettaglio, salvo una diversa allocazione a
livello nazionale delle funzioni amministrative, per assicurarne
l'esercizio unitario, in applicazione dei principi di
sussidiarietà, differenziazione ed adeguatezza con riferimento alla
disciplina contenuta nell'articolo 118 primo comma della
Costituzione.
Per quanto riguarda la nostra Regione, la competenza in materia
di sport non è riconducibile ad una competenza legislativa
statutariamente riconosciuta, tuttavia la materia dell'ordinamento
sportivo rientra tra le materie di legislazione concorrente di cui
all'articolo 117 terzo comma della Costituzione che ho citato prima
e spetta pertanto alle Regioni la potestà legislativa, salvo che
per la determinazione dei principi fondamentali riservata alla
legislazione dello Stato.
Ritengo pertanto, per tutte le motivazioni che ho elencato, che
non vi sia alcuna necessità di modificare lo Statuto in tal
senso.
Alla luce delle considerazioni formulate rispetto ad entrambe le
impegnative, chiedo quindi al collega Restano di ritirare la
mozione; in caso contrario, ci sarà un voto di astensione da parte
di questa maggioranza.
Presidente -
Consigliere Restano, a lei la parola.
Restano (GM) -
Grazie per la risposta Assessore, una
risposta molto dettagliata, scritta molto bene e che ha ripreso
anche in parte quanto avevo già affermato.
Direi che un atteggiamento politicamente rinunciatario, che si
limita a considerare la materia sport come quasi un adempimento
amministrativo.
Non è così. Le nostre prerogative potrebbero, se debitamente
valorizzate, andare ben oltre, potremmo fare molto di più, e lo
abbiamo dimostrato; lei stesso lo riconosce con il progetto
"Children-Under 23" dell'ASIVA. Questo progetto potrebbe essere
esteso a tutta la Regione, a tutti gli altri sport, però, siccome
sovente ci viene ricordato che si parla per atti, andrebbero fatti
gli atti politici dovuti.
Forse non è da inserire nello Statuto, io ritengo che sarebbe
importante, sarebbe un passo molto importante, che ci porterebbe
molto più avanti degli altri. Anche solo ad avere il coraggio e la
forza di proporlo, colleghi, perché bisogna avere il coraggio di
proporre ed avere le proprie idee e non rinunciare e nascondersi a
volte dietro i pareri dei tecnici e i pareri amministrativi.
Vedo un atteggiamento un pochino rinunciatario; potremmo essere
all'avanguardia anche nei rapporti con degli enti che rappresentano
lo Stato, non è un caso che cercano di portarceli via, forse perché
non abbiamo adeguate strutture, forse perché non siamo propositivi
Abbiamo tentato di farlo con il Centro sportivo esercito: non è
andata bene. Bisogna ammettere, quando non si fanno le cose nella
dovuta maniera, che non danno i risultati dovuti. Non per questo
bisogna rinunciare, ma bisogna rilanciare. Poi dopo bisogna correre
ai ripari perché tutti vanno ad allenarsi in Alto Adige e ci
chiediamo il perché.
Soprattutto io ritengo che le finalità indicate nella legge
3/2004 all'articolo 1, sono dei punti - abbiamo già avuto modo di
dirlo -, quando dovrebbero essere dei capi appositi della norma; un
capo dovrebbe riguardare lo sport di cittadinanza, un capo dovrebbe
riguardare la scuola. Sa ne era preso carico l'assessore Caveri
quando era Assessore alla pubblica istruzione, ma per me non è
sufficiente, bisogna sancire dei principi, io spero che venga
fatto, non ci si debba limitare ad un articolo con un elenco di
lettere che dettano le finalità.
Non è esaustivo ma soprattutto non entra nel merito della
questione, non entra nel merito dello sport per disabili, diventa
un invecchiamento attivo delle questioni strutturali che non sono
risolte e ne avremo modo poi di parlare quando discuteremo del
bilancio.
Io direi che è il caso di votarla e poi raccoglieremo questa
bocciatura. E pazienza.
Presidente -
Altri interventi? Consigliere Baccega, ne ha
facoltà.
Baccega (FI) -
Per dichiarazione di voto. Anticipo che
noi voteremo con convinzione questa mozione presentata dal collega
Restano. In realtà, in questi tre anni di sport abbiamo parlato
parecchio perché fare sport e per sottolineare che lo sport è
salute, che lo sport è veramente salute ma anche per sottolineare
che lo sport è educazione e socialità (quindi giusto anche il
coinvolgimento della scuola) e che c'è bisogno di strutture.
Noi abbiamo soprattutto parlato di strutture in questi anni,
abbiamo parlato di Palaindoor che ancora oggi, dopo tre anni, non
riesce ad accogliere tutte le società sportive per fare la loro
attività, abbiamo parlato di Stadio del ghiaccio, abbiamo parlato
dello Stadio Puchoz, abbiamo parlato del campo di sport
equestri.
O prendiamo in mano anche quest'opportunità per dire che è
realmente questa una Regione europea dello sport, altrimenti non ne
usciamo.
Valorizzare la pratica dello sport significa soprattutto mettere
a disposizione le strutture idonee per fare dello sport, quindi noi
voteremo con convinzione quest'impegno che è un impegno, mi rendo
conto, di carattere di modifica legislativa, ma soprattutto che va
nella direzione di voler approfondire e migliorare un tema che
comunque abbiamo più volte dibattuto in quest'Aula in questi
anni.
Presidente -
Se non ci sono altre dichiarazioni di voto,
mettiamo in votazione la mozione. La votazione è aperta. La
votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK