Consiglio Regionale della Valle d'Aosta - Oggetto del Consiglio n. 1895 del 27 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1895 del 27 febbraio 1991 - Resoconto
OGGETTO N. 1895/IX - Iniziative per evitare il trasferimento
delle squadre decentrate dell'Enel di Gressoney e Valtournenche.
(Interpellanza)
Presidente
- Do lettura della interpellanza presentata
dal Consigliere Maquignaz:
INTERPELLANZA
Venuto a conoscenza che nei recenti programmi di
ristrutturazione dell'Enel è stato previsto il trasferimento del
personale di manutenzione delle centrali di Maen, Perrères e
Gressoney rispettivamente al nucleo operativo di Châtillon e
Pont-Saint-Martin,
Ricordato che quando si iniziò con la Regione e le forze
sindacali la discussione sull'automazione e ristrutturazione in
atto all'Enel, si concordò sulla necessità di mantenere le squadre
decentrate in loco,
Evidenziato che oltre alla normale manutenzione delle centrali,
il personale deve far fronte ad una reperibilità a turno, di 24 ore
su 24, di primo intervento, al fine di garantire il buon
funzionamento degli impianti di produzione, delle opere di presa
dei vari bacini e delle partenze delle linee di distribuzione che
alimentano le utenze della media ed alta Valtournenche e della
Valle di Gressoney,
Ribadito che in caso di disservizi a causa di valanghe,
alluvioni, frane, eccetera le suddette Centrali sono in grado di
alimentare autonomamente le linee di distribuzione con l'ausilio
del personale prontamente disponibile e reperibile in loco,
Ricordato altresì che, in tali occasioni, la massima sicurezza
delle opere di presa e dei bacini può essere garantita solamente
con una assistenza umana, continua e puntuale,
Preso atto infine che il processo di ristrutturazione e
automazione comporterà una perdita di posti di lavoro con rilevanti
danni all'occupazione ed all'economia del Comune di Valtournenche e
di Gressoney,
interpella
la Giunta regionale per sapere quali iniziative intende
assumere, al fine di ovviare gli inconvenienti elencati in premessa
ed in particolare se intende promuovere un incontro fra la regione,
i rappresentanti dell'Enel, i sindacati, i comuni e le comunità
montane interessate.
Presidente
- Ha chiesto di parlare il Consigliere
Maquignaz, ne ha facoltà.
Maquignaz (Indipendente)
- Questo argomento che concerne
il trasferimento del personale di manutenzione delle centrali di
Maen, Perrères e Gressoney rispettivamente al nucleo operativo di
Châtillon e Pont-Saint-Martin, era già stato discusso nell'ultimo
Consiglio regionale e se ben ricordo il Presidente della Giunta
aveva dato, alle domande poste dai colleghi Consiglieri, delle
risposte precise e puntuali. Io quindi non ho molto da aggiungere,
tengo soltanto oggi con questa mia interpellanza, a cogliere
l'occasione per sottolineare che quando iniziammo con la Regione e
le forze sindacali, la discussione sull'automazione e
ristrutturazione in atto all'Enel, si concordò sulla necessità di
mantenere le squadre decentrate in loco; si arrivò a questa
conclusione non tanto e solo per motivi occupazionali, cioè per
mantenere l'occupazione in loco a Valtournenche e a Gressoney, ma
soprattutto perché tutti concordarono sul fatto che la massima
sicurezza delle opere di presa e dei bacini, poteva essere
garantita solamente con una assistenza umana continua e
puntuale.
Desideravo soltanto sottolineare questo aspetto e detto questo
rinnovo l'invito alla Giunta e al Presidente della Giunta a voler
seguire con particolare attenzione questo problema.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Non ho molto altro da aggiungere a quello
che ho già risposto nello scorso Consiglio, ribadendo che il
personale che oggi lavora in Valtournenche e a Gressoney rimarrà in
loco, così come ci è stato assicurato negli incontri con i
sindacati da parte dell'Enel.
Devo peraltro aggiungere e concludere che l'iniziativa della
Regione ha permesso di riaprire le trattative fra il mondo
sindacale e imprenditoriale rappresentato dall'Enel, per una
migliore e maggiore definizione di quei problemi che sono tuttora
in corso, in relazione alle automazioni e ad altri aspetti che
riguardano l'Enel nel suo complesso per quanto concerne il
compartimento della Valle d'Aosta.
Mi sembra che le iniziative possano produrre buoni effetti e
comunque sarà premura della Presidenza della Giunta tenere sotto
controllo la questione, in modo che non ci siano degli sviamenti da
parte dell'Enel.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK