Consiglio Regionale della Valle d'Aosta - Oggetto del Consiglio n. 90 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 90 del 18 novembre 2020 - Resoconto
OGGETTO N. 90/XVI - Interpellanza: "Predisposizione di un
piano di supporto per la struttura sanitaria di Verrès".
Bertin (Presidente) -
. Facciamo ancora il punto n. 31 e
in seguito sospendiamo dieci minuti per arieggiare l'aula del
Consiglio. Per l'illustrazione, ha chiesto la parola il consigliere
Ganis, ne ha facoltà.
Ganis (LEGA VDA) -
La mia segnalazione riguarda il
consultorio di Verrès per evidenziare il disagio dei cittadini che
sin dalle prime ore del mattino, circa alle 06:30, aspettano di
entrare per effettuare i prelievi del sangue. Ho evidenziato
personalmente in data 6 novembre la difficoltà di accedere al
distretto. I cittadini sono obbligati ad aspettare all'agghiaccio
formando lunghe code. Inoltre bisogna tenere conto che la stagione
invernale è alle porte e che nelle code in attesa spesso ci sono
anziani non sempre autosufficienti. Il problema si manifesta perché
all'interno della struttura non vi possono stare più di cinque
persone a causa della normativa per il contenimento del contagio da
Covid-19, quindi il resto delle persone in attesa deve rimanere
fuori all'aperto. Questa situazione di disagio l'ho già evidenziata
personalmente durante il mio servizio come volontario facente parte
del gruppo di protezione civile di Verrès circa due mesi fa e ad
oggi nulla è cambiato.
Aggiungo che, nonostante il personale della struttura cerchi, in
base alle proprie possibilità organizzative, di svolgere al meglio
il servizio, questo risulta alquanto deficitario rispetto alla mole
di lavoro da svolgere perché il personale è carente. Una conferma
analoga mi è giunta da più cittadini presenti nella comunità
Evançon, in tanti lamentano disservizi, alcuni hanno segnalato,
tramite
e-mail
, tale situazione. In risposta i referenti
hanno evidenziato che avrebbero attuato una riqualificazione
strutturale in tempi brevi definendone esattamente la tempistica di
intervento: circa una settimana, tempistica che però non è stata
assolutamente rispettata.
In questo caso l'opposizione, oltre a evidenziare disservizi e
malcontenti, si dimostra, come spesso accade durante il Consiglio,
propositiva e collaborativa al fine di poter contribuire a
migliorare la situazione e il benessere dei cittadini. Chiediamo
quindi, in un'ottica di collaborazione, di rivedere l'accesso alla
struttura facendo entrare le persone dal lato opposto che risulta
riparato perché situato nel corridoio preposto all'uscita. In
alternativa si potrebbe prolungare l'orario dei prelievi di circa
un'ora in modo da evitare code e assembramenti. Ancora, in accordo
con il Comune di Verrès, si potrebbe trovare una soluzione
alternativa individuando una sala da destinare ai prelievi in modo
che ci sia la possibilità di far rimanere i cittadini al coperto e
per gli operatori di lavorare in tutta serenità. A volte sono
sufficienti piccoli accorgimenti per creare benessere e serenità
per tutti i cittadini, perché, come sempre, sono i piccoli dettagli
a fare la differenza.
In base a queste considerazioni, i sottoscritti Consiglieri
regionali interpellano l'Assessore per conoscere: "se sia a
conoscenza della situazione del distretto socio-sanitario di
Verrès, se sia previsto di integrare il personale sanitario e se
sia previsto di adibire una parte della struttura a sala d'attesa
per poter ospitare i cittadini al fine di evitare le lunghe code
all'agghiaccio".
Presidente -
La parola all'assessore Barmasse.
Barmasse (UV) -
In relazione all'interpellanza, informo
che l'Azienda USL della Valle d'Aosta, al fine di promuovere tutte
le azioni atte a contrastare la diffusione del virus Covid-19 e
promuovere tutti gli atti che consentono al cittadino di usufruire
dei servizi in piena sicurezza a seguito delle conosciute
difficoltà legate alle code di attesa esterne, ha prontamente
proceduto con una riorganizzazione strutturale del consultorio
distrettuale di Verrès. Nel dettaglio l'Azienda USL ha concesso
parte del piano interrato in uso l'Associazione Volontari del
Soccorso e nel contempo l'Associazione Volontari del Soccorso ha
concesso i due locali posti all'ingresso a piano terra in uso
all'azienda a destinazione sala di aspetto. Le rispettive
concessioni resteranno in vigore fino al perdurare dell'emergenza
Covid-19. Quanto descritto è stato regolamentato con una scrittura
condivisa con il Comune di Verrès, proprietario della
struttura.
L'Azienda USL non prevede un piano di supporto tramite
l'inserimento di personale sanitario perché al momento presso la
struttura in questione non si rilevano criticità in tal senso.
Per quanto riguarda i referti degli esami ematochimici possono
essere ritirati personalmente nella sola giornata del venerdì ma si
ricorda che i medesimi sono immediatamente consultabili sul
fascicolo sanitario elettronico se attivo o tramite i propri medici
di medicina generale.
Queste sono le informazioni che io ho ricevuto in base a questo
tipo di problematica, spero che questa sia una soluzione ma sarà
mia cura verificarlo sicuramente.
Presidente -
Per la replica, ha chiesto la parola al
consigliere Ganis, ne ha facoltà.
Ganis (LEGA VDA) -
Ringrazio l'Assessore per la risposta,
sono lieto di apprendere che la situazione del distretto di Verrès
è stata prontamente risolta in parte, mi preme però sottolineare
che tale risposta non sarebbe arrivata senza la nostra
interpellanza, perché, come ho sottolineato, nonostante le mie
segnalazioni e quelle dei cittadini che usufruiscono della
struttura, nulla era stato fatto se non come gruppo Lega nel
presentare l'iniziativa che abbiamo discusso oggi.
Ricordo anche a chi ci ascolta che il compito dell'opposizione è
quello di segnalare le criticità che si rilevano sul territorio e,
in un'ottica di collaborazione, di farle presente nell'aula del
Consiglio regionale, che è la sede opportuna per risolvere i
problemi della nostra regione, problemi che non si risolvono con
polemiche attraverso i
social network
.
Presidente -
Come detto, sospendiamo per dieci minuti i
lavori per permettere di areare l'aula.
La seduta è sospesa dalle ore 17:16 alle ore 17:33 e che alla
ripresa dei lavori assume la Presidenza il vicepresidente
Marguerettaz.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK