Consiglio Regionale della Valle d'Aosta - Oggetto del Consiglio n. 3148 del 11 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3148 del 11 gennaio 2024 - Resoconto
OGGETTO N. 3148/XVI - Interpellanza: "Informazioni in merito
all'esame finale del corso di riqualificazione per OSS e stato
attuale della relativa formazione".
Bertin (Presidente) -
Punto n. 47. La parola al
consigliere Perron, ne ha facoltà.
Perron (LEGA VDA) -
Con l'approvazione di un ordine del
giorno all'unanimità in Consiglio, ormai due anni fa, il corso di
riqualificazione per operatore socio-sanitario, rivolto agli
occupati in possesso di esperienze professionali coerenti, è stato
indetto nel mese di ottobre 2022 dall'ente formatore ENAIP, il
quale prevede, al termine del periodo di formazione, un esame
finale con rilascio di qualifica professionale di operatore
socio-sanitario.
Ricordo che c'erano già dei corsi, per diventare OSS, di mille
ore, corsi che attingevano a fondi europei - mentre questo ha preso
dai fondi statali - ai quali però non potevano partecipare coloro -
un po' per paradosso, ma si incappava in aiuti di Stato - che già
lavoravano nel settore.
Era necessaria - e dopo tanti anni, si è riusciti di nuovo ad
averla - una riqualifica di coloro che invece lavorano sul settore
e attendevano di poter diventare OSS.
La prima fase del corso prevede la riqualifica iniziale di
trenta soggetti, sul totale di una platea identificata più ampia;
ricordiamo che il numero degli OSS nel triennio 2020-2023 è calato
di trenta unità, e, come purtroppo sappiamo tutti, la nostra sanità
soffre di un problema di personale estremamente grave, e gli OSS,
in questo caso, non fanno eccezione, tanto che erano 230 nel 2021,
222 nel 2022, 208 al 30 novembre dello scorso anno; quindi, abbiamo
avuto un calo di trenta persone con questa qualifica in Valle.
Chiediamo al Governo quale sia stato il numero dei soggetti che
non sono stati ritenuti idonei alla prima
tranche
del corso
di riqualificazione, quindi quanti siano stati bocciati, quale sia
stato il tasso di bocciatura e per quali motivazioni i soggetti non
abbiano conseguito la riqualifica dopo la completa ammissione
iniziale.
Chiaramente, non siamo noi i fautori di una politica che
interviene in ogni aspetto, siamo fautori dei limiti di ognuno di
noi, nella nostra attività politica, ma chiaramente chiediamo quale
sia la motivazione generica - poi sarà l'Assessore a stabilire in
quale modalità darà la risposta -, capire per quale motivo e quanti
sono quelli che sono stati bocciati dal primo giro di
riqualifica.
Chiediamo poi, a questo punto, quanti operatori siano ancora da
formare dopo questa prima fase che comprendeva trenta soggetti; ne
sono rimasti fuori altri, quindi chiediamo altri dati per avere un
aggiornamento su questo, e quali siano le intenzioni, a livello di
tempistiche e programmazione futura, per l'avviamento delle
riqualifiche di questi soggetti che sono rimasti esclusi a livello
temporale dal primo giro.
Presidente -
Assessore Marzi, ha facoltà di parola.
Marzi (SA) -
Il 90% dei partecipanti, quindi ventisette
su trenta, al percorso di riqualificazione ha conseguito la
qualifica di OSS.
Nella prima sessione di esame di luglio 2023 l'esito è stato
positivo per il 57% dei partecipanti, quindi diciassette su trenta.
Il restante 10%, tre su trenta, non ha quindi acquisito alcuna
delle quattro competenze previste e, nel periodo tra la prima e la
terza sezione, quindi quella di esclusione dei tre, evidentemente
c'è stata un'altra sezione che ha portato, di fatto, a prevedere
che l'esame fosse passato tra la differenza tra i ventisette e i
primi che non erano passati.
Nel frattempo, probabilmente da quando avete avuto le
informazioni, abbiamo proceduto e quindi i dati sono rilevanti.
Questi tre partecipanti tra l'altro (quindi i tre che sia nella
prima che nella seconda sezione non hanno passato il corso di
riqualificazione, e che potranno comunque continuare a lavorare)
potranno frequentare comunque il corso base di mille ore o, in
alternativa, partecipare ad un nuovo percorso di qualifica.
Va ricordato, però, che le OSS svolgono una delicata attività
lavorativa di cura rivolta alle persone in condizioni di fragilità
ed è quindi necessario assicurare a queste figure un'adeguata
preparazione attraverso percorsi formativi e di riqualifica mirati
a tali fini.
L'ammissione iniziale al corso per trenta persone è avvenuta
senza prova selettiva sulla base delle segnalazioni degli enti e
del possesso dei requisiti d'esperienza previsti e dei criteri di
priorità concordati con le organizzazioni sindacali.
Le persone segnalate dai rispettivi enti, ed in possesso dei
requisiti previsti nel 2022, che non hanno potuto frequentare il
corso, sono state sedici.
Un ente di formazione ha presentato un progetto di
riqualificazione OSS a valere su un avviso interaziendale sulla
formazione continua.
Il progetto è suddiviso in due corsi: il primo coinvolge dieci
aziende, mentre il secondo coinvolge nove aziende ed è stato
presentato nell'ambito dell'avviso pubblico "Accrescimento delle
competenze della forza lavoro attraverso la formazione continua
2023-2026" del programma regionale Fondo sociale europeo plus
2021-2027.
L'adesione a tale progetto può concorrere a soddisfare ulteriori
richieste di formazione, tenendo conto che, in ogni caso, gli enti
di formazione accreditati possono avviare percorsi di riqualifica
in autofinanziamento riconosciuti dalla Regione.
Per assicurare i servizi assistenziali per gli anziani, la
Giunta ha autorizzato apposite deleghe che hanno consentito agli
Enti locali comunque dal 2020 ad oggi di attenuare la carenza di
personale in possesso della qualifica di OSS.
Con l'ultima delibera dello scorso settembre 2023, la Giunta ha
fissato al 31 dicembre 2024 il termine per poter prorogare le
assunzioni a tempo determinato del personale che, pur non essendo
OSS, è in possesso di determinati requisiti.
Al termine di tale periodo di proroga, l'Amministrazione
regionale avvierà un ulteriore corso a gestione diretta: infatti, è
solo al termine di tale periodo che sarà possibile conoscere il
numero definitivo delle persone che, nel frattempo, avranno
maturato l'esperienza minima prevista per i corsi di riqualifica
pari a diciotto mesi; quindi costoro saranno in possesso dei
requisiti previsti per la partecipazione al corso di
riqualifica.
Presidente -
Replica il consigliere Perron.
Perron (LEGA VDA) -
Grazie Assessore per i dati che ci ha
fornito, sono a questo punto più confortanti di quando li avevamo
avuti noi. Ventisette su trenta: abbiamo recuperato con questa
nuova riqualifica quasi tutti i trenta che avevamo perso
nell'ultimo triennio, quindi è un dato positivo.
Sul resto, lei ha dato altre informazioni, andrò poi ad
ascoltare nel dettaglio la sua risposta.
Chiaramente, come dicevo prima, la carenza di personale
qualificato è un problema grave, per quanto la politica non abbia
alcuna possibilità di intervenire su degli esami - ci mancherebbe
altro! - e sulle qualifiche; è chiaro che non siamo nella posizione
di poter fare troppo i difficili, tanto più che sono persone che
lavorano già da anni sul settore.
Bene così, grazie per gli elementi che ci ha dato e faremo
ulteriori approfondimenti su quanto lei ci ha detto per le fasi
successive.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK