Consiglio Regionale della Valle d'Aosta - Oggetto del Consiglio n. 333 del 14 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
Precedente
Successivo
Resoconto integrale del dibattito dell'aula
Oggetto del Consiglio n. 333 del 14 gennaio 2004 - Resoconto
OGGETTO N. 333/XII - Iniziative per la protezione del sistema
agroalimentare contro la contaminazione accidentale delle sementi.
(Interpellanza)
Interpellanza
Preso atto della netta posizione della COLDIRETTI, di
LEGAMBIENTE e dell'AIAB contro l'utilizzo degli "OGM" in
agricoltura;
Osservato che, in un documento congiunto, le tre associazioni
citate hanno chiesto alle Regioni di intervenire a protezione del
sistema agroalimentare, impedendo che le nostre Aziende diventino
terra di conquista dell'agricoltura transgenica, a causa del venir
meno del netto confine tra "OGM" e "OGM-FREE";
Ritenuto opportuno conoscere l'orientamento del nuovo governo
regionale su tali importanti tematiche;
i sottoscritti Consiglieri regionali
Interpellano
Il Presidente della Regione e l'Assessore competente per
sapere:
1) se condivide l'esigenza di stabilire un limite di
tolleranza zero per quanto riguarda la contaminazione accidentale
delle sementi destinate all'agricoltura e dei prodotti derivati
dall'agricoltura biologica;
2) se condivide la necessità di assicurare meccanismi di
responsabilità civile anche al fine di includere il caso di danni
derivanti da contaminazione genetica accidentale;
3) se intende salvaguardare la peculiarità dei sistemi
territoriali agroalimentari e ambientali tradizionali e tipici,
attraverso l'istituzione di aree rurali "OGM-FREE" (che nel nostro
caso coincidano con l'intero territorio valdostano).
F.to: Curtaz - Squarzino Secondina
Presidente - La parola al Consigliere Curtaz.
Curtaz (Arc-VA) - Non impiegherò più di 30 secondi per
illustrare questa interpellanza, la cui narrativa mi sembra
abbastanza chiara. Lo scopo dell'interpellanza è quello di valutare
il livello di sensibilità del nuovo Governo regionale su questo
problema. Dico subito che sarò particolarmente interessato alla
risposta dell'Assessore alla 3
a
domanda della nostra
iniziativa.
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Inizio con il dire che il tema
dell'utilizzazione degli "OGM" in agricoltura è ricorrente, come le
maree: a volte se ne parla e poi non se ne parla più, mentre è un
argomento che dovrebbe essere "à la une", perché è fondamentale per
lo sviluppo dell'agricoltura nel suo insieme.
Direi che è importante subito far notare che, al di là delle
posizioni citate nell'interpellanza - COLDIRETTI, LEGAMBIENTE, e
quant'altro -, c'è una presa di posizione resa pubblica anche in
sede di Comitato tecnico permanente di coordinamento in materia di
agricoltura fra Stato e Regioni, cioè del luogo di confronto
privilegiato fra gli assessori regionali all'agricoltura e il
ministro. Il tema in discussione è stato nuovamente scatenato
dall'iniziativa comunitaria di scaricare sugli Stati membri e sulle
Regioni la presunta possibilità di applicare regole di coesistenza
fra colture transgeniche, convenzionali e biologiche su uno stesso
territorio. Risulta evidente che tale coesistenza non è possibile
nella realtà agricola nazionale ed è assolutamente del tutto
improponibile nella realtà valdostana, tanto che, in un settore, la
frammentazione fondiaria rende inconsistente qualsiasi tentativo di
suddividere il territorio in zone indipendenti dal punto di vista
dell'impollinazione, della semina e dei trattamenti
antiparassitari.
Tralasciando questo problema di tipo tecnico-agronomico, la
scelta di fondo della politica regionale è stata ed è a favore
delle produzioni tradizionali, di quelle con la "DOP" e di quelle
biologiche, un dato di fatto assolutamente incontestabile: vogliamo
seguire questa linea di condotta. Un impegno che è stato
particolarmente coerente, tanto da essere riconosciuto come da
imitare da parte di altre realtà regionali italiane e comunitarie,
il legame con la razza locale per le "DOP" e i prodotti
tradizionali, l'utilizzo di essenze foraggiere locali, ultimamente
ribadito in modo forte nel nuovo disciplinare della "Fontina", fino
alla selezione di microrganismi - batteri lattici, lieviti -
isolati nelle casere di alpeggio o nelle cantine tradizionali, per
cui seguiamo una scia che è già tracciata.
Proprio avendo a mente questo indirizzo di politica agricola e
questo impegno tecnico scientifico sviluppato in Valle, in un mio
intervento al Comitato tecnico, citato prima, in data 6 novembre
dello scorso anno, ho sostenuto che l'iniziativa comunitaria di
proporre alle regioni un regime di coesistenza fra le tre
agricolture: convenzionale, transgenica e biologica, fosse un vero
e proprio stravolgimento, anzi un'inversione del principio della
sussidiarietà. Cito a questo proposito la raccomandazione della
Commissione europea del 23 luglio 2003, in cui, al punto d.1, si
dice:
"Nell'UE non deve essere esclusa alcuna forma di
agricoltura convenzionale, biologica o che si avvale di
"OGM"…"
e, al punto 7, si dice:
"La commissione europea considera opportuno che gli Stati membri
elaborino e diano attuazione a misure relative alla
coesistenza".
Ebbene, il ministro, in quella sede, ci ha
presentato una bozza di decreto ministeriale, avente per oggetto
disposizioni per la coesistenza tra le colture transgeniche,
convenzionali e biologiche.
Voglio citare la bozza presentata in data 6 novembre, che è
ancora all'attenzione degli organismi preposti, tant'è che il
decreto ministeriale per la forte opposizione di tutti gli
assessori regionali è stato bloccato, anche se alcune indicazioni
espresse dal ministro possono avere una loro validità. In questa
bozza del 6 novembre, all'articolo 2, comma 1, si dice che:
"le
forme di agricoltura di cui all'articolo 1 sono praticate senza che
l'esercizio di una di esse possa compromettere lo svolgimento delle
altre e senza che nessuna determinazione possa essere
pregiudizialmente assunta, al fine di favorire alcune forme di
agricoltura a danno di altre…"
e,
al comma 3, si dice che:
"nel rispetto del principio di cui al
comma 1, l'introduzione dell'agricoltura transgenica avviene senza
alcun pregiudizio delle attività agricole preesistenti e senza
comportare per esse l'obbligo di modificare o adeguare le normali
tecniche di coltivazioni e allevamento e fatta salva ogni altra
disposizione concernente le aree
protette…"
.
Allora prendiamo l'articolo 4 di questa bozza che dice:
"Livello di applicazione delle misure di coesistenza.
Limitatamente alla prima campagna di semina successiva all'entrata
in vigore di questo decreto…"
-
ergo, la primavera del 2004 -
"… e
comunque fino all'attuazione delle disposizioni in esso contenute,
nelle aree di produzione di prodotti con marchi riconosciuti da
norme comunitarie, sono unicamente consentite le coltivazioni
convenzionali e biologiche. Le Regioni e le Province autonome di
Trento e Bolzano definiscono, sulla base di specifici protocolli
tecnici, le distanze che devono intercorrere fra le aree suddette e
le zone ove consentire le coltivazioni transgeniche o autorizzare
la coesistenza fra esse e le coltivazioni convenzionali e
biologiche"
. Al comma 2:
"Entro 60 giorni dall'entrata in
vigore del presente decreto, il Ministro delle politiche agricole e
forestali, sentita la Conferenza permanente per i rapporti fra
Stato, Regioni e Province autonome, emana un decreto di adozione
dei protocolli tecnici di cui al comma 1"
.
Questo è stato un punto forte di nostra contestazione, perché
chiediamo che vengano definiti i protocolli tecnici e poi si
emanino le disposizioni, non il contrario, anche se l'impostazione
del ministro, che dice: "noi con questo blocchiamo la campagna
2004-2005", ha una sua validità, per cui presumo che questo decreto
andrà avanti con le modifiche sostanziali apportate in sede di
conferenza, ma con la logica di stoppare questa campagna di semina.
Il 3° comma dice:
"Entro 120 giorni dall'entrata in vigore del
presente decreto le Regioni e le Province autonome di Trento e
Bolzano individuano, nell'ambito dei rispettivi territori, le aree
nelle quali le coltivazioni transgeniche non sono consentite, per
l'esistenza di particolari caratteristiche produttive e strutturali
agricole non compatibili con la coesistenza, dai prodotti tipici ai
"DOP", alla frammentazione del territorio"
. Questo è il punto
su cui ho insistito molto, dell'inversione del principio della
sussidiarietà, che è un termine eufemistico per dire che scaricano
sugli Stati e, a loro volta, gli Stati sulle Regioni, una scelta
che non possono assumersi per strategie politiche a livello
comunitario!
Venendo alle risposte puntuali non posso che concordare sulla
soglia di tolleranza "0" per le sementi, è proprio dalle sementi
che inizia ogni attività agricola, che inizia la filiera di
produzione! Fatta questa affermazione di principio, occorre anche
dire che le difficoltà analitiche non sono tutte risolte, anzi
queste disposizioni tecniche sono il vero punto interrogativo di
tutta la partita e che sotto la soglia dello 0,1 o dello 0,9 come
si voglia dire, non si riesce per ora a scendere.
Nel rispondere alla 2° domanda, faccio notare come nella
raccomandazione che ho citato la Commissione si preoccupi anche di
invitare gli Stati membri ad esaminare il proprio diritto interno
in materia di responsabilità civile, per appurare se le norme in
vigore a livello nazionale contemplino possibilità eque e
sufficienti al riguardo. Altra delega in bianco rispetto al tema
della responsabilità civile, tema che viene ripreso da questa bozza
di decreto all'articolo 5, che titola:
"Responsabilità. Le
responsabilità e gli oneri conseguenti all'attuazione delle misure
necessarie ad assicurare la coesistenza non devono in nessun caso
gravare sui soggetti, che, per effetto della stessa coesistenza,
sono esposti al rischio di danni diretti o indiretti. Al fine
dell'accertamento della responsabilità, l'onere di dimostrare la
completa attuazione delle misure necessarie ad assicurare la
coesistenza è posto a carico dei soggetti sui quali gravano le
misure di cui al comma precedente"
. Tema logico dal punto di
vista del diritto civile, ma difficilmente applicabile dal punto di
vista pratico.
Chi sceglie di produrre senza ricorrere agli "OGM", deve poter
essere sicuro di disporre di sementi "OGM-FREE"; sappiamo però che
l'impollinazione di molte specie avviene tramite il vento, le api o
altri insetti; in caso di coesistenza fra le colture sarebbe
difficile sapere da dove è arrivata la contaminazione accidentale.
La coesistenza non è di fatto assolutamente possibile, anche alla
luce di questo aspetto che coinvolge la responsabilità civile.
Sempre nella raccomandazione europea, leggiamo un altro punto
importante:
"Gli agricoltori, i fornitori di sementi e gli altri
operatori devono essere pienamente informati sui criteri in materia
di responsabilità in vigore nel loro Paese, in caso di pregiudizio
economico causato dalla commissione"
.
Quanto al 3° punto della risposta - che il Consigliere Curtaz
ritiene importante ma, a mio parere, sono importanti tutte e 3 -,
la risposta è contenuta nelle scelte effettuate in questi anni, che
si rivolgono alle produzioni "DOP", a quelle tradizionali e a
quelle biologiche. Non si tratta di essere pro o contro una
tecnologia, che si sta affermando in modo molto forte negli Stati
Uniti e in buona parte degli Stati d'America del sud e della Cina;
noi abbiamo fatto, a suo tempo, una scelta che perseguiamo,
ragionando in termini complessivi di agricoltura, di coltura, di
ambiente e di accoglienza turistica, che non prevede l'utilizzo di
"OGM".
Devo dire a tale proposito che le dichiarazioni fatte l'autunno
scorso del Commissario europeo per l'agricoltura, Fischler, sono
abbastanza categoriche sotto questo punto di vista, perché ha
esplicitamente sostenuto che Governi, Regioni o Enti locali non
potranno stabilire d'imperio zone "OGM-FREE" in Europa, un'opzione
che, invece, il ministro italiano ha ripetutamente caldeggiato nei
giorni scorsi. Una ragione sostenuta dal ministro nei nostri
incontri per mandare avanti il decreto ministeriale citato, perché
il ministro dice: "per adesso, blocchiamo la stagione di semina che
sta per iniziare e poi demandiamo alla Regione la possibilità di
legiferare in base a una serie di parametri che abbiamo chiesto",
che riguardano la presenza di prodotti tipici - nel nostro caso la
cosa sarebbe semplicissima da fare perché già solo il prodotto
tipico "vino" riguarda l'intero territorio della Valle d'Aosta -,
la parcellizzazione del territorio - e sarebbe un ulteriore
elemento a nostra favore -, ma ripeto il decreto ministeriale che
il Ministro Alemanno vuole emanare, secondo la Commissione europea
è in contrasto con la raccomandazione per i motivi citati dal
Commissario europeo per l'agricoltura, Fischler.
Riteniamo che se passa questo decreto
ministeriale… all'articolo 4 si dice
che:
"le Regioni individuano nell'ambito dei rispettivi
territori le aree nelle quali coltivazioni transgeniche non sono
consentite".
Noi aspettiamo l'evolversi della situazione,
teniamo ferma questa linea di assoluta rigidità, condivisa
trasversalmente da tutte le Regioni, tanto che il ministro ci ha
benevolmente accusato di essere molto più rigidi della sua
impostazione, che è già conosciuta a livello europeo come essere
un'impostazione che va in questa logica.
Si susseguono prese di posizione da parte di più organismi; noi
aspettiamo l'evolversi della situazione, presumo che il decreto
ministeriale sarà emanato con gli emendamenti proposti dalla
Regione, vedremo l'evolversi a livello europeo. Da parte nostra,
noi manteniamo ferma la nostra posizione e perseguiremo questi
obiettivi così come sono stati descritti.
Presidente - La parola al Consigliere Curtaz.
Curtaz (Arc-VA) - È stata breve la presentazione di questa
interpellanza e sarà altrettanto breve la replica, perché abbiamo
condiviso l'impostazione data dall'Assessore, quindi condividiamo
le osservazioni fatte in riferimento alla situazione della Valle
d'Aosta.
Per quanto ci riguarda, non vogliamo farne una questione
ideologica anche se nell'ambito delle associazioni ambientaliste vi
sono delle legittime resistenze ideologiche nei confronti degli
"OGM". Ritengo che il mondo politico valdostano si possa ritrovare
non esclusivamente sulle questioni di principio, ma su
considerazioni economiche di carattere generale. Credo che siamo
tutti persuasi con l'Assessore che il nostro futuro sviluppo rurale
deve essere fondato su principi di tipicità, di tradizionalità e di
genuinità del prodotto, perché questa è l'unica nostra "chance". Se
ci uniformiamo a standard generici, europei o americani che siano,
puntando ad una maggiore produttività, per la nostra agricoltura
che ha caratteristiche di "nicchia" sarebbe la fine!
In sostanza, prendiamo atto con favore dell'orientamento del
Governo regionale; torneremo ancora su questo tema, in modo che si
possa arrivare, con i passi opportuni e con le necessarie
iniziative amministrative e normative, a dichiarare che la nostra
Regione, per le motivazioni che abbiamo esposto, sia un territorio
"OGM-FREE".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK