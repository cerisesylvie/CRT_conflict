Consiglio Regionale della Valle d'Aosta - Oggetto del Consiglio n. 1715 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1715 del 13 luglio 2022 - Resoconto
OGGETTO N. 1715/XVI - Interpellanza: "Predisposizione degli
atti di indirizzo previsti dalla legge regionale 19/2021 in materia
di equo compenso".
Bertin (Presidente) -
Riprendiamo con il punto n. 25
all'ordine del giorno. Per l'illustrazione dell'interpellanza, ha
chiesto la parola il vicepresidente del Consiglio Sammaritani.
Sammaritani (LEGA VDA) -
Torniamo a parlare per
l'ennesima volta di legge 19/2021: quella sull'equo compenso dei
liberi professionisti, è un'interpellanza che nasce anche da quelle
che sono state nel tempo, dall'epoca dell'approvazione della legge
ad oggi, le risposte del Governo regionale a proposito
dell'articolo 2 di questa legge, articolo 2 che prevedeva appunto
che, al fine di ottenere il risultato voluto dalla legge, cioè
l'applicazione dell'equo compenso nei rapporti fra liberi
professionisti ed Ente Regione, ma anche enti strumentali e società
partecipate direttamente o indirettamente dalla Regione, si
applicasse questa normativa, che, come si disse allora al momento
della sua approvazione, circa un anno fa, era una normativa
all'avanguardia rispetto al tema, tra l'altro, molto dibattuto, ma
un tema che a livello nazionale stava un pochino rallentando, aveva
avuto delle battute d'arresto malgrado le leggi in proposito
fossero depositate da tempo.
A proposito di quest'articolo 2, comma 2, la Giunta regionale
avrebbe dovuto adottare degli atti di indirizzo nei confronti dei
soggetti destinatari, sé stessa compresa, di queste norme,
considerato anche il fatto che la mancata applicazione di questa
legge, la mancata messa sul tappeto di questa normativa ha
comportato nei mesi passati anche delle criticità, tanto che a un
certo punto, a proposito di un affidamento di una gara, fu
interpellata addirittura l'ANAC su richiesta dell'Ordine degli
avvocati di Aosta per chiarire se il compenso stabilito per i
professionisti che avrebbero dovuto svolgere certe funzioni per una
determinata società fossero in linea con le norme nazionali e anche
naturalmente con la nostra legge n. 19/2021.
È chiaro che considerato anche il fatto che è poco efficiente e
sicuramente violativo del principio di buona amministrazione che la
stessa Giunta, che si è dotata attraverso il Consiglio regionale
naturalmente, di uno strumento normativo, poi non adotti gli atti
necessari a far sì che ci sia un'effettiva applicazione dei
principi previsti dalla legge, allora interpelliamo il Presidente
della Regione per conoscere quali siano state esattamente queste
difficoltà o le complessità incontrate dagli uffici nel predisporre
gli atti di indirizzo previsti dall'articolo 2, comma 2, perché di
questo si è sempre parlato nelle risposte del Governo, dicendo
appunto che sono atti complessi, ci vuole del tempo e gli uffici
stanno lavorando, e se la Giunta abbia finalmente ottemperato a
quanto previsto quindi dall'articolo 2, comma 2, e, in caso
negativo, se e quando sia sua intenzione provvedere.
Presidente -
Risponde il presidente Lavevaz, ne ha
facoltà.
Lavevaz (UV) -
Rispetto ai due quesiti
dell'interpellanza, rammento che a margine di precedenti interventi
di sindacato che proprio il vostro gruppo aveva fatto in materia di
equo compenso, in particolare l'assessore Caveri in due iniziative
di ottobre 2021 e gennaio 2022, che erano inerenti alle società
partecipate, si era espresso in questo modo: "si stavano
effettuando le opportune valutazioni ai fini dell'individuazione
delle strutture regionali che ordinariamente effettuano l'attività
di affidamento di incarichi ai liberi professionisti per
comprendere meglio il quadro generale degli incarichi, la loro
natura, la specificità degli stessi e la loro numerosità" e poi che
"si stava procedendo con le valutazioni propedeutiche alla
predisposizione della delibera applicativa della norma medesima",
come da lei citato. Tutto ciò al fine di consentire un'adeguata e
più rispondente definizione dei contenuti degli atti di indirizzo
in applicazione della richiamata legge regionale.
C'è però da tener presente che nel frattempo, proprio in questo
frangente, è in discussione al Senato il disegno di legge n. 2419,
che reca: "Disposizioni in materia di equo compenso delle
prestazioni professionali".
Questo in particolare all'articolo 5, comma 3, prevede che i
parametri di riferimento delle prestazioni professionali sono
aggiornati ogni due anni su proposta del Consiglio nazionale degli
ordini e collegi professionali, quindi non farebbe più riferimento
ai singoli decreti ministeriali. Si sta anche valutando dunque come
procedere con gli atti di indirizzo, per non trovarsi con una
disciplina applicativa della legge 19 confliggente con una
competenza che sarebbe riservata, a quello che sembra, agli ordini
professionali. Non secondaria è poi l'esigenza di garantire
un'omogeneità dei compensi definiti a livello regionale con quelli
che stanno in fase di analisi e saranno stabiliti a livello statale
in applicazione appunto del citato disegno di legge che è in corso
di discussione. Ci sembra quindi più prudente aspettare gli esiti
di questa discussione che c'è a livello romano per poi prendere le
nostre decisioni avendo un quadro definitivo, completo ed
esaustivo.
Presidente -
Per replica, ha chiesto la parola il
consigliere Sammaritani.
Sammaritani (LEGA VDA) -
Devo dire che purtroppo non sono
molto soddisfatto intanto della risposta in sé, che è una serie di
dati di fatto e quindi inconfutabili. Quanto sul discorso
dell'attendismo che c'è stato, comunque del ritardo
nell'applicazione concreta di questa legge, perché, al di là di
tutto e al di là del fatto che personalmente ritengo che fosse
alquanto semplice dare applicazione a quel disposto normativo a cui
facevamo riferimento, cioè si trattava di comunicare ai destinatari
il fatto che la legge fosse in vigore, anche se sembra un po'
pleonastico ma è meglio farlo visto quello che poi è successo...
che appunto c'erano, come dice lo stesso articolo perché è stato
oggetto poi di una discussione prima dell'approvazione della legge
con gli ordini professionali, i quali si erano dichiarati
disponibili a condividere questi temi e a rilasciare anche dei
pareri addirittura a titolo gratuito sull'eventuale congruità dei
compensi stabiliti in eventuali gare, affidamenti, eccetera.
Se un anno fa - perché ormai siamo quasi al compleanno di questa
legge, mancano pochi giorni - eravamo all'avanguardia, è chiaro
che, aspettando un anno, ormai all'avanguardia non siamo più,
proprio per quello che lei, Presidente, diceva, cioè è in seconda
lettura, lo sappiamo, questa legge in Senato, sulla quale sono già
stati trovati accordi su una buona parte dei quattordici o quindici
articoli di cui è composta... ma è chiaro che se allora eravamo
all'avanguardia anche a livello nazionale, se aspettiamo ancora un
po', sicuramente farà in tempo a intervenire la normativa nazionale
con la quale probabilmente dovremo anche un po' fare i conti.
Il tema quindi, secondo me, non è tanto il fatto che è passato
un anno e quindi è meglio aspettare ormai che esca la norma
nazionale, anche perché mi permetto di dire che, visti i tempi che
corrono, probabilmente c'è anche il rischio che quella legge non
veda mai la luce vista la situazione politica attuale, poi non
faccio altre considerazioni, e non è nemmeno una gara a chi fa
prima, ci mancherebbe, il problema è che noi abbiamo fatto questa
legge che aveva dei principi importanti secondo me e
all'avanguardia, come dicevo prima, un anno fa. Va bene che per
fare certe cose ci va un po' di tempo e che fare le cose in fretta
non va mai bene e quindi non è tanto la gara a chi fa prima quanto
piuttosto forse sarebbe meglio a chi fa meglio, come anche
stamattina si discuteva in ambito referendario, però io credo che
questa vicenda non sia un gran bel segnale sotto il profilo
dell'efficienza del funzionamento del nostro sistema, perché, come
dico, ci siamo dotati di un bello strumento dal punto di vista
normativo, avanti rispetto a tanti altri, a quasi tutti, per una
volta, e abbiamo perso l'occasione. Adesso siamo al palo e stiamo
addirittura aspettando che a livello nazionale... se e quando si
degneranno di fare finalmente questa legge che i professionisti
aspettano da tanto tempo, noi ci adegueremo. Non mi sembra
sinceramente un atteggiamento così efficiente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK