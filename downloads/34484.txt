Consiglio Regionale della Valle d'Aosta - Oggetto del Consiglio n. 2253 del 22 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2253 del 22 febbraio 2012 - Resoconto
OGGETTO N. 2253/XIII - Interpellanza: "Iniziative per
ottimizzare la visibilità online dell'offerta turistica della Valle
d'Aosta".
Interpellanza
Richiamato il Piano di marketing strategico della Valle
d'Aosta ed in particolare le relazioni esistenti tra il turismo ed
il web e la considerazione ivi contenuta secondo la quale per la
Valle d'Aosta "il web sia ancora un mondo ancora da
padroneggiare";
Evidenziato che ormai il 60% degli internauti italiani
utilizza la rete per organizzare le proprie vacanze;
Ritenuto necessario migliorare la visibilità online
dell'offerta turistica della Valle d'Aosta;
i sottoscritti Consiglieri regionali
Interpellano
l'Assessore competente per conoscere:
1) quali azioni intenda assumere al fine di ottimizzare la
visibilità dell'offerta turistica valdostana sul web.
F.to: Bertin - Patrizia Morelli
Presidente
- La parola al Consigliere Bertin.
Bertin (ALPE)
- Grazie Presidente.
Già questa mattina abbiamo affrontato le questioni riguardanti
il turismo e la sua promozione legata alla BIT. In questo caso la
questione riguarda il rapporto fra il turismo ed il Web; ormai
Internet e Web fanno parte sempre più della vita di ognuno di noi
e, nel caso del turismo, è diventato uno degli strumenti principali
per la scelta di una destinazione da parte dei cittadini. Ormai si
calcola che fra gli internauti l'utilizzo del Web rappresenti il 60
percento di casi, ma in generale fra la popolazione si considera
che la percentuale vada al di sopra del 40 percento.
La richiesta di informazioni per una meta turistica e per la
scelta di una vacanza è fatta ormai - anche se non principalmente -
attraverso il Web, per cui diventa fondamentale avere una
visibilità sul Web come offerta turistica, e soprattutto avere una
visibilità mirata, avere un progetto di come si vuole comparire sul
Web, anche perché non solo rappresenta uno strumento importante
attualmente, ma lo diventerà sempre più in futuro.
Il piano di marketing strategico della Valle d'Aosta del 2009
per quanto riguarda il rapporto fra il turismo ed il Web
considerava la nostra Regione non ancora in grado di padroneggiare
pienamente questo strumento, che si era in ritardo, e che bisognava
migliorare questo settore di promozione turistica. Per questa
ragione chiediamo all'Assessore quali azioni intenda assumere al
fine di ottimizzare la visibilità dell'offerta turistica della
nostra Regione sul Web. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Ringrazio il collega Bertin di questa
iniziativa, che ci permette di fare il punto su un'attività
decisamente importante.
Un primo insieme di azioni messe in atto dall'Assessorato per
migliorare la visibilità online dell'offerta turistica regionale
sono rivolte a potenziare il portale turistico Lovevda.it, che per
la sua autorevolezza e per la quantità ingente di informazioni che
gestisce - ricordo, sei lingue: italiano, francese, inglese,
spagnolo, tedesco, russo - ha un ruolo centrale per l'accessibilità
online della destinazione "Valle d'Aosta", in quanto collega tutti
i siti di interesse turistico della Regione, dà accesso in modo
organizzato all'intera offerta turistica regionale, ha la funzione
fondamentale di presentare il territorio regionale come un
unicum
coerente ed unitario, seppure costituito da diverse
realtà, e dotato di funzioni di commercializzazione, prenotazione e
richiesta di pacchetti turistici, e prenotazioni online delle
strutture ricettive.
Il portale turistico sarà perciò potenziato con una serie di
azioni: una costante attività di aggiornamento ed arricchimento
delle informazioni pubblicate, anche in collaborazione con
l'Ufficio regionale del turismo. Pubblicare contenuti Web accurati,
di qualità, è un'attività che può passare inosservata proprio
perché costante e quotidiana, ma che ripaga anche nel lungo periodo
in termini di reputazione e visibilità del sito, del grande impegno
di risorse che richiede; la collaborazione con il Dipartimento
innovazione e tecnologia per migliorare le prestazioni e le
funzioni del sito; un'attività SEO (search engine optimisation) per
ottimizzare la visibilità del sito regionale, dei risultati dei
motori di ricerca e per migliorare la fruizione dei contenuti da
parte dei visitatori; l'attivazione, nell'ambito del servizio di
prenotazione "Valle d'Aosta Booking", del modulo per la vendita
online di pacchetti turistici, anche dinamici, che aggiungono
all'acquisto del solo soggiorno anche la prenotazione o l'acquisto
di servizi complementari quali skipass, ingresso alle terme,
ingresso ai castelli, eccetera. Per quanto riguarda l'attività di
Web marketing per il Valle d'Aosta Booking, nei prossimi mesi
individueremo un'agenzia specializzata nel Web marketing per
pianificare, con una prospettiva temporale di due anni e con un
particolare riferimento al servizio di prenotazione online delle
strutture ricettive Valle d'Aosta Booking, la strategia di
visibilità dei motori di ricerca del portale turistico regionale.
Questa strategia integrerà diversi strumenti, in modo da portare
sia risultati immediati, cioè un maggior numero di prenotazioni,
sia risultati di più ampio orizzonte temporale, ossia un
miglioramento a lungo termine della visibilità sul Web.
Per questa azione prevediamo di investire circa 150.000 euro
all'anno per i prossimi due anni, vincolando però il compenso
dell'agenzia ai risultati che saranno ottenuti in termini di
prenotazione e di miglioramento del tasso di conversione, (rapporto
fra numero di prenotazioni e numero di visitatori del sito). Per
quanto riguarda l'attività di sensibilizzazione rivolta agli
operatori turistici, il grado di visibilità online dell'offerta
turistica valdostana dipende dalla misura in cui tutti gli
operatori del sistema turistico regionale - e non solo
l'Assessorato - sono presenti ed attivi sul Web. La presenza attiva
sul Web di strutture ricettive, servizi di ristorazione,
professionisti ed altri servizi di interesse turistico contribuisce
infatti alla creazione di una rete informativa aperta e
flessibile.
Per raggiungere questo risultato, l'Assessorato sensibilizza gli
operatori turistici anche con interventi formativi dedicati: nel
mese di dicembre abbiamo organizzato in collaborazione con la
Chambre valdôtaine
una sessione formativa di mezza giornata
sui nuovi media, diretta agli operatori del settore e finalizzata
ad illustrare l'importanza che questi mezzi rivestono nella
comunicazione di qualunque servizio turistico ed alla necessità
della loro presenza attiva su tali canali; promuove in
collaborazione con l'ADAVA l'adesione degli operatori della
ricettività al Valle d'Aosta Booking; incoraggia i raggruppamenti
di operatori turistici, riconosciuti ai sensi della legge regionale
n. 6/2001, a prevedere azioni di Web marketing nell'ambito dei
progetti di promo-commercializzazione. Il cofinanziamento regionale
prevede risorse finanziarie per 400.000 euro. Per quanto riguarda
l'attività del Web 2.0, le tante applicazioni online che facilitano
un forte grado di integrazione ed interazione con il Web (i blog, i
forum, Youtube, Facebook, Twitter, e altri) spesso indicate
collettivamente come Web 2.0, consentono a chiunque di influenzare
in modo significativo l'opinione dei turisti, sia al momento della
ricerca di informazioni, sia durante la vacanza, sia soprattutto
nella condivisione dell'esperienza positiva o negativa di vacanza e
nel passaparola. Ogni valdostano ed ogni visitatore della Valle
d'Aosta attivo sul Web può comunicare l'offerta turistica regionale
in modo positivo.
Per queste ragioni l'Assessorato, nel dicembre 2011, ha avviato
un progetto pilota di comunicazione online tramite i social network
"Aosta Valley Mountains online" proposto da Kay Rush e Ezio
Marlier; il progetto con l'uso integrato di canali di comunicazione
online (sito Web, blog, reti sociali, immagini video) sta creando
un luogo virtuale di confronto e di condivisione di esperienze,
basato sul tema specifico della scalata su roccia e ghiaccio, che
trova in Valle un'offerta distinguibile da quella di destinazioni
concorrenti, per un investimento di 24.200 euro. Entro giugno
l'Assessorato attiverà un servizio di ascolto del Web con la
Presidenza e con l'Ufficio stampa, che permetterà di conoscere
attraverso i giudizi ed i commenti espressi sul Web l'importanza
attribuita ai diversi elementi dell'offerta turistica regionale, il
gradimento di tali elementi, la causa del gradimento, la
rilevazione di paragoni con l'offerta di destinazioni concorrenti.
Questo strumento consentirà di orientare al meglio investimenti ed
interventi di miglioramento e promozione dell'offerta. Il
Dipartimento innovazione e tecnologia ha individuato la ditta
Keyword S.r.l. di Petriano come fornitore del servizio: questo
servizio comporterà per l'Assessorato un investimento annuo di
12.000 euro. L'Assessorato attiverà prima dell'estate nell'ambito
del progetto strategico "Strattour", programma ALCOTRA
Italia-Francia, una linea di intervento denominata
Bienvenue
Chez Vous
, un'azione di comunicazione online basata sulle reti
sociali per affiancare alle strategie di marketing che operano la
segmentazione del mercato sulla base di criteri socio-demografici e
geografici, anche strategie di relazione volte a progettare
esperienze per quei gruppi di persone che socializzano online più
per affinità di interessi che per passioni condivise e per affinità
socio-demografiche. Questa azione interesserà diversi segmenti di
prodotto, come bike, sci, freeride, eventi cultura ed
enogastronomia, trekking ed alta montagna, attraverso
collaborazione esterna di soggetti residenti in Valle o assidui
frequentatori ed esperti del segmento di prodotto considerato, che
possono stimolare ed alimentare conversazioni sulla possibilità di
vacanze in Valle d'Aosta. In questo modo si favorirà anche il
coinvolgimento dei residenti nella comunicazione e promozione
turistica del proprio territorio. Questo è l'obiettivo specifico
dell'azione
Bienvenue Chez Vous
, prevista dal progetto
strategico "Strattour"; per questa attività è previsto un
investimento per circa 100.000 euro.
Presidente
- La parola al Consigliere Bertin.
Bertin (ALPE)
- Grazie Presidente.
Assessore, lei converrà con me che questo è lo strumento di
promozione del futuro, sul quale bisogna investire e soprattutto
mantenere alta l'attenzione. La ringrazio per l'elenco di
iniziative che avete messo in campo ultimamente in questa
direzione, come è necessario fare, perché, come sottolineava il
piano di marketing strategico, siamo in ritardo e non riusciamo
ancora a padroneggiare il Web. Manca, a mio avviso, ancora una
visione globale della promozione turistica sul Web, è importante
identificare un soggetto unico che si occupi di questo aspetto e
che coordini l'attività di tutti.
Faceva l'elenco di alcune operazioni...alcune sono riuscite
meglio, altre meno, come il Booking Valle d'Aosta, che non ha dato
i risultati che ci aspettavamo, anche perché non è stato inserito
in un contesto favorevole nel Web. Manca una politica, che va
fatta, e va fatta in tempi brevi! Stamani, e anche adesso,
sottolineavo alcuni prodotti che caratterizzano la Valle d'Aosta,
quelli che il piano strategico definisce come "star", come la
bicicletta di montagna; se lei mette su Google o su altri motori di
ricerca "bicicletta di montagna", la Valle d'Aosta compare oltre la
quarta pagina, mentre altre Regioni (come il Sud Tirolo) compaiono
immediatamente. Tutti questi prodotti che dovrebbero caratterizzare
la Regione sono nelle pagine indietro, superati quasi sempre da
Tirolo, Friuli ed altre Regioni, che forse hanno investito prima ed
in modo più efficace in questo settore.
Per avere un giusto ritorno dobbiamo recuperare il tempo perso.
È un invito a fare in fretta, perché il Web è sempre più un
elemento fondamentale della promozione turistica di un territorio;
gli altri territori si sono mossi prima e noi dobbiamo recuperare
in fretta, forse dirottando risorse da iniziative che sono a mio
avviso superate - penso a grandi manifestazioni spettacolari come
il Capodanno di Courmayeur - a questi settori che garantiranno in
futuro maggiore ritorno. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK