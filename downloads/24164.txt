Consiglio Regionale della Valle d'Aosta - Oggetto del Consiglio n. 3143 del 18 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3143 del 18 dicembre 2007 - Resoconto
OGGETTO N. 3143/XII - Discussione del disegno di legge:
"Manutenzione del sistema normativo regionale. Modificazioni di
leggi regionali e altre disposizioni".
Presidente
- La parola al relatore, Consigliere
Segretario Maquignaz.
Maquignaz (UV)
- Il presente disegno di legge,
finalizzato alla manutenzione periodica del sistema normativo
regionale, modifica leggi regionali afferenti ambiti diversi e si
compone di 38 articoli suddivisi in 8 capi, distinti per settori
d'intervento. Il filone è quello di non mutare radicalmente la
disciplina legislativa vigente, ma piuttosto quello di apportare
modifiche necessarie volte a migliorare la comprensione del testo
e/o coniugare meglio le varie leggi in vigore con le nuove
normative che in qualche modo hanno un collegamento.
Per quanto riguarda il metodo di lavoro seguito, ogni
Commissione consiliare ha esaminato gli articoli di rispettiva
competenza e, dove l'ha ritenuto necessario, ha apportato le
modifiche del caso.
La II Commissione, nella riunione del 5 novembre 2007, ha
esaminato gli articoli:
- 1 che, al comma 1, esclude dal calcolo della percentuale
massima del 15%, ai fini del conferimento di incarichi dirigenziali
a personale esterno, l'incarico di Sovrintendente agli studi, nel
caso in cui questo sia conferito a personale dirigente appartenente
ai ruoli scolastici regionali, mentre, al comma 2, modifica il
regime delle incompatibilità dei dipendenti della Regione e degli
altri enti del comparto unico regionale. La Commissione ha
emendamento il comma 2 estendendo anche ai dipendenti della
carriera direttiva e della qualifica dirigenziale la possibilità di
assumere incarichi negli organi di amministrazione delle società
partecipate, anche indirettamente, dalla Regione, dagli enti locali
e dagli altri enti pubblici appartenenti al comparto unico;
- 2 che, al comma 1, riconduce nel complesso della normativa
regionale dedicata alla finanza locale la disciplina relativa al
Patto di stabilità per gli enti locali valdostani, all'utilizzo
delle somme restituite dagli enti locali e all'avanzo di
amministrazione di finanza locale, mentre, al comma 2, prevede
l'abrogazione di una serie di disposizioni;
- 4 che estende ai dipendenti che accedono ai posti di addetti
alla polizia locale mediante procedure di mobilità interna, oltre
all'obbligatorietà della formazione, anche quella del
tirocinio;
- 5 che modifica la procedura per la scelta del contraente per
l'acquisizione in economia di beni e di servizi. La Commissione ha
emendato l'articolo elevando da 8.000 euro a 20.000 euro l'importo
minimo in base al quale il dirigente responsabile deve richiedere i
relativi preventivi;
- 8 che ridetermina i compiti dei responsabili del procedimento
e dell'istruttoria;
- 18 che modifica i controlli attuati dalla Regione sulla
destinazione dei finanziamenti contemplati dalla legge regionale 27
novembre 1990, n. 75 (Adesione della Regione al Consorzio garanzia
fidi tra esercenti le liberi professioni in Valle d'Aosta.
Interventi a favore dei Consorzi garanzia fidi);
- 19 che modifica l'elencazione dei soggetti beneficiari delle
polizze assicurative che possono essere stipulate dalla Regione ad
integrazione di quelle obbligatorie per legge o previste dai
contratti collettivi;
- 21 che precisa che l'incarico di dirigente della struttura
regionale competente in materia veterinaria non rientra nel calcolo
della percentuale massima del 15%, ai fini del conferimento di
incarichi dirigenziali a personale esterno.
Al termine della discussione la II Commissione, a maggioranza,
ha espresso parere favorevole sugli articoli sopraccitati con 2
emendamenti che prevedono la sostituzione: il primo, del comma 2
dell'articolo 1; il secondo, dell'articolo 5.
All'esame della III Commissione, che ha espresso il proprio
parere favorevole, a maggioranza, nella seduta del 14 novembre
2007, sono stati assegnati gli articoli 10, 23, 24, 25, 26, 27, 28
e 29. Il Consiglio permanente degli enti locali aveva espresso
parere contrario alla formulazione degli articoli 26 e 27 che sono
stati riformulati dall'Assessore al territorio, ambiente e opere
pubbliche. La Commissione ha ritenuto pertanto opportuno audire,
nel corso della riunione del 14 novembre 2007, il Consiglio
permanente degli enti locali che ha espresso il proprio parere
favorevole su tali nuovi articoli.
Si procede ad una breve illustrazione degli articoli che
riguardano la III Commissione:
- l'articolo 10 inserisce una disciplina riguardante le modalità
ed i casi di esercizio delle deroghe consentite dall'articolo 9
della direttiva 79/409/CEE, concernente la conservazione degli
uccelli selvatici, modifica l'esame per l'ottenimento
dell'abilitazione venatoria e disciplina l'esonero dall'esame per
gli addetti professionisti alla sorveglianza venatoria, la
Commissione ha approvato un emendamento finalizzato a garantire la
continuità nel campo della formazione faunistica;
- l'articolo 23 disciplina l'estinzione anticipata dei mutui
contratti dalle cooperative edilizie, in relazione all'intervenuta
nullità, e abroga il comma 2 dell'articolo 14 della legge regionale
n. 56/1986, che prevede l'applicazione di penalità in caso di
estinzione anticipata del mutuo;
- l'articolo 24 enumera le fattispecie in occasione delle quali
il Presidente della Regione è legittimato ad autorizzare voli per i
quali non si applicano i divieti stabiliti dalla legge;
- l'articolo 25 stabilisce la variazione dell'indice dei prezzi
al consumo per le famiglie di operai e impiegati quale parametro
unico di riferimento, ai fini dell'aggiornamento dei limiti di
reddito per l'assegnazione degli alloggi di edilizia residenziale
pubblica;
- l'articolo 26 apporta modificazioni alla legge regionale 20
giugno 1996, n. 12 "Legge regionale in materia di lavori pubblici",
la Commissione ha approvato 2 emendamenti semplificativi rispetto
al testo originario, tali modifiche consentono di recepire nella
legislazione regionale la procedura negoziata per l'affidamento dei
servizi di ingegneria e architettura per un importo inferiore a
100.000 euro, la norma, onde evitare un ricorso sistematico a tale
procedura, prevede che le stazioni appaltanti predefiniscano, in
piena autonomia, i casi in cui intendano avvalersene;
- l'articolo 27 ridisegna le modalità di funzionamento della
Conferenza di pianificazione, istituisce una nuova classificazione
dei terreni sedi di frane e definisce la perimetrazione e la
disciplina d'uso delle aree soggette a colate detritiche. La
Commissione ha approvato alcuni emendamenti che, tenendo conto
delle osservazioni formulate dal Consiglio permanente degli enti
locali, indicano nella norma i principi generali della materia e
rinviano a successivi provvedimenti attuativi la disciplina degli
aspetti di dettaglio;
- l'articolo 28 disciplina, fissandone le condizioni, gli
interventi di adeguamento degli esercizi di ristorazione e delle
strutture alberghiere esistenti nell'ottica di consentire la
realizzazione di interventi volti al soddisfacimento di eventuali
esigenze di riqualificazione e potenziamento dell'offerta
turistica. La Commissione ha approvato un emendamento al comma 4
rivolto a definire che il rispetto delle norme richiamate nel comma
si riferisce all'aumento della capacità ricettiva delle strutture
alberghiere;
- l'articolo 29 stabilisce che la fideiussione concessa, ai
sensi dell'articolo 13, comma 1, lettera a), della legge regionale
n. 5/2003, a garanzia dell'esatta realizzazione dell'intervento,
deve essere di importo pari al contributo oggetto di erogazione
anticipata.
La IV Commissione ha espresso il proprio parere favorevole, a
maggioranza, nella riunione del 23 ottobre 2007 sugli articoli:
- 11 che include tra le produzioni ammesse a contributo anche
quelle realizzate con manufatti ottenuti da scarti delle
lavorazioni tipiche ed elimina dal novero dei requisiti previsti
per le produzioni ammissibili a contributo quello relativo
all'esclusione della lavorazione mediante macchine a motore;
- 12 che precisa la definizione di impianto di distribuzione
carburanti ad uso privato;
- 13 che ammette l'iscrizione nel Registro dei produttori dei
corsi di tecniche artigianali e che permette di ottenere contributi
non solo per manifestazioni fieristiche ma anche per altri tipi di
eventi di promozione e di valorizzazione dell'artigianato di
tradizione. La Commissione ha emendato questo articolo sopprimendo
la lettera a) del comma 1;
- 14 che prevede degli aggiornamenti conseguenti a modifiche
della normativa comunitaria in materia di aiuti alle imprese;
- 15 che stabilisce le procedure di inquadramento nella
qualifica dirigenziale del personale trasferito nei ruoli regionali
in conseguenza del conferimento alla Regione delle funzioni in
materia di lavoro;
- 16 che integra le attribuzioni del Centro di osservazione
avanzato sulle energie di flusso e che dispone anche per i
finanziamenti agevolati a valere sulla legge regionale n. 3/2006
l'esclusione di penalità in caso di estinzione anticipata;
- 30 che delimita l'ambito di applicazione per gli impianti di
produzione di energia idroelettrica;
- 31 che contempla la possibilità per gruppi di sciatori
accompagnati da maestri di sci di percorrere le piste di sci, anche
al di fuori dell'orario di apertura, previa autorizzazione del
gestore degli impianti e su richiesta degli esercenti pubblici
esercizi situati lungo le piste;
- 32 che adegua la disciplina regionale per i posti tappa
escursionistici, ovvero i cosiddetti "dortoirs", in relazione alla
segnalazione dell'Autorità Garante della concorrenza e del
mercato;
- 33 che consente l'apposizione di pubblicità nelle stazioni,
sui sostegni e sui veicoli degli impianti a fune, purché non siano
compromesse la partecipazione attiva del viaggiatore, la sua
attenzione verso le indicazioni per la sicurezza durante il
trasporto, e che introduce la possibilità di disciplinare
l'effettuazione del trasporto a chiamata, oltre che sulla base del
corrispettivo chilometrico, anche sulla base di un corrispettivo
orario;
- 34 che chiarisce l'ambito e le modalità di applicazione della
normativa in materia di interventi nel settore termale;
- 35 che recepisce le novità introdotte dal decreto-legge n.
7/2007 in relazione ai soggetti che possono svolgere l'attività di
guida turistica e di accompagnatore turistico, che promuove la
conoscenza di lingue straniere e che prevede un coordinamento ed
una semplificazione degli adempimenti e dei procedimenti
amministrativi previsti;
- 36 reca disposizioni in materia di controllo sugli impianti
tecnici a fune;
- 37 che disciplina i requisiti di distanza minima che debbono
essere posseduti dalle strutture di nuova edificazione per poter
accedere ai benefici di legge previsti;
- 38 che precisa alcuni aspetti legati al trasferimento alla
"Chambre" delle funzioni amministrative per la gestione del ruolo
dei mediatori.
La V Commissione ha espresso il proprio parere favorevole, a
maggioranza, nella riunione del 14 novembre 2007 sugli articoli 20,
22 e 31. L'articolo 20 dispone l'abrogazione delle leggi regionali
n. 57/1990 e n. 48/1991, entrambe da tempo non più finanziate.
L'articolo 22 detta disposizioni in materia di prevenzione incendi
per le strutture residenziali socio-assistenziali per anziani
(prevalentemente microcomunità) ed è stato emendato dalla
Commissione. L'articolo 31 contempla la possibilità per gruppi di
sciatori accompagnati da maestri di sci di percorrere le piste di
sci, anche al di fuori dell'orario di apertura, previa
autorizzazione del gestore degli impianti e su richiesta degli
esercenti pubblici esercizi situati lungo le piste.
La I Commissione ha svolto il ruolo di capofila del disegno di
legge. Nella riunione del 20 novembre 2007 la I Commissione ha
esaminato gli articoli:
- 3 che ridefinisce l'ambito di esercizio della funzione
consultiva affidata al Consiglio permanente degli enti locali
stabilendo che il parere dell'organismo in questione sia reso
obbligatoriamente sulle sole proposte normative o di atti
amministrativi a contenuto generale che attengono a materie di
interesse per gli enti locali ed in tempo utile per l'avvio dei
lavori delle Commissioni. La Commissione ha emendato: il comma 1
dell'articolo 3 per una migliore comprensione della norma;
- 6 che stabilisce che al conferimento delle benemerenze
regionali, denominate "Amis de la Vallée d'Aoste" e "Chevalier de
l'autonomie", si provveda con deliberazione della Giunta
regionale;
- 7 che proroga al 7 febbraio 2007 il termine dei lavori della
Convenzione per l'autonomia e lo Statuto speciale della Regione
autonoma Valle d'Aosta/Vallée d'Aoste;
- 9 che detta disposizioni in materia di incarichi conferiti in
connessione con il mandato elettivo;
- 17 che definisce con maggiore chiarezza terminologica i
concetti di assegnazione dei generi contingentati, di fido e di
buono di prelievo. Le modifiche approvate dalla Commissione ai
commi 1 e 2 dell'articolo in questione sono finalizzate a definire
con maggiore chiarezza terminologica i concetti di assegnazione dei
generi contingentati e di buono di prelievo.
Al termine della discussione la I Commissione, a maggioranza, ha
espresso parere favorevole sugli articoli sopracitati e ha
predisposto un nuovo testo.
Nella veste, quindi, di relatore generale ed in collaborazione
con i relatori della II Commissione, Roberto Vicquéry, della III
Commissione, Fedele Borre, della IV Commissione, Renato Praduroux,
e della V Commissione, Dario Comé, vi proponiamo l'approvazione del
nuovo testo del disegno di legge n. 186.
Président
- La parole au Conseiller Sandri.
Sandri (PD)
- La questione posta principalmente da tale
disegno di legge è anzitutto un problema procedurale, nel senso che
mi ha francamente un po' stupito e fatto riflettere l'aver
constatato nel lavoro di questi mesi in Commissione che numerose
materie affrontate da tale disegno di legge si riferiscono a
modifiche di leggi approvate nel corso dell'anno, in particolare
pensiamo alla disciplina della professione di mediatore, articolo
38, è una legge che è stata promulgata il 29 marzo. Abbiamo altri
interventi che sono stati previsti per altre leggi molto recenti e
credo che questo sia il segnale che in termini di efficacia del
Consiglio, il lavoro in Commissione non si sta svolgendo come
dovrebbe e questo perché, se le leggi fossero valutate con più
attenzione in Commissione, si "sviscerassero" meglio i problemi,
non vi fosse sempre l'angoscia della fretta che bisogna approvare
il testo per mandarlo in aula, ma vi fosse la capacità di un
ragionamento serio e approfondito non si dovrebbe arrivare agli
ultimi minuti con dei testi non corretti e poi nella "omnibus"
perdere del tempo per andare a correggere gli errori fatti nelle
leggi precedenti. La maggioranza delle leggi che sono emendate in
questo testo sono successive al 2003, quasi tutte del 2005-2006, e
questo dà il segnale di un diverso approccio che si deve prendere.
Nella vicina Confederazione svizzera la media del tempo che ci
vuole per fare una legge è un anno e mezzo, perché loro hanno una
procedura un poco diversa, ossia un progetto di legge passa
all'aula immediatamente, non che va in Commissione come da noi, non
per una valutazione sul contenuto, ma per una valutazione se
quell'argomento è di interesse della collettività. In caso
affermativo, ossia se ha un primo parere favorevole dell'aula,
allora va in Commissione e lì giace per parecchio tempo, perché
deve avere tutta una serie di procedure di concertazione con le
forze sociali, con le forze politiche, con le persone interessate e
i soggetti interessati alla questione, poi il testo viene elaborato
e, dato che in queste Commissioni si lavora al di là della
posizione di essere in maggioranza o in opposizione, il testo viene
elaborato con molta attenzione e poi finalmente arriva in aula,
dove non esistono gli emendamenti, ma esiste solo la valutazione
sul testo finale. Tutto il lavoro degli emendamenti quindi viene
fatto nella fase di Commissione, è un modo diverso che hanno di
operare, ma la durata media delle leggi in Svizzera si misura
nell'ordine di decenni, non degli anni, senza fare una modifica.
Questa è una valutazione che porto al dibattito e al confronto con
tutti, non c'è una ricetta, ma è un segnale secondo me che la
qualità della legislazione è abbastanza bassa e mi permetto un
particolare accenno alle materie urbanistiche. Mi ha fatto piacere
che, grazie all'intervento del CELVA, la Commissione competente
abbia stralciato larga parte degli articoli 25-26-27, il 27
soprattutto, che era una cosa enorme, al di là del contenuto,
queste leggi sull'urbanistica sicuramente ci vuole tutta una serie
di dettagli... ma probabilmente meriterebbe una revisione completa
dal punto di vista lessicale, perché c'è una ridondanza di
impostazione, una precisione esagerata nel dettagliare qualunque
tipo di possibilità, che sicuramente può essere utile dal punto di
vista della attuazione pratica ma, dal punto di vista della
tecnica, ne impedisce un'analisi corretta, perché è evidente che o
sei un tecnico di altissima competenza, o su quei temi non puoi
intervenire minimamente.
Fatta questa premessa di tipo generale, è evidente che
nell'analisi puntuale dei vari tipi di articolato si deve passare a
valutare questioni che sono completamente diverse: qui si va dai
trasporti alle modificazioni della valutazione dell'uso delle piste
di sci, alla normativa dei dirigenti della Regione,
all'urbanistica, alle frane, è veramente una cosa molto ampia che
ha comportato delle grosse difficoltà. Come gruppo del "PD",
comunque, abbiamo presentato una quarantina di emendamenti al testo
puntuali, nel senso che sono una parte di modifica del testo che è
stato proposto e un'altra di integrazione e di sostituzione con
argomenti concernenti la normativa di riferimento. Inoltre, qui
passiamo all'analisi dell'articolato, abbiamo presentato un ordine
del giorno collegato all'articolo 1, articolo su cui abbiamo
predisposto svariati emendamenti e le motivazioni sono di 2 tipi:
la prima legata alla questione dei dirigenti di nomina fiduciaria,
in questo testo si va a modificare la legge n. 45/1995 proprio
riducendo ulteriormente le obbligatorietà attraverso il meccanismo
del concorso nella scelta dei dirigenti, ma aumentando il limite
massimo del 15% come disponibile per l'assunzione di dirigenti in
quota fiduciaria, togliendo da questo conteggio l'incarico di
Sovrintendente. Noi invece intendiamo andare in una direzione
assolutamente contraria e abbiamo proposto di tornare ad una
maggiore valutazione per concorso di tutta una serie di nomine,
intendendo che il Capoufficio di rappresentanza a Bruxelles e
quello di Roma, il Comandante e il Vicecomandante del Corpo
forestale della Valle d'Aosta, il Capo Ufficio informazione e
stampa della Presidenza del Consiglio e il Direttore dell'Agenzia
del lavoro sono delle posizioni che nulla hanno a che vedere con il
meccanismo della fiducia personale, perché soprattutto il Direttore
dell'Agenzia del lavoro dovrebbe essere persona che arriva per
concorso e non per fiducia del politico di turno. Credo che questo
sia il segnale di un sistema politico capace di confrontarsi con
capacità e intelligenza con il sistema dei dirigenti, senza aver
bisogno di mettere lì la persona che alla fine dice sempre "sì".
Riteniamo quindi opportuno fare una grande riflessione, per questo
abbiamo presentato tale emendamento, perché il trucchetto che
troveremo anche per il Dirigente veterinario di utilizzare del
personale già in forza all'Amministrazione regionale consente di
allargare ulteriormente i margini per le scelte di fiducia. Non
credo sia una buona strada, anzi sarebbe ora di ridurre questo tipo
di intervento al minimo, ossia al Gabinetto del Presidente della
Regione e poco più. Naturalmente, se non è possibile recepire -
negli emendamenti li abbiamo fatti a scalare, prima li abbiamo
tolti tutti, ossia dal Capoufficio di Bruxelles fino all'Agenzia
del lavoro ad arrivare fino al solo Direttore dell'Agenzia del
lavoro -, chiediamo l'abrogazione di tutto il primo comma
dell'articolo. Per brevità non commenterò tutti gli emendamenti,
che affronteremo passo passo; mi sembra importante però rendersi
conto che su questo tema dell'assunzione dei dirigenti si giocano
molte delle capacità di interagire tra il politico e il dirigente e
quindi di fare il bene della nostra Amministrazione.
L'ordine del giorno che abbiamo presentato invece riflette un
poco sulle dimissioni del Presidente della "CVA", dimissioni che
sono state date il 7 dicembre, ma che non si sono accompagnate con
la nomina del nuovo Presidente: questo rischia di dare una
situazione che è al limite della correttezza rispetto alla
normativa regionale, che dice che chi si volesse candidare - vi è
quindi un problema di tutela del regolare svolgimento delle
prossime elezioni - l'anno prossimo alle elezioni deve dimettersi
dalla carica di Presidente di "CVA" come di altre società. In
questo caso, se il Presidente non è sostituito, di fatto il
Consigliere che rimane nel Consiglio di amministrazione potrebbe
svolgere un ruolo di influenza che ricalca non formalmente, ma
concretamente il ruolo del Presidente e questo ci sembra che non
consenta di dare un giudizio sereno a livello elettorale, perché
c'è una posizione di privilegio che questo Consiglio all'unanimità
o quasi ha cassato. Bisogna allora prevedere un impegno da parte
del Presidente della Regione in quanto rappresentante della
Regione, quindi rappresentante di chi ha la titolarità attraverso
"Finaosta", perché entro il 31 dicembre sia nominato il nuovo
Presidente di "Finaosta". Noi proponiamo che sia un dirigente
regionale, rispetto all'articolo 1, comma 2, che consente ai
dirigenti regionali di rappresentare la Regione all'interno di
società partecipate: questo potrebbe essere un buon passaggio per
iniziare ad attuare tale normativa, in modo che una persona di
provate capacità, e nell'Amministrazione regionale ve ne sono
parecchie... oltretutto, avendo un settore energia che da tanto
tempo è uno dei settori portanti dell'Assessorato delle attività
produttive, e poi anche delle opere pubbliche è stato anche tale
servizio... credo che si potranno trovare delle persone capaci di
interpretare correttamente, perché non vi sia equivoco sul fatto di
chi fa in concreto il Presidente di "CVA"... questo verrà poi
votato al momento della discussione del primo articolo.
Un'altra valutazione che abbiamo presentato, che ci pare
relativamente importante - e che c'è nell'articolo 3 -, ma che
abbiamo ripresentato anche in altre occasioni, così come lo
presenteremo anche sul disciplinare per i rapporti fra Casa da
gioco e Regione, è quella di riportare, per quanto possibile, sotto
il controllo del Consiglio regionale una serie di attività, per
esempio, nel caso dell'articolo 3 vi sono una serie di passaggi che
sono di competenza della Giunta regionale. Non vogliamo mettere in
discussione questo, ma ci pare opportuno sottoporre anche il
giudizio al Consiglio regionale e quindi la funzione della Giunta
rimarrebbe quella di proporre un provvedimento, perché ha gli
strumenti per valutare e definire una proposta, ma che poi questa
proposta sia definita dal Consiglio regionale. Così come in
un'altra serie di passaggi non ci si può limitare al parere del
CPEL, anche se in campo di enti locali, visto che qui stiamo
parlando di enti locali, è il soggetto di riferimento, ma credo sia
importante informare della questione la Commissione competente in
materia, quindi in alcuni casi è stato aggiunto
"sentita la
competente Commissione consiliare permanente"
.
Per quanto riguarda poi la questione legata alla trasmissione di
pareri di legge al Consiglio, abbiamo predisposto che si
trasmettano non solo i progetti di legge che incidono
significativamente sulle funzioni proprie e sull'attività degli
enti locali, ma che riguardino o interessino gli enti locali. Qui
dobbiamo capire che rapporto vogliamo avere con gli enti locali...
certo, potremmo anche utilizzare questo rapporto solo per avere un
confronto sui temi che interessano l'ente locale nelle sue
funzioni, ma credo che acquisire un parere dagli enti locali anche
su argomenti più generali può essere un contributo utile alla
definizione di progetti di legge più meditati, che durino di più
nel tempo. Qui torniamo al discorso di prima, se riteniamo
opportuno modificare l'iter delle leggi e avere più tempo per
valutare i progetti di legge, credo che questo tempo debba essere
utilizzato per avere una maggiore concertazione e quale migliore
concertazione possiamo avere se non proprio con gli enti locali,
che sono l'interfaccia politico-amministrativa tra noi e il
territorio. Auspichiamo quindi che possa essere accolta una dizione
più ampia di quanto non sia attualmente nel testo del disegno di
legge n. 186.
Abbiamo fatto qualche altra osservazione per l'acquisizione dei
beni immobili, ma su questo non è così significativo, andremo
avanti. Abbiamo valutato anche che vi sono ulteriori casi, anche
sulla questione delle benemerenze, in cui "sentita la Commissione
consiliare competente", potrebbe essere utile, qui ci siamo anche
allargati prevedendo il parere - anche se non obbligatoriamente
positivo - della Commissione, perché? È una questione che avevamo
già sollevato in aula: le benemerenze sono un momento di unità di
tutta la Regione, di tutto l'organo che rappresenta la Regione - il
Consiglio regionale -, ma la procedura attualmente è tutta nelle
mani del Presidente della Regione e del Consiglio, che in Valle
d'Aosta sono da tradizione entrambi di maggioranza. Questo
significa che nel procedimento di attribuzione delle benemerenze,
salvo atteggiamenti paternalistici, non esiste alcuna procedura che
garantisca alle minoranze di poter almeno esprimere un parere, se
ne tenga conto oppure no. Riteniamo opportuno che vi sia un
maggiore coinvolgimento delle istituzioni, ma questo è possibile
solo se si coinvolgono fisicamente nelle procedure e qui riteniamo
che si possa fare un piccolo sforzo e trovare il modo di dare un
segnale forte a tutta la Regione.
In materia di Convenzione per l'autonomia a Statuto speciale
riteniamo che il lavoro fatto fino ad oggi sia un lavoro che ha dei
lati positivi, dei lati che ci convincono di meno, ma è stato un
lavoro con cui è stato raccolto un certo materiale rilevante che si
aggiunge a quelli fatti già dalla "Commissione Nicco" e dalla
"Commissione Louvin" nelle legislature scorse. Oggi però ci sembra
che questo lavoro non sia stato in grado di coinvolgere la
popolazione. Abbiamo dato un'occhiata al "Forum", ci sembra che il
"Forum" non abbia risposto alle aspettative di interazione con il
territorio, in quanto ritroviamo grosso modo gli stessi
protagonisti che ci sono sulla rubrica "Lettere al Direttore" della
pagina locale del quotidiano "La Stampa", ossia quelle persone che
già tradizionalmente sono disponibili ad esternare quando e perché
le loro idee, però manca totalmente il confronto con tutta la
popolazione, con gli enti locali, con le istanze territoriali.
Credo che su questi temi si debba fare un cambio di passo, che non
ci sembra sia possibile fare in tale legislatura, per cui la nostra
opinione è che la Convenzione debba terminare i suoi lavori nel più
breve tempo possibile portando a casa un risultato che nel bilancio
totale ha una certa positività, di utilizzare questo tipo di lavoro
per l'approfondimento della questione, ma che si dovrà poi entrare
in una fase operativa ovviamente nella prossima legislatura.
Per quanto riguarda gli altri articoli, ve n'è qualcuno che è
abbastanza pericoloso, in particolare l'articolo 11; mi dispiace
che non vi sia l'Assessore competente perché questo articolo è la
testimonianza che "l'omnibus" rischia di fare dei disastri, nel
senso che, sottratti al contesto della legge, tali provvedimenti
rischiano di essere "lanciati così", ma di non dare nemmeno più la
percezione se sono in sintonia con la legge o meno. La legge in
questione - la n. 44/1991 - è una legge che ha funzionato visto che
sono 16 anni che resiste senza grossi problemi, è una legge in
materia di produzioni artigianali tipiche e tradizionali e al primo
punto recita:
"le produzioni tipiche artigianali devono essere
fatte a mano"
. Erano previste quindi una serie di verifiche che
questa prescrizione fosse mantenuta, qui invece apriamo una
voragine rispetto alle produzioni di tipo industriale, perché,
quando si dice che le lavorazioni possono essere prevalentemente
manuali, si apre un discorso di tipo qualitativo: chi è che decide
qual è la prevalenza? È il 51%, il 58%, il 60%, il 70%, l'80%?
Potrebbero essere bassorilievi fatti totalmente a macchina e poi
rifiniti a mano, e quelli rientrano nell'artigianato tipico. Credo
che questo sia un gravissimo attacco alla qualità dell'artigianato
tipico. Qui non possiamo rincorrere le spinte di interesse di
questo o di quel soggetto, noi dobbiamo garantire la qualità; è un
discorso che non vale solo per l'artigianato, riguarda qualunque
aspetto della Valle: siamo piccoli, siamo fragili, abbiamo un
territorio molto più difficile di quello di qualunque altra Regione
europea, dopodiché non possiamo che trarne un'unica conseguenza,
ossia quello che ci può difendere è la qualità e la qualità si
difende proprio evitando che vi sia il degrado, per esempio, nelle
lavorazioni tipiche del lavoro fatto a macchina, invece qui si
attiva proprio la possibilità di lavorazioni totalmente manuali.
Credo che, da questo punto di vista, bisognerà rivedere
l'impostazione che vogliamo dare, perché si rischia davvero di
arrivare fra qualche anno in cui i nostri artigiani, quelli più
capaci, quelli che dopo anni e anni di diletto nel fare queste
sculture si sono lanciati nell'attuazione di una professione vera e
propria, con apertura di botteghe in cui loro vogliono vivere,
subiscono una concorrenza sleale autorizzata dall'Amministrazione
regionale stessa, per cui, da un lato, si danno i contributi alle
botteghe e, dall'altro, si fanno morire le botteghe aprendo gli
spazi agli industriali, che si potranno fregiare di una serie di
titoli che sono legati all'artigianato tipico valdostano. Non ci
sembra che sia un segnale intelligente per la nostra Regione.
Dimenticavo un passaggio importante rispetto all'articolo 8, che
riguarda la legge sull'accesso amministrativo, la responsabilità
del procedimento dell'istruttoria. La legge n. 19/2007 - altra
legge fatta nel 2007 che siamo qui a modificare - che sono le nuove
disposizioni in materia di procedimento amministrativo... per
chiarire la funzione del Consigliere regionale, proponiamo che si
metta un nuovo comma all'articolo 40 che preveda il diritto di
accesso ai documenti amministrativi in ogni caso ai Consiglieri
regionali, che ne possano anche ottenere immediata e gratuita
copia: questo è un problema che viviamo costantemente, nel senso
che è quasi impossibile ottenere atti amministrativi dai Comuni o
atti amministrativi delle Comunità montane. Il Consigliere
regionale, per poter svolgere la sua funzione, ha la necessità di
avere libero accesso, ovviamente compensata con il fatto che ha
anche la responsabilità di questi documenti amministrativi rispetto
a terzi nel caso ne faccia un uso improprio, ma è indispensabile
che il Consigliere regionale possa accedere rapidamente a tale tipo
di documentazione.
Esiste anche un'altra questione importante che riguarda sempre i
Consiglieri regionali: abbiamo richiesto in merito all'articolo 9
che l'assunzione di incarichi conferiti in connessione con il
mandato elettivo in virtù di disposizioni legislative siano
obbligatori, questo ci sembra una cosa corretta per quanto riguarda
gli Assessori, ma non riteniamo opportuno che i Consiglieri abbiano
deleghe di questo genere, altrimenti si rischia di fare confusione
fra Giunta e Consiglio. Faccio un esempio: la Giunta in questo
Consiglio regionale è formata da 8 persone su una maggioranza di
22-23 persone, è quasi la metà della maggioranza, ma, se
aggiungiamo qualche delega o qualche incarico obbligatorio, qualche
funzione che coinvolga nel meccanismo della gestione i Consiglieri
di maggioranza, arriviamo che la maggioranza della maggioranza fa
parte dell'Esecutivo direttamente o indirettamente, quindi diventa
uno stravolgimento delle istituzioni valdostane, per cui
l'Esecutivo ha un potere totale sul Consiglio regionale, potere che
sottrae al Consiglio la possibilità di fare da contrappeso alla
Giunta regionale. Non perché si voglia impedire alla Giunta di
svolgere il proprio lavoro, ma non è giusto che la parte
legislativa e di controllo sia condizionata dal fatto che con
l'attribuzione di deleghe a questo o quel Consigliere in questo
momento qui attraverso l'articolo 9 anche in forma obbligatoria si
faccia una strage dei diritti del Consiglio e si impedisca
l'attuazione dei compiti istituzionali propri del Consiglio
regionale.
Tornando all'artigianato tipico di tradizione, abbiamo ritenuto
invece importante, per far capire l'impostazione completamente
diversa che vorremmo dare a questo tipo di legislazione, stimolare
un'evoluzione, ma non nel senso di dare spazio alle macchine, ma
un'evoluzione in senso positivo dell'artigianato di tradizione, per
cui chiediamo che i contributi alle cooperative di tradizione
possano andare non solo per la partecipazione a fiere e per
l'attività promozionale, ma anche per l'attività di miglioramento
della qualità e per la ricerca, l'innovazione e l'affinamento della
lavorazione del prodotto finale, perché, anche rimanendo
nell'artigianato e senza andare nella parte industriale, nulla
vieta che si faccia un'attività di ricerca, di miglioramento, di
affinamento, in modo che la qualità di questi prodotti possa
continuare ad evolvere - sempre nel grande solco dell'evoluzione
dei secoli passati - perché l'intelligenza umana, l'esperienza
possono dare ancora la possibilità di fare dei passi ulteriori in
avanti, pur rimanendo all'interno di lavorazioni di tipo
tradizionale. Tradizionale non vuol dire arrestarsi ad una
fotografia dell'esistente, ma vuol dire che noi continuiamo a
produrre manualmente tutta una serie di lavorati, ma facendo
evolvere questo tipo di produzione in rapporto con gli stimoli
della società moderna. Devo dire che una delle soddisfazioni più
grosse che ho potuto leggere negli occhi delle lavoratrici de "Lou
Dzeut" di Champorcher è il fatto che una grande ditta di
abbigliamento di lusso abbia utilizzato i loro filati, ma per fare
questo hanno bisogno di migliorare ancora, perché tale ditta chiede
un prodotto di altissima qualità. Nulla vieta che si possano dare
dei contributi per fare della ricerca, affinché questi telai
possano avere dei miglioramenti, avere una produttività più alta in
termini di qualità e non solo di quantità, in modo che questo possa
dare in futuro una maggiore possibilità di reddito per le persone
che ci lavorano.
Per quanto riguarda sempre l'artigianato, ma passando
all'articolo 13 che prevede... è la legge n. 2/2003, l'artigianato
valdostano di tradizione, abbiamo ritenuto di presentare alcuni
emendamenti per ripulire un poco la Fiera di Sant'Orso di alcune
cose che di tradizionale non hanno niente. Anche nella parte
centrale di Piazza Chanoux, dove dovrebbe esserci il "must" della
produzione valdostana, vi troviamo sofà, poltrone, porte, infissi a
vetri, ossia una serie di produzioni che nulla hanno a che fare con
l'artigianato di tradizione, per cui chiediamo che le cucine
all'americana, per quanto fatte da falegnami valdostani, non siano
considerate artigianato di tradizione, perché non lo sono! I mobili
vanno bene purché rientrino nella tradizione delle case valdostane,
non che ci si metta a fare delle cose che sono ridicole e
controproducenti rispetto all'immagine della Regione e del nostro
artigianato! Così come non si possono mettere gli oggetti per la
casa senza specificare che non possono essere considerati... ciò
che non è di arredo... finché sono oggetto di arredo tradizionale,
va benissimo, ma non oggetti come infissi o porte, o altri elementi
strutturali che nulla hanno a che vedere con il sistema della
tradizione valdostana. Forse sulle porte si potrebbe valutare,
ossia i portoncini come tradizionalmente ci sono nelle case della
Regione potrebbero essere previsti, ma non le normale porte interne
di appartamento. Questo diventa un problema surrettizio di utilizzo
incongruo di finanziamenti per l'artigianato tipico di tradizione:
mi metto industrialmente o semi industrialmente a predisporre degli
infissi e prendo una "barcata" di soldi perché per l'artigianato di
tradizione c'è un fortissimo - e giusto - impegno della Regione per
il suo sostegno, ma che non va all'artigiano che intaglia o che fa
il vimini, ma va all'artigiano che dovrebbe utilizzare, visto che
fa larga parte della produzione a macchina, altro tipo di
legislazione, altro tipo di sostegno. Anche una maggiore vigilanza
da parte della Regione non sarebbe male, perché la mia impressione
è che molti dei soldi dell'artigianato tipico finiscano
nell'acquistare furgonette e autovetture da parte di queste piccole
imprese.
Sempre sullo stesso argomento, all'articolo 13 abbiamo
presentato un emendamento che valorizza l'Albo dei maestri
artigiani, piuttosto che l'Associazione dei produttori, perché di
nuovo qui si cerca di giocare con il plurale, ossia l'Associazione
di produttori prevede sia quelli che lo fanno come artigiani
tipici, che sono dei maestri di bottega che fanno ancora queste
lavorazioni tradizionali, insieme con quelli che lo fanno a livello
semi industriale. Mi sembra che negli organismi consultivi, almeno
lì il maestro artigiano debba avere un ruolo preminente rispetto a
quello che ha attualmente. Negli articoli successivi gli interventi
fondamentali sono 2: il primo è la questione degli interventi per
quanto riguarda il risparmio energetico e la produzione di energie
rinnovabili; sulle energie rinnovabili non c'è in Valle un accento
significativo sulla questione dell'eolico. So che alcune frange
estremiste di Sinistra sono contrarie o comunque hanno delle grosse
perplessità sull'eolico, io ne ho molte di meno, ritengo che sia
un'energia rinnovabile che in valle è presente in larga quantità,
il Presidente della Regione è originario di Verrès, che è una
località valdostana che gode per 8-9 mesi all'anno di venti
stabilizzati, ossia di venti costanti che soffiano anche ad una
certa potenza. Non si capisce perché questa energia non possa
essere raccolta e non possa essere integrata nel sistema di energia
valdostano: questo consentirebbe un maggiore benessere per la
Regione, ma soprattutto una diversificazione delle fonti. Questo
andrebbe fra l'altro nella direzione di offrire ad alcuni Comuni
valdostani che hanno tali condizioni favorevoli di poter
ulteriormente integrare le proprie entrate comunali come si fa per
l'energia idroelettrica con l'energia eolica, ma con un piccolo
vantaggio: che si potrebbe ridurre l'impatto della sottrazione
delle acque al deflusso e quindi questo aumento di energia eolica
potrebbe consentire una riduzione della pressione sul minimo
deflusso vitale dei fiumi, che è, come abbiamo visto con
un'interpellanza in materia che abbiamo presentato, uno dei grossi
problemi di sopravvivenza stessa del nostro fiume. Tra l'altro, una
riflessione occorrerebbe fare anche sul fatto che a contribuire a
questa riduzione non è solo l'industria idroelettrica, ma anche il
sistema degli acquedotti, che non so se sempre rispettano gli
indici di captazione che vengono loro affidati. Si ha l'impressione
che si dica: "tu puoi captare 10 lt/sec di quella fonte", ma alla
fine si intubi tutto e questo provoca una riduzione della difesa a
valle nei canali naturali, con effetti rilevanti per i danni che
sta portando e potrà portare.
Tornando alla questione dei dirigenti, dicevo prima che non
c'era solo il problema del Sovrintendente - non si fa nessun
riferimento al caso specifico locale -, ma anche per l'incarico di
Dirigente veterinario si vuole con l'articolo 21 sottrarre al
conteggio per quanto riguarda il mitico 15% di risorse destinate ai
cosiddetti "incarichi fiduciari". "Per tagliare la testa al toro",
ci siamo permessi di proporre che si passi dal 15 al 10% di
funzionari che siano di nomina fiduciaria, sarebbe un segnale
importante e positivo per far vedere che il politico non vuole fare
quello che porta via tutto lo spazio alle altre parti
dell'Amministrazione regionale, ma sa confrontarsi con esse.
Il resto lo porterò nel prossimo intervento che farò in
discussione generale. Volevo solo richiamare l'articolo 24, che
distrugge un'intera legge: la legge del 1988 in materia di attività
di volo alpino ai fini della tutela ambientale - legge che, fra
l'altro (faccio una citazione come il Presidente della Regione)
votai nel 1988 non positivamente -, predispone che
"le
disposizioni di cui alla presente legge non si applicano alle forze
armate, ai corpi armati dello Stato, ai servizi forestali, alla
protezione civile e, in generale, ai voli di soccorso..."
- e
fin qui ci potremmo essere -
"... e a quelli autorizzati dal
Presidente della Regione per motivi di studio, ricerca,
documentazione..."
, e fin qui va bene, ma poi abbiamo aggiunto:
"qualunque causa di utilità pubblica e sociale", ma, visto che
forse non bastava, diciamo ancora:
"... nonché in occasione di
eventi..."
- evento è qualunque cosa: è venuto giù un fulmine e
facciamo il volo aereo -
"... manifestazioni o ricorrenze"
;
questo credo sia un brutto uso della "omnibus", ossia quello di
utilizzarla per cassare intere leggi senza farcene accorgere.
Président
- La parole à la Conseillère Squarzino
Secondina.
Squarzino (Arc-VA)
- Abbiamo aspettato un attimo a
chiedere la parola, perché pensavamo ad un'alternanza: ha parlato
un Consigliere di maggioranza come relatore, parla un Consigliere
di opposizione, adesso toccherebbe a qualcuno della maggioranza
intervenire anche solo su questi aspetti, ma aspettavo che anche
dall'altra parte dell'aula qualcuno intervenisse, comunque non è un
problema per noi. "L'omnibus" è una legge che è nata per
raccogliere emendamenti tecnici o piccole modifiche a leggi che
rendevano impropria la legge finanziaria, ricordiamo che, nel
momento in cui si metteva nella legge finanziaria di tutto e di
più, si è deciso di estrapolare dalla legge finanziaria tutti
quegli interventi che non hanno diretto collegamento con il
bilancio e di raccoglierle in un'altra legge che chiamiamo
"l'omnibus", in cui si mettono tutti questi interventi. L'idea era
buona in partenza, ma nel tempo abbiamo visto che si è trasformata
in un contenitore in cui i singoli Assessori hanno inserito
cambiamenti anche profondi ad articoli di legge, cercando delle
risposte a criticità emerse nell'applicazione della legge
stessa.
Sono numerosissimi gli articoli di questa "omnibus" e in alcuni
casi abbiamo rilevato che questi interventi legislativi trovano una
loro giustificazione, non tutti gli articoli trattano temi che a
nostro avviso non sarebbero coerenti con "l'omnibus". In alcuni
casi quindi questi interventi legislativi trovano una loro
giustificazione e faccio alcuni esempi, perché in alcuni casi è
necessario correggere degli errori formali, come l'articolo 8 in
cui si precisano meglio i compiti del responsabile dei
procedimenti, oppure a volte si precisa meglio una normativa
vigente, esplicitandone alcune conseguenze che si riteneva di buon
senso. Faccio riferimento all'articolo 4, dove si estende la
formazione e il tirocinio per gli addetti alla polizia locale a
persone che sono arrivate con processi di mobilità interna; oppure
anche articoli come l'articolo 11, anche qui mi sembra di buon
senso che si possano utilizzare gli scarti dei tessuti
contemporaneamente al lavoro che si sta facendo di tessitura
proprio per valorizzare al massimo tutte le attività dei nostri
artigiani. A volte giustamente si intende intervenire per
formalizzare l'abrogazione di alcune norme ormai desuete: penso
all'articolo 20, dove vengono abrogate delle convenzioni che
regolavano i rapporti fra Regione e Università, per organizzare
corsi che ormai non si svolgono più, quindi è solo una pulizia
diciamo della norma. A volte per rispondere a problemi singoli,
come, ad esempio, il problema a cui accennava nella sua relazione
il relatore: c'è il problema sulle piste di sci, che dopo la
chiusura delle piste di sci bisogna garantire la sicurezza di
quegli sciatori che hanno partecipato a degli incontri, a dei
ritrovi negli alberghi, nelle baite, in locali pubblici, allora
bisogna dettare delle norme precise rispetto a questo. Penso
all'articolo 31, oppure penso anche all'articolo 36, in cui in modo
opportuno si pensa alla proroga di un anno dell'esercizio di
seggiovie che avrebbero dovuto chiudere, ma che, avendo già nel
tempo provveduto ad una normale manutenzione, possono ancora
continuare per un anno. Mi sembra quindi che in tutti questi casi
"l'omnibus" vada bene. Ancora: a volte bisogna applicare normative
nuove, come quella della sicurezza, della prevenzione incendi, in
questo caso a strutture residenziali socio-assistenziali per
anziani, le nostro microcomunità o strutture analoghe, per cui
nell'articolo 22 è necessario precisare, visto che si tratta di
strutture di tipologia diversa, quali sono i livelli di sicurezza
da rispettare in ogni tipologia di strutture, oppure perché si
vogliono eliminare inutili adempimenti...
A noi sembra che in alcuni casi "l'omnibus" può rispondere a una
sua logica, perché consente di intervenire in modo puntuale
all'interno di una normativa per rispondere ad un singolo problema
con interventi però che non stravolgono l'intera normativa; in
molti altri casi invece purtroppo nella "omnibus" troviamo
interventi settoriali a leggi di grande respiro, di cui si isola un
aspetto, lo si modifica, senza tener conto della filosofia di fondo
della legge. Vorrei portare 3 esempi di operazioni di questo tipo
che vengono fatte nella "omnibus": primo, si interviene sulla legge
n. 45/1995, soprattutto per quanto riguarda la dirigenza; secondo,
si interviene sulla legge n. 54/1998 che regola il sistema delle
autonomie locali; terzo, si interviene sulle leggi urbanistiche (di
questo ultimo settore si occuperà il mio collega Venturella,
essendo una sua competenza specifica).
Vorrei analizzare in particolare queste 2 leggi: la n. 45/1995 e
la n. 54/1998 su cui si intende intervenire. La legge n. 45/1995 è
una legge decisamente datata ed è una legge che il governo in
questa legislatura, nel suo programma, aveva detto che avrebbe
modificato prevedendone l'intera revisione. Il Consiglio è
intervenuto più volte su tale provvedimento, allora, proprio per
renderci conto di come nel tempo non solo "l'omnibus", ma anche le
altre leggi siano state utilizzate per intervenire continuamente in
una legge di grande respiro, intervenendo nel modificare pezzo a
pezzo... ma tali modifiche via via hanno stravolto il significato
della legge, ricordo che dal 1995 la legge n. 45 ha avuto ben 50
emendamenti e moltissimi di essi riguardano proprio la struttura
della dirigenza: questo significa che la legge pone dei problemi o,
meglio, l'organo politico ha delle esigenze a cui la legge in
vigore non risponde per cui bisogna intervenire per cambiarla, ma
cambiando sempre in modo settoriale. In questi interventi la legge
è stata in parte stravolta, perché? Perché nell'impostazione
iniziale c'erano alcuni principi che abbiamo condiviso, abbiamo
votato quella legge perché c'erano alcuni principi che ritenevamo
importanti: la separazione della responsabilità amministrativa
dalla responsabilità politica, l'indicazione dei requisiti per
l'accesso alla dirigenza, l'introduzione dello "spoil system",
ossia della possibilità per il politico di garantirsi dirigenti in
cui aver fiducia per realizzare il proprio programma, introduzione
di alcuni incarichi fiduciari esterni alla pratica dei concorsi; mi
riferisco solo all'aspetto della dirigenza perché è l'anello più
fragile e più importante di tutta la struttura organizzativa. Nel
tempo però, stante tali caratteristiche, con i vari interventi che
sono stati fatti e con l'utilizzo che è stato fatto di questa
legge, si è visto che è stato accentuato il sistema dello "spoil
system" in modo tale per cui non c'è più una sicurezza da parte di
un dirigente rispetto al suo lavoro, ma ad ogni cambio di Giunta,
non solo, ad ogni introduzione di un problema nuovo che la Giunta
pensa di dover affrontare si spostano dei dirigenti. In forza del
rapporto fiduciario viene aumentato il numero delle persone
collegate ad un rapporto fiduciario con il politico e questo rende
di fatto, nonostante la buona volontà dei dirigenti di cui stimiamo
la professionalità, più fragili i dirigenti rispetto al politico e
poi gli incarichi fiduciari aumentano a dismisura. Aumentano sempre
più gli incarichi dati a personale esterno, con grave danno per il
funzionamento della pubblica amministrazione, perché sono gli
stessi dirigenti che ci dicono: "sì, arrivano questi esterni, ma io
devo perdere molto tempo per dar loro tutte le informazioni, per
spiegare cosa devono fare. Il personale che arriva dall'esterno non
ha la cultura dell'amministrazione e ha difficoltà per un bel po'
di tempo ad operare come dovrebbe". Per documentare quello che sto
dicendo, prendiamo la situazione attuale: abbiamo 149 dirigenti che
sono in pianta organica più un segretario generale che è fuori, di
questi 149, 14 sono fiduciari più 8 segretari particolari, poi
abbiamo ancora il 15% del personale che è assunto dall'esterno che
viene calcolato sui 149 dirigenti, meno i fiduciari e ci dà una
cifra di 19 esterni: questo significa che oggi abbiamo su 149
dirigenti in pianta organica il 27,52% esterni e/o fiduciari, vuol
dire che quasi 1/3, più di 1/4 della dirigenza non entra
nell'Amministrazione con il normale processo di selezione tramite
concorso. A nostro avviso, questa situazione non è più sostenibile,
perché sappiamo già che quasi 1/3 dei dirigenti vengono scelti e
hanno percorsi che esulano da ogni sistema di valutazione
oggettiva; non solo, ma teniamo conto che il lavoro che tali
persone fanno in quanto dirigenti fiduciari è un lavoro che viene
calcolato come servizio per eventuali incarichi futuri. Noi,
quindi, abbiamo qui ormai all'interno della struttura dirigenziale
quasi 1/3 di dirigenti che hanno un canale di accesso diverso
rispetto a tutti gli altri, un canale legato direttamente alle
scelte del politico.
Perché faccio questo discorso? Perché il comma 1 della "omnibus"
accentua tali anomalie dei fiduciari che sono esclusi dal 15%, nel
senso che continuano ad aumentare le persone dall'esterno che non
vengono calcolate nel 15%, per cui aumenta il numero delle persone
che può essere assunto con il 15%. Noi riteniamo che il concorso
selezione sia uno strumento di accesso per i contratti a tempo
indeterminato; non solo, riteniamo che alcuni posti di dirigenti
richiedano competenze così specifiche che vanno sottratte alla
funzione dello "spoil system" e al generico accesso alla funzione
di dirigente, richiedono dei concorsi "ad hoc", nel senso che ci
sono delle competenze e... per esempio, la figura del
Sovrintendente agli studi di cui si parla nel 1° comma
dell'articolo 1, a nostro avviso, è una di quelle figure che va
sottratta allo "spoil system" e al rapporto fiduciario e va
individuata con una selezione precisa. Fra l'altro, abbiamo visto
che nel tempo vi sono state anche delle figure molto preparate che
sono in grado benissimo di dimostrare in una selezione le proprie
capacità, questo darebbe una garanzia: sto pensando alla scuola in
particolare visto che se ne parla al comma 1 dell'articolo 1. Qui
abbiamo la figura del Sovrintendente che è cruciale per quanto
riguarda l'organizzazione della scuola: se questa figura cambia
ogni 2-3 anni e cambia perché c'è il problema dello "spoil system",
c'è il problema del rapporto fiduciario, cosa capita? Capita che,
in forza di tutta una serie di politiche, di indirizzi, di scelte
anche politiche che si traducono nella scuola... la scuola è già un
organismo molto lento, faticoso nel muoversi, come questa scuola
comincia a muoversi... perché tutte le iniziative vanno giustamente
condivise dagli insegnanti e non imposte, con assunzione da parte
della scuola di quelli che sono eventuali indirizzi
politico-amministrativi... si cambia dirigente scolastica, si
cambia quello che dovrebbe essere il responsabile di tutto quanto
il servizio scolastico, per cui bisogna di nuovo aspettare che si
ripresentino altre linee, che si traducano tali linee politiche in
atti amministrativi, che queste vengano presentate alla scuola,
discusse... e intanto arriva un altro... Per questi posti tecnici
come, per esempio, anche per il Sovrintendente ai beni culturali,
ci vogliono persone che siano competenti, che capiscano bene la
materia di cui si devono occupare, che siano in grado loro di
tradurre gli indirizzi politici in atti amministrativi e di capire
quali sono le esigenze che dagli uffici emergono, ma per far questo
non basta solo essere un "manager", bisogna avere competenze
specifiche, altrimenti non si capisce l'importanza dei problemi, di
questo siamo fortemente convinti. Crediamo quindi che in questi
casi bisogna prevedere dei concorsi "ad hoc", che valutino la
specificità, perché, oggi come oggi, sono talmente generici i
requisiti, i titoli di studio richiesti per sostenere un concorso
per un certo posto... intanto si scelgono dei titoli di studio non
coerenti sempre con il tipo di concorso, poi si scelgono i titoli
di studio secondo le persone che si intende promuovere per quel
particolare tipo di concorso. Il nostro obiettivo è non togliere al
politico la sua capacità discrezionale, ma far esercitare la
discrezionalità politica all'interno di un sistema trasparente di
valutazione di competenze: questo è l'obiettivo che vorremmo
perseguire! Sappiamo che "tout se tient", allora la modifica
dell'articolo 1, comma 1, aveva il senso che ho esplicitato
adesso... se lo si inserisce all'interno di modifiche più ampie...
ossia bisogna accompagnare tale intervento con un intervento di
modifica. Per trasformare questo posto di Sovrintendente agli studi
in un posto a cui si accede con un concorso, bisogna anche
modificare le categorie che non rientrano nel 15%, quindi c'è una
parte di nostri emendamenti che riguardano in particolare questo
aspetto, come pure abbiamo indicato alcune altre figure
dirigenziali per cui è previsto un concorso "ad hoc" come per il
Sovrintendente agli studi. Come pure riteniamo che questo
cambiamento continuo che avviene non solo a livello di dirigenti di
primo livello, ma anche di secondo e terzo livello... vedo con
piacere che sono i colleghi di maggioranza che controllano il
numero legale, grazie collega Borre, perché si mette a disposizione
dell'attività del Consiglio e in questo caso fa proprio il ruolo
del Consigliere, il numero legale non c'è, quindi...
(interruzione del Presidente della Regione, fuori
microfono)
... ringrazio sempre il Presidente Caveri, che quando la
sottoscritta parla all'interno del proprio tempo previsto per
Regolamento, si preoccupa di dire che fa ostruzionismo, quindi
credo che bisognerà adesso correggere il Regolamento dicendo
chiaramente che chi interviene per il tempo previsto da Regolamento
fa ostruzionismo, va bene lo sappiamo...
Dicevo, si tratta di introdurre questo rapporto fiduciario con
il dirigente di primo livello, ma non con quelli di secondo e terzo
livello, altrimenti la struttura dell'amministrazione sarebbe
sottoposta continuamente a degli spostamenti. Qualcuno mi dirà,
quindi posso già anticipare, che affrontare in questa sede tali
cambiamenti non è possibile, che per certi aspetti posso apparire
contraddittoria, in quanto da una parte dico che nella "omnibus"
vanno messe cose ristrette che non modificano il tutto e poi noi
stessi lo facciamo. È vero, ma è altrettanto vero che sono
incongruenti interventi anche solo su un frammento della legge
senza vederne le conseguenze sulla restante parte della stessa e i
nostri emendamenti affrontano la questione dirigenza all'interno
della legge n. 45/1995. Ripeto: non mi si dica che questa non è la
sede, perché per noi dell'opposizione non c'è mai una sede
appropriata! Con questi emendamenti quindi ripresentiamo la nostra
proposta già presentata ad aprile 2005, allora il collega Cesal,
all'epoca Capogruppo dell'"Union", disse:
"Devo dire di condividere alcuni punti di vista espressi in
questo disegno di legge, soprattutto perché interviene su una
materia datata... Sappiamo tutti che la situazione rispetto al 1995
è cambiata, in particolare è cambiato l'approccio culturale verso
certe posizioni di privatizzazione del rapporto di pubblico impiego
così di moda in quegli anni..."
. Continua dicendo: "... abbiamo
fatto certe cose, abbiamo fatto il turnover,
che viene meglio
definito come lo spoil system. Tutto questo non ha portato i
benefici sperati, per cui ritengo necessario intervenire sulla
materia, per cercare di svolgere un approfondimento a 360
gradi
...
Chiederei al gruppo Arcobaleno, a nome dell'intera
maggioranza, di voler ritirare il disegno di legge, in quanto da
parte della Giunta si è avviata una riflessione sull'intero
complesso normativo riguardante il sistema di turnover regolato
dalla legge n. 45/1995. Un intervento organico che rivede la
filosofia di fondo di questa norma di legge così importante, che ha
regolato tutti i rapporti con il personale da parte
dell'Amministrazione regionale e degli enti locali della Regione,
perché ritegno che sia limitativo un suo esame parziale... per cui
proporrei di ritirare la proposta di legge, con l'intendimento che
la discussione verrà portata nelle sedi competenti"
.
Nel 2005, quando si analizzava in aula la legge che istituiva la
figura di Segretario generale della Regione, in cui il nostro
gruppo riproponeva la questione della modifica della legge n. 45,
perché si diceva: "non ha senso inserire una figura apicale
all'interno di una struttura senza analizzare la funzione dei
dirigenti e quale collegamento c'è", il Presidente Caveri mi
rispondeva:
"... come ho già avuto modo di affermare in
Commissione, che non vi è dubbio che sarebbe stato preferibile
avere una riforma complessiva della legge n. 45, ma, visto che tale
riforma non è pronta, bisogna rendersi conto che qualche prima
iniezione di efficacia e di efficienza nella macchina
amministrativa regionale va fatta...",
bisogna quindi
intervenire con questa nuova figura; aggiungeva poi:
"... il
Segretario generale ha come prima missione..."
- siamo ad
ottobre 2005 -
"... quella di giungere, entro l'inizio dell'anno
prossimo..."
- quindi entro l'inizio 2006 -
"... alla
presentazione di una riforma complessiva della legge n. 45, che
sarà oggetto di una trattativa con le forze sindacali"
.
Perché dico che per l'opposizione non è mai il tempo giusto né
quando presentiamo una legge, né quando facciamo delle osservazioni
e chiediamo delle proposte? Perché, di fronte all'esigenza espressa
in modo chiaro nell'aprile 2005, per cui c'erano le sedi competenti
in cui si intendeva portare la discussione su questa legge e
rispetto alla previsione che nel gennaio 2006 si sarebbe fatta
questa proposta, diciamo: riproponiamo il problema in modo che
magari nella "omnibus", visto che si affronta e si interviene in
modo che si stravolge la norma urbanistica, magari si può
intervenire anche sulla legge n. 45 e affrontare in modo organico
tutta la questione della dirigenza, senza stravolgere con un
singolo emendamento l'impianto originario della legge.
Volevo portare un secondo esempio di come "l'omnibus",
intervenendo su aspetti minimi particolari di leggi di ampio
respiro, ancora stravolge la filosofia di fondo che ispirava tutto
l'insieme della proposta di legge: mi riferisco alla legge n.
54/1998 che riguarda il sistema delle autonomie in Valle. Vi è
anche qui l'articolo 3, che sembra intervenire solo su un aspetto
secondario, ossia il rapporto fra il CPEL e il Consiglio regionale
con le Commissioni consiliari per quanto riguarda le modalità di
espressione del parere. C'era una logica alla base della n. 54,
tutte le procedure del rapporto fra enti locali e Consiglio avevano
una loro logica; se si vuole intervenire su questo, bisognerebbe
porsi il problema di quali erano i fondamenti del rapporto fra enti
locali e Consiglio regionale e se questo modifica o meno tali
rapporti. Abbiamo tutti ricevuto la nota del CPEL in cui si
analizzano alcuni articoli; non mi soffermo sugli articoli che
hanno recepito una richiesta del CPEL come l'articolo 5, ma mi
riferisco alla logica di fondo e, per non attribuire al CPEL le mie
valutazioni, vorrei leggere alcuni stralci di tale documento, che
indicano con chiarezza come intervenire su un singolo articolo di
una legge importante stravolga la filosofia di fondo. Anche il CPEL
esprime alcune perplessità in merito alle modalità con cui è stata
utilizzata la legge "omnibus": intanto considera inappropriato
l'utilizzo di una legge "omnibus" per modificare leggi quadro
importanti in materia di urbanistica ad esempio. Ancora: che le
proposte di modifiche normative non sono mai state oggetto di un
confronto preventivo con gli enti locali, non è questione di
principio, ma è questione di necessaria e reale condivisione delle
esigenze del legislature e degli enti locali. Ricorda allora come
principi fondamentali della legge n. 54/1998 siano
"la pari
dignità istituzionale fra enti pubblici e territoriali e di leale
cooperazione fra i diversi livelli di governo locale:"
si
tratta di
"esplicitare un indirizzo di integrazione fra funzioni
dei diversi livelli di governo che si manifesta sostanzialmente
attraverso la reciproca partecipazione alle funzioni dell'altro,
adottato quale criterio di relazioni fra Stato e Regione e quindi
fra Regione e autonomie locali. Questa reciproca partecipazione
alle funzioni dell'altro si concretizza favorendo la codecisione
dei soggetti interessati e la loro compartecipazione al processo
decisionale e la sua reale applicazione opera innanzitutto
attraverso forme di negoziazione e confronto fra i soggetti
coinvolti, per assicurare l'effettiva consultazione fra gli stessi
e limitare interventi unilaterali. Ciò significa nel settore in cui
si tratta garantire alle autonomie locali un'adeguata possibilità
di rappresentare la propria posizione."
Non voglio entrare nel
merito della scelta che è stata fatta all'articolo 3 di valorizzare
il ruolo del Consiglio regionale rispetto al ruolo degli enti
locali; dico che bisogna per affrontare anche questa modifica
insieme agli enti locali riflettere sul sistema delle autonomie.
Dice il CPEL: prima c'era un sistema duale, una separazione fra i
diversi livelli di Governo, in cui si affermava la prevalenza di un
attore, la Regione, rispetto agli altri enti locali; la legge n.
54/1998 ha cambiato questa impostazione, allora si dice: "abbiamo
delle perplessità, perché ha cambiato un'impostazione di fondo,
senza discuterla a fondo". Sottolinea infatti che sulla legge n.
54/1998 continuamente sono stati fatti degli interventi, tutti
effettuati in urgenza nel contesto di altre leggi, mentre oggi si
impone l'esigenza di fare un testo unico ed eventualmente di
ipotizzare un esame di alcuni istituti. Anche qui la legge n.
54/1998 è stata oggetto di numerosi emendamenti, sono voluta
andarli a vedere: 120 emendamenti fatti da 14 leggi! Questo
significa ancora una volta che è una legge su cui bisogna porre le
mani, ma non possiamo "porre le mani" su un aspetto particolare, ma
che intacca alcuni principi di fondo della legge generale.
Ho voluto portare questi 2 esempi per far capire qual è la
nostra valutazione della "omnibus", strumento che è utile se usato
in modo intelligente e pertinente, in modo da eliminare
incongruenze che sono emerse in modo plateale, le cui criticità e
le cui soluzioni sono state condivise, come in genere avviene per
tutti gli altri sistemi di leggi, mentre è una "omnibus" che è da
rigettare nel momento in cui interviene su leggi di grande
"envergure" e che stravolge con emendamenti che paiono essere
minimi, ma che di fatto intaccano l'insieme della legge.
Sulla parte urbanistica interverrà il collega Venturella, sugli
altri aspetti della legge interverremo eventualmente nel momento in
cui presenteremo i nostri emendamenti (una trentina).
Si dà atto che dalle ore 11,10 presiede il Vicepresidente
Tibaldi.
Presidente
- La parola al Consigliere Lattanzi.
Lattanzi (CdL)
- Prendiamo atto che la maggioranza ha
poca voglia di sostenere questo provvedimento legislativo, un
provvedimento ricco, articolato (38 articoli!), troppo complesso
per essere affrontato in un dibattito consiliare, un provvedimento
che arriva blindato e vedremo la fine che faranno gli emendamenti
che cercheranno di portare modifiche in qualche caso anche
migliorative. Intanto una considerazione, Presidente,
sull'equilibrio del numero legale di questo Consiglio: siccome ho
sentito che prima c'era un attimino di "maretta" rispetto alla
presunta opposizione strumentale delle opposizioni e al ruolo della
maggioranza per quanto riguarda il numero legale, vorrei rilevare
che è compito della maggioranza tenere in piedi il numero legale
per un provvedimento che propone la maggioranza, visto che è la
maggioranza che ha convocato questo Consiglio. Siamo qui a tenere
il numero legale, non vorrei che dovessimo dare per scontato che la
minoranza con le sue presenze debba sostenere il dibattito che non
c'è da parte della maggioranza su tale disegno di legge, quindi
credo che in questo momento, al di là dei presunti o meno
ostruzionismi, è la minoranza che tiene in piedi il numero legale
per dibattere di tale provvedimento, almeno questo deve essere
riconosciuto, altrimenti...
Per quanto riguarda il disegno di legge, abbiamo detto che si
tratta di un provvedimento molto articolato... non nego di aver
preso atto anche sotto l'aspetto amministrativo che la legge
"omnibus", che è uno strumento necessario per andare a modificare
anche leggi recenti del 2003-2004-2005, ma che in una normativa di
tipo comunitario e nazionale che evolve... lo strumento della
"omnibus", come strumento tecnico per andare a fare piccole
modifiche di tipo amministrativo, per andare a correggere
riferimenti normativi, credo sia uno strumento più che legittimo.
Divento più perplesso quando nella legge "omnibus" si mettono
scelte di tipo politico pesanti, che, a nostro avviso, potrebbero
essere oggetto di disegni di legge specifici e faccio dei
riferimenti, perché non mi addentro nei singoli capitoli, mentre,
per quanto riguarda le votazioni, alcuni di questi articoli che
contengono modifiche di tipo amministrativo li condividiamo e li
appoggeremo, per altri che riflettono decisioni di tipo più
politico esprimeremo il nostro giudizio nel dibattito dei singoli
articoli, però non si può non rilevare come si poteva evitare di
utilizzare uno strumento tecnico di modifiche sostanzialmente
amministrative per portare modifiche importanti in alcuni capi: mi
riferisco al capo I, quello che riguarda gli enti locali, che vanno
a toccare 2 aspetti molto importanti del rapporto fra gli enti
locali e l'Amministrazione regionale. Basta citare che questa
"omnibus" va a ridefinire addirittura il ruolo del Consiglio degli
enti locali, forse questo meritava intanto... come abbiamo sentito
dalla collega Squarzino, che ha letto testualmente la relazione del
CPEL, che esprimeva perplessità, giustamente, perché con una
"omnibus" si va ad intervenire sui 2 fattori chiave della
relazione: sia quello istituzionale, sia quello finanziario ed
economico, dove si va a ridisegnare un riutilizzo delle somme, al
di là di un giudizio positivo o negativo sul singolo provvedimento,
però forse una "omnibus" non è lo strumento più adatto per andare a
ridefinire un ruolo di pariteticità fra le nostre comunità locali e
l'Amministrazione regionale.
Non mi soffermo sull'articolo 1, che va a definire
incompatibilità, piuttosto che un nuovo coefficiente: questi sono
aspetti che ritenevamo con una "omnibus" si potesse affrontare;
meno positivo è il nostro giudizio sul capo VII, che riguarda il
ridisegno delle procedure di appalto, che potrebbero a prima vista
sembrare semplici modifiche di snellimento, cosa che ci vede
assolutamente favorevoli, ma che meritavano un ridisegno maggiore e
migliore e più efficace di queste procedure all'interno di un
disegno di legge che in maniera specifica affronti tale tema. È
evidente infatti che qui si affrontano alcune incongruità
burocratiche che sono emerse dalla gestione degli appalti, ma
riteniamo che un ragionamento di tipo politico-amministrativo più
serio ed approfondito proprio sulle procedure di appalto debba
essere fatto. Andiamo ad ulteriormente rilevare come la definizione
delle aree sensibili per le alluvioni del territorio, ossia materia
urbanistica importante, meritava un approfondimento maggiore con
testi specifici e non parti di modifiche all'interno di uno
strumento adatto a nostro avviso a modifiche tecniche. Un altro
capo è poi il capo VIII, turismo e trasporto, dove vengono
ridisegnate le figure professionali, vengono modificate alcune
procedure, ma non di tipo amministrativo, di tipo sostanziale per
quanto riguarda il turismo termale. Possiamo anche essere
d'accordo, riteniamo che anche la materia del turismo e dei
trasporti meritava un'attenzione maggiore con disegni di legge
specifici.
Non voglio fare ostruzionismo, non mi dilungherò leggendo la
"Divina Commedia" e gli atti a lei successivi, nel senso che il
nostro gruppo ha sempre inteso la minoranza come un momento di
stimolo ispettivo di controllo, magari di dibattito anche feroce e
appassionato, ma non di ostruzionismo, strategia questa che non ci
interessa, quindi ci esprimeremo sui singoli articoli, laddove
saremo a favore e laddove esprimeremo le nostre perplessità o
addirittura le nostre contrarietà; certo è che noi sollecitiamo un
dibattito serio sull'utilizzo dello strumento della "omnibus". Lo
abbiamo chiesto negli anni passati, quando "l'omnibus" si
caratterizzava per scelte politiche importanti - come noi
consideriamo in questa legge - in settori strategici come quello
dell'urbanistica, del territorio, del turismo o dei trasporti,
addirittura quello dei rapporti con gli enti locali, andando a
toccare gli equilibri finanziari istituzionali; riteniamo che prima
o poi un dibattito serio sull'utilizzo della "omnibus" vada fatto.
Non vorremmo che in maniera molto leggera si introducesse un
sistema di utilizzo della "omnibus" che ci porta da qui a qualche
anno ad evitare di fare un lavoro che sosteniamo da 10 anni debba
essere fatto: la costruzione di testi unici per settore della
nostra normativa regionale. È una battaglia che da 9 anni stiamo
portando avanti, "non abbiamo cavato un ragno dal buco" perché
siete stati sordi totalmente a tale invito, ribadiamo la necessità,
per quanto riguarda la gestione dell'amministrazione, della nostra
autonomia alla definizione di testi unici di settore, in modo che
il cittadino, le imprese, gli enti locali possano avere dei quadri
di riferimento normativi chiari per settore, come ce li hanno in
tutti i Paesi moderni. Certo l'Italia non brilla per avanzamento
giuridico in questo aspetto, riteniamo che la nostra autonomia
potrebbe essere uno strumento straordinario per fare quello che in
Italia non sono ancora riusciti a fare: darsi un quadro normativo
di tipo settoriale, in modo da dare ai cittadini e agli enti
interessati il quadro chiaro di riferimento della normativa e,
quando si va a modificare non con degli strumenti di tipo tecnico e
semplici variazioni di natura amministrativo-burocratica, ma si
vanno a fare modifiche di legge che diventano politicamente
rilevanti e sostanzialmente incidenti sulla vita dei cittadini e
degli enti locali di riferimento, si vada ad intervenire sul testo
di legge originario, modificandolo integralmente o nella sua
sostanzialità. Questo è l'invito che facciamo credo alla prossima
legislatura, un obiettivo politico che ci sentiamo di ribadire
anche nel prossimo impegno che prenderemo con gli elettori:
vogliamo che tale nostra autonomia ci permetta di fare cose che in
altri luoghi non possono neanche immaginare: questo è il nostro
invito e ci riserveremo sui singoli articoli di esprimere il nostro
parere.
Si dà atto che dalle ore 11,25 riassume la presidenza il
Presidente Perron.
Presidente
- La parola al Consigliere Sandri, per il
secondo intervento.
Sandri (PD)
- Nel primo intervento avevo cercato di
precisare alcuni contorni della legge e una parte degli emendamenti
che abbiamo presentato come "Partito Democratico" nel tentativo di
migliorare per quanto possibile tale provvedimento di legge e
questo dovrebbe essere un servizio che viene fatto a tutto il
Consiglio regionale, comunque ci sono altre valutazioni che
vorremmo fare. Per quanto riguarda le attività in materia di
politica del lavoro, siamo stati sorpresi dalla facilità con cui
all'articolo 15 è stata tolta la dizione:
"previo accertamento
della conoscenza della lingua francese"
e al comma 2 più o meno
la stessa questione, ossia veniva tolto da un altro comma dello
stesso articolo 33 della legge n. 7/2003 i riferimenti alla
conoscenza della lingua francese. Non è questa una questione di
secondaria importanza, il cardine dell'autonomia valdostana si
poggia anche su questioni linguistiche e sul tema dell'accertamento
della conoscenza della lingua francese abbiamo da molto tempo
aperto un dibattito che in alcuni momenti ha raggiunto vette
piuttosto rilevanti, perché bisogna tener conto che solo verso la
fine degli anni '90 c'è stato tutto il problema dell'accertamento
della lingua francese a livello dell'esame di maturità, che ha
comportato anche delle questioni di piazza in materia. Che ci si
infili dentro tale provvedimento una valutazione di questo genere
"sic et simpliciter", senza nessun tipo di valutazione più ampia su
che impatto possa avere, allora lo trovo non adeguato
all'importanza del tema; questo potrebbe anche voler dire che su
tale strada si comincerà ad intervenire in modo alternante per cui,
a seconda delle situazioni, ci saranno dei rafforzamenti o degli
annullamenti della conoscenza della lingua francese: questa non
credo sia una scelta politica seria, una scelta politica seria è
avere una posizione univoca che dia ai cittadini la sensazione che
qui dentro si sappia quello che si vuole fare.
Un altro dato importante, ritorno all'articolo 5, è relativo
alle somme a disposizione dei dirigenti per acquisti con procedure
di tipo facilitato. Su questo siamo abbastanza contrari, perché, se
è vero che le cifre sono cambiate in modo importante negli ultimi
anni, perché vi è stata un'inflazione percepita molto alta e quindi
i pochi mila euro che c'erano prima sicuramente non erano
sufficienti per una snellezza dell'amministrazione, arrivare a
20mila euro, che è il costo dell'acquisto di un'autovettura o di un
sistema informatico di un certo livello, ci sembrava esagerato, per
cui abbiamo prospettato l'idea di ridurre questa cifra da 20mila a
10mila euro. Così come senza voler ripetere il discorso che avevamo
fatto prima, siamo convinti che l'apparato dell'Amministrazione
regionale potrebbe avere un'efficienza migliore se tutto il
personale dirigente fosse, come abbiamo proposto in vari
emendamenti, assunto per concorso e non per rapporto fiduciario:
questo è un ragionamento che deve essere valutato e in tale
occasione chiedo che nella risposta la Giunta si esprima in
materia, da vedere se è possibile in questa occasione o se c'è
disponibilità ad affrontare in un'altra occasione, a valutare più
approfonditamente tale tipo di scelta.
Per quanto riguarda invece l'articolo 15, abbiamo detto della
questione del francese, abbiamo affrontato nell'intervento
precedente la parte dell'eolico come altra fonte di energia che
possa essere finanziata dalla Regione, vi sono poi degli interventi
per quanto riguarda il problema della restituzione dei mutui.
Abbiamo valutato con attenzione l'articolo 23, casualmente, quando
si parla dei vari articoli, gli Assessori competenti non sono in
aula...
(interruzione del Presidente della Regione, fuori
microfono)
... bravissimo, Presidente, è un po' un Presidente "factotum"
perché deve sopperire alle deficienze degli Assessori... quando si
vanno a definire non più necessari... il passaggio di 5 anni dalla
data di assegnazione di acquisto per quanto riguarda la possibilità
di far rientrare i finanziamenti per quanto riguarda l'edilizia.
Credo che questa sia una questione che non va bene, perché la
certezza di investimenti positivi è non solo per il cittadino, ma
anche per l'Amministrazione. Possiamo mettere in piedi una serie di
procedure, diamo mutui e finanziamento a qualcuno negandolo a
qualcun altro, dopodiché questo qualcuno dopo 3 mesi cambia idea e
restituisce il mutuo, avendo fatto spendere all'Amministrazione
regionale un sacco di soldi senza nessun tipo di rientro dal punto
di vista delle spese che l'Amministrazione ha sostenuto. È una
mentalità sbagliata in sé stessa, quindi bisogna essere molto
prudenti, perché si apre una specie di mercato: si prova con
l'Amministrazione regionale, se la va la va, dopodiché non ci si
sente impegnati a mantenere il contratto che viene fatto con la
Regione. Mantenere dei tempi lunghi per il ritorno di questi mutui
quindi sarebbe un dato importante, così come è importante il
problema della variazione dei limiti di reddito, articolo 25, dove
si mette una dizione troppo limitata, ossia la variazione degli
indici dei prezzi che servono per determinare i limiti di reddito
per l'edilizia residenziale pubblica viene collegata con l'indice
ISTAT, invece la dizione precedente era un poco più ampia, diceva:
"valutate le particolari condizioni di reddito regionale"
.
Questo consente di intervenire con delle limitazioni di reddito che
consentono di verificare che l'indice ISTAT, che è un indice tarato
su tutto il territorio nazionale... non è detto che corrisponda
alla realtà della Valle d'Aosta, ossia, se vogliamo essere
autonomi, dobbiamo esserlo in tutti i dettagli, anche in questo.
Credo sia importante lasciare la dizione specifica che c'era
precedentemente, perché è una dizione che tiene sì conto di un
indice ISTAT nazionale, ma gli mette vicino una serie di
possibilità di adattarlo in sede locale, perché un euro in effetti
non ha lo stesso valore ad Aosta e a Roma e, quando si vanno a
definire i limiti di reddito per le famiglie per poter accedere
all'edilizia residenziale pubblica, si deve tener conto di questo
elemento. Anche perché la recente crisi dei mutui, che sono
aumentati notevolmente per l'acquisizione della prima casa, ha
dimostrato che c'è una fascia della popolazione che ha un discreto
reddito, ma che rischia di finire in povertà quando tenta il
passaggio all'acquisizione della casa ma, viste le ristrettezze
della normativa regionale con i 70.000 euro, non riesce ad ottenere
tutto il finanziamento di cui ha bisogno, si indebita con il
sistema bancario ordinario e poi va in crisi. I casi sono 2: o
aumentiamo gli indici per quanto riguarda l'edilizia residenziale
pubblica e consentiamo a queste persone di avere una casa in
affidamento senza preoccupazione in quanto casa popolare fra
virgolette, oppure aumentiamo il mutuo, dando la possibilità a tale
stessa fascia di fare il salto di qualità e acquisire la casa, ma
per fare questo occorrono i 100.000 euro e una serie di interventi
per consentire a tali persone di non doversi indebitare
esageratamente con il sistema di tipo bancario. L'emendamento che
abbiamo presentato allora ha un significato che va al di là del
contingente pratico, che sembrerebbe quello di dire: "va bene,
cambiano un poco i sistemi di riferimento", no, qui c'è un
significato sia di autonomia, sia di tarare tali livelli più in
alto di quanto non sono con l'aggiornamento ISTAT, perché più gente
sia protetta avendo a disposizione con più facilità la possibilità
di avere una casa di edilizia residenziale pubblica. Avrei al
riguardo voluto fare con la collega Fontana una serie di
emendamenti nello specifico, perché c'è un'altra questione di tale
provvedimento che è molto grave, ossia il bando a livello comunale
non ha più senso. Qui vi è la necessità di fare un bando regionale
con focalizzazione alla messa a disposizione di appartamenti in
certi Comuni e soprattutto che questo bando sia fatto tutti gli
anni, non possiamo più rimanere con un bando per le case dell'ARER
che è di 4-5 anni fa! Non abbiamo risolto il problema dei mutui
prima casa, non abbiamo risolto il problema dell'edilizia
residenziale pubblica, sul problema della casa siamo abbastanza in
difficoltà.
Volevo chiudere questo intervento facendo un apprezzamento,
perché c'è un articolo che mi è particolarmente piaciuto ed è
sempre dell'Assessore Cerise, che ho appena trattato male, ma è un
articolo positivo. Era un problema che avevamo già posto in
Commissione in un paio di occasioni: il problema degli affidamenti
diretti nei casi di servizi di ingegneria e di architettura per gli
importi fino a 20.000 euro, assicurando la non ripetitività
dell'affidamento. Questo credo sia un segnale importante, che
consente di velocizzare le procedure, ma soprattutto di garantire
ai giovani e anche a quelli che non hanno grossi "curricula" di
poter fare esperienza, per poi poter partecipare con qualche
speranza agli incarichi superiori. Credo che questo sia un segnale
di attenzione al mondo dei professionisti che non può non essere
valutato positivamente e tale articolo noi lo voteremo, ma penso
che sarà uno dei pochissimi che voteremo se da parte della Giunta
non ci sarà una volontà di accogliere almeno in parte gli
emendamenti che abbiamo posto. In questo senso volevo chiedere al
Presidente del Consiglio, anche nell'ipotesi di un'economia dei
lavori, se era possibile prima di chiudere la discussione generale,
di avere un incontro con la Giunta per la valutazione dei
differenti emendamenti.
Presidente
- Gli emendamenti presentati sono parecchi,
fateli distribuire. Sintetizzo: sul disegno di legge n. 186 sono
stati presentati 2 emendamenti del Presidente Caveri, 41
emendamenti dei colleghi Sandri e Fontana, 19 emendamenti del
gruppo "Arcobaleno", che si aggiungono a quelli già depositati
nella seduta precedente.
La parola al Consigliere Bortot.
Bortot (Arc-VA)
- Interverrò brevemente, è la seconda
volta che mi trovo in Consiglio a parlare di legge "omnibus" e devo
fare una constatazione, forse di tipo personale: o il Consiglio e
la maggioranza non sono capaci di legiferare, per cui si fanno le
leggi quadro e poi si demanda l'applicazione della legge ai
regolamenti, oppure è incredibile che ogni anno dobbiamo
intervenire su materia legislativa che riguarda una trentina di
leggi e alcune appena approvate nel corso dell'anno. Vi è poi un
fattore contingente: in mancanza di una strategia, occorre
intervenire quotidianamente ogni anno sulle varie disposizioni di
legge, per esempio l'articolo 12, rete di distribuzione di
carburante ai privati, mi sembra ridicolo che occorra recepire una
norma del genere in un dispositivo "omnibus"; si dovrebbe invece
intervenire con un regolamento e poi soprattutto per quale motivo
solo sulla rete di distribuzione di carburanti nell'ambito dei
privati. Sono 2 anni che stiamo aspettando una rete o alcune
stazioni di distribuzione di metano e di GPL a livello regionale e
non se ne vede una sola indicazione; in più abbiamo il distributore
all'entrata del casello di Aosta che è perennemente senza GPL e
anche qui occorrerebbe che le autorità potessero intervenire.
Abbiamo poi l'articolo 16, che interviene dando competenze
all'organismo anche sulla cogenerazione. Abbiamo sollevato diverse
volte il problema della cogenerazione, non nel senso che non siamo
d'accordo sulla cogenerazione, ma sulla fonte energetica che
produce cogenerazione: mi riferisco alla critica sull'utilizzo del
metano, dove andrebbe fatto un approfondimento, niente di tutto
questo!
Non parliamo della normativa urbanistica sulla quale è
intervenuta la collega Squarzino; sono uno di quelli che sostengono
che, a fronte di finanziamenti a favore degli enti locali e aumenti
di stanziamenti effettuati con l'ultimo bilancio, occorre definire
linee guida per come questi finanziamenti vengono utilizzati, con
un percorso condiviso con gli enti locali, non facendolo calare
normative dall'alto creando anche lettere di critica non da poco,
perché si tratta di un organismo che gestisce i Comuni nella nostra
Regione, non di un'associazione dietro l'angolo!
La normativa poi che amplia la possibilità di intervenire sulle
strutture alberghiere: evidentemente siamo d'accordo, ma non può
essere introdotta su un generico mandato al sindaco di verificare
l'opportunità se... Anche qui occorre una progettualità condivisa,
perché il rischio è che si crei una specie di concorrenza sleale
fra strutture che possono essere ampliate magari nello stesso Paese
e altre che non possono essere ampliate.
Interveniamo poi con l'ennesimo articolo sul problema della casa
non affrontando radicalmente il problema, poi anche sulle fonti
energetiche rinnovabili... anche qui gli organismi e le
sperimentazioni, dobbiamo darci una legge organica.
Non vi è invece un capitolo che doveva essere recepito dalla
"omnibus" sul risparmio energetico, abbiamo le leggi che promuovono
le fonti energetiche rinnovabili e non abbiamo un capitolo per
quanto riguarda la possibilità d'intervenire sugli edifici
incentivando i finanziamenti per il risparmio energetico.
Probabilmente vi è una volontà dietro il fatto che non si vuole
legiferare con leggi di lunga strategia, di lunga visione, leggi
quadro e regolamenti attuativi sui quali il Consiglio può
intervenire di volta in volta; si preferisce ogni anno prepararci
un malloppo di questo genere, salvo poi, quando si interviene nel
merito, criticarci perché facciamo ostruzionismo, facciamo perdere
tempo, non entriamo nel merito. Vi è un problema di fondo nel
Consiglio regionale che va affrontato ridefinendo meglio quando si
legifera con dei disegni di legge quadro, senza entrare troppo nel
merito... nel non dovere ogni anno ritoccare, integrare le leggi
che magari abbiamo appena approvato per esempio nel corso
dell'anno.
Presidente
- Colleghi, vorrei sospendere il Consiglio per
5 minuti e convocare una Commissione per il Regolamento, affinché
non vi siano dubbi su come consideriamo tutta una serie di
emendamenti che sono stati depositati e che a parere del Presidente
hanno qualche dubbio di ricevibilità. Vorrei un conforto della
Commissione su come interpretiamo l'articolo 66; se i colleghi sono
presenti, una Commissione Regolamento è urgentemente convocata
nella sala Commissioni.
Si dà atto che la seduta è sospesa dalle ore 12,00 alle ore
12,43.
Presidente
- Colleghi, riprendiamo la discussione, vi
sono ancora colleghi che vogliono intervenire in discussione
generale? Vi sarà una riunione alle 15,00 di alcuni esponenti del
Governo regionale con le forze di minoranza per parlare degli
emendamenti. Se non vi sono altri interventi, chiudo adesso la
seduta per riprendere i lavori alle ore 15,30.
Il Consiglio prende atto.
Presidente
- La seduta è tolta.
---
La séance se termine à 12 heures 44.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK