Consiglio Regionale della Valle d'Aosta - Oggetto del Consiglio n. 1590 del 3 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1590 del 3 novembre 2000 - Resoconto
OGGETTO N. 1590/XI Azioni per garantire il ripristino della
linea ferroviaria Aosta-Chivasso, un efficace servizio sostitutivo
e la predisposizione di uno studio di ammodernamento della tratta
stessa. (Approvazione di risoluzione - Reiezione di altra
risoluzione)
Président
Il y a la résolution n° 2 présentée par les
Conseillers Squarzino Secondina, Curtaz et Beneforti et la
résolution n° 12 présentée par les Conseillers Martin, Fiou,
Frassy, Cottino et Viérin Marco.
La parole au Conseiller Curtaz.
Curtaz (PVA-cU)
Volevo brevemente spiegare perché noi
manteniamo la nostra risoluzione votando ovviamente a favore,
mentre ci asterremo sulla risoluzione presentata dagli altri gruppi
consiliari.
Credo che alla base della differenziazione, che è tutta di
carattere politico, ci sia soltanto una questione di opportunità;
ritengo che entrambe le risoluzioni siano animate da scopi nobili e
per certi versi condivisibili. Personalmente condivido sia quanto
sosteniamo nella nostra impegnativa, sia in linea astratta quanto
contenuto nella risoluzione proposta dalle altre forze
politiche.
Dov'è allora che non siamo d'accordo? A me sembra che la
risoluzione proposta dalle altre forze politiche metta troppa carne
al fuoco concedendo alle Ferrovie dello Stato l'alibi per poter
rallentare, procrastinare, evitare di fare nell'immediato quelle
opere che invece sarebbero necessarie e urgenti per consentire
nuovamente alle ferrovie valdostane una prossima riapertura.
Questo sostengo perché noi che il problema delle ferrovie
cerchiamo di seguirlo bene, abbiamo preso delle informazioni da
tecnici esperti del settore, i quali ci dicono che se si lavora con
lena, la ferrovia Aosta-Chivasso-Torino può essere riaperta nel
giro di 5-6 mesi.
Abbiamo il timore, che io temo fondato, che l'invitare le
Ferrovie dello Stato ad approfondire, a fare studi, a progettare
delle soluzioni più complesse, significhi ritardare di anni la
riapertura della ferrovia con i disservizi che già oggi possiamo
constatare. Dal punto di vista dei trasporti l'avere la linea
ferroviaria Aosta-Chivasso, l'unica tratta ferroviaria che ci
collega all'Italia e all'Europa significa dal punto di vista dei
trasporti mettere veramente in difficoltà la nostra regione.
Io voglio ricordare un dato medio: ogni giorno sulla tratta
ferroviaria Aosta-Torino circolano circa 2.500 persone, è una cifra
enorme, quindi anche il gestire per tanti anni un servizio
sostitutivo di pullman a me sembra oltre che gravoso dal punto di
vista finanziario estremamente oneroso dal punto di vista
organizzativo e penalizzante per gli utenti. Quindi la nostra idea
è quella di insistere affinché le Ferrovie dello Stato facciano
subito i lavori di ripristino e poi certo questa può essere
l'occasione per ridisegnare delle ferrovie più moderne di cui
abbiamo un gran bisogno, però la priorità è quella.
Ripeto, se mettiamo, come fa la risoluzione della maggioranza,
troppa carne al fuoco rischiamo fra qualche anno di essere qua,
ancora con la ferrovia chiusa. Questo darà forse parecchio lavoro
al mio gruppo perché avremo occasione di discutere con l'Assessore
competente di disservizi, di problemi, eccetera, però questa cosa
non mi rallegra e preferisco passare il resto della legislatura a
discutere di ferrovie che quanto meno per la normalità
funzionano.
Président
La parole au Conseiller Nicco.
Nicco (GV-DS-PSE)
Solo per porre una questione sulla
risoluzione presentata dalla maggioranza, dagli Autonomisti e da
Forza Italia.
Al punto 2 si dice che occorre operare interventi di ripristino
e operarli contemporaneamente su più fronti; al punto 3 si chiede
uno studio preliminare di massima che faccia un paragone fra i
tempi e i costi del ripristino e dell'ammodernamento di tale
tratta. Mi sembra che ci sia una contraddizione abbastanza
evidente.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Innanzitutto volevo tranquillizzare il
Consiglio regionale che il problema delle ferrovie non è
un'esclusiva del gruppo dei Verdi per l'Ulivo, nel senso che il
Governo regionale segue con altrettanta attenzione l'evolversi
delle problematiche inerenti al trasporto ferroviario.
A me pare che la risoluzione che è stata presentata dalla
maggioranza e sottoscritta dal gruppo degli Autonomisti e da Forza
Italia contenga nei primi due punti tutto quanto voleva sostenere
il gruppo dei Verdi con la loro risoluzione, però noi riteniamo
anche che non sia assolutamente di impedimento agli interventi di
immediato ripristino il poter pensare in tempi di medio periodo ad
ulteriori interventi di ammodernamento di questa tratta
ferroviaria.
Curtaz sa benissimo, visto che ha i tecnici che lo informano, e
poi mi dovrebbe dare il nome di questi tecnici che gli hanno detto
che in quattro mesi riusciranno a ripristinare il tratto
ferroviario in modo che li possiamo consultare anche noi comunque,
visto che ha i tecnici che lo tengono bene informato, saprà che i
50 miliardi per il ripristino dell'attuale tratta ferroviaria sono
già stati stanziati, quindi questo non è più un argomento in
discussione.
Riteniamo che, al di là del punto che riguarda l'eventuale
collegamento internazionale Santhià-Aosta-Martigny, sia importante
cogliere questa occasione e mi pare che oltre alle forze di
maggioranza anche le altre forze politiche abbiano capito che
bisogna cogliere questa occasione per utilizzare queste risorse non
solo per ripristinare il vecchio tracciato, ma per fare quegli
accorgimenti e quelle migliorie che tendono a raggiungere
l'obiettivo che da sempre il Consigliere Curtaz ha sostenuto in
quest'aula che è quello di velocizzare il collegamento Aosta-Torino
e quindi rendere competitivo il trasporto ferroviario rispetto al
trasporto su gomma.
Penso che possiamo tranquillamente votare questa risoluzione in
quanto il voto di questa risoluzione non sarà di impedimento agli
interventi di velocizzazione del ripristino dell'attuale
collegamento.
Président
La parole au Conseiller Frassy.
Frassy (FI)
Esprimiamo la nostra soddisfazione per questa
risoluzione perché riteniamo che il problema della ferrovia sommato
al problema del tunnel rischiasse di amplificare l'effetto
isolamento della Valle d'Aosta.
Avevamo due priorità ovvero riattivare quanto prima le
comunicazioni con il capoluogo piemontese e nel contempo, senza
perdere tempo, verificare la possibilità di dare gambe a quei
progetti che da parecchi decenni le ferrovie a momenti alterni
tirano fuori dal cassetto per rimettere nel cassetto.
Riteniamo che questa sia l'occasione giusta per fare questo tipo
di verifica, di conseguenza riteniamo che questa mozione, che
recepisce le nostre istanze e le istanze contenute nel documento di
maggioranza, possa essere un documento non solo politicamente
significativo, ma anche concretamente operativo per riaprire quanto
prima, ma con i necessari ammodernamenti, la linea
Aosta-Torino.
Président
Je soumets au vote la résolution n° 2 présentée
par les Conseillers Squarzino Secondina, Curtaz et Beneforti:
Conseillers présents: 29
Votants: 3
Pour: 3
Abstentions: 26 (Agnesod, Bionaz, Borre, Charles Teresa, Comé,
Cottino, Cuc, Ferraris, Fiou, Frassy, Lanièce, Lattanzi, Lavoyer,
Louvin, Marguerettaz, Martin, Nicco, Ottoz, Pastoret, Perrin,
Perron, Praduroux, Tibaldi, Vallet, Vicquéry, Viérin D.)
Le Conseil n'approuve pas.
Je soumets au vote la résolution n° 12 présentée par les
Conseillers Martin, Fiou, Frassy, Cottino et Viérin Marco:
Conseillers présents: 30
Votants: 27
Pour: 26
Contre: 1
Abstentions: 3 (Curtaz, Nicco, Squarzino Secondina)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK