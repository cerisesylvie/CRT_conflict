Consiglio Regionale della Valle d'Aosta - Oggetto del Consiglio n. 3872 del 9 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3872 del 9 novembre 1992 - Resoconto
OGGETTO N. 3872/IX Comunicazioni del Presidente del
Consiglio.
Bich (Presidente)
Do comunicazione al Consiglio
dell'attività svolta dalla Presidenza del Consiglio e dagli organi
consiliari dopo l'ultima adunanza:
Disegni di legge presentati
Disegno di legge n. 463, presentato dalla Giunta regionale in
data 22 ottobre 1992: "Rifinanziamento per l'anno 1992 della legge
regionale 7 agosto 1986, n. 42, recante concessione di incentivi
per la realizzazione di impianti di innevamento artificiale" (V e
II Commissione)
Proposta di legge n. 464, presentata dal Cons. Riccarand in data
23 ottobre 1992: "Accertamento della piena conoscenza della lingua
francese per il personale ispettivo, direttivo, docente ed
educativo delle istituzioni scolastiche dipendenti dalla Regione"
(V e II Commissione)
Disegno di legge n. 465, presentato dalla Giunta regionale in
data 28 ottobre 1992: "Ulteriore rifinanziamento per l'anno 1992
della legge regionale 8 ottobre 1973, n. 33, e successive
modificazioni ed integrazioni, recante la costituzione di fondi
regionali di rotazione per la promozione di iniziative economiche
nel territorio della Valle d'Aosta" (III-IV e II Commissione)
Disegno di legge n. 466, presentato dalla Giunta regionale in
data 28 ottobre 1992: "Modificazioni alla legge regionale 10 aprile
1985, n. 10 concernente: "Istituzione dell'Institut Valdôtain de
l'Artisanat Typique" (IV Commissione)
Disegno di legge n. 467, presentato dalla Giunta regionale in
data 3 novembre 1992: "Abrogazione della legge regionale 16
dicembre 1991, n. 75: "Acquisto dell'apparecchiatura per la
risonanza magnetica (R.M.)"
Disegno di legge n. 468, presentato dalla Giunta regionale in
data 3 novembre 1992: "Primo provvedimento di variazione al
bilancio di previsione della Regione per l'anno finanziario 1992"
(II Commissione)
Disegno di legge n. 469, presentato dalla Giunta regionale in
data 4 novembre 1992: "Modificazioni ed integrazioni alla legge
regionale 31 agosto 1991, n. 35: "Disciplina dell'attività di guida
turistica e accompagnatore turistico".
Disegno di legge n. 470, presentato dalla Giunta regionale in
data 4 novembre 1992: "Integrazione dell'articolo 1 della legge
regionale 6 settembre 1991, n. 62, recante disciplina della
gratuità dei trasporti, delle tariffe preferenziali e agevolate,
dei servizi integrativi di trasporto ad integrazione e modifica
delle leggi regionali 15 luglio 1982, n. 32, 23 giugno 1983, n. 64
e 16 giugno 1988, n. 49."
Disegno di legge n. 471, presentato dalla Giunta regionale in
data 5 novembre 1992: "Istituzione dell'anagrafe regionale del
bestiame e delle aziende di allevamento".
Proposta di legge costituzionale n. 12 presentata dai Cons.
Bondaz, Beneforti, Chiofalo, Lanièce, Limonet, Ricco e Trione in
data 6 novembre '92: "Modifica dell'articolo 33 dello Statuto
speciale della Regione Valle d'Aosta approvato con legge
costituzionale 26 febbraio 1948, n. 4, in materia di elezione del
Presidente e degli Assessori"
Si comunica che in data 3 novembre 1992 la Giunta regionale ha
ritirato il disegno di legge n. 435 concernente: "Concessione della
garanzia fideiussoria della Regione alla s.r.l. Siski a garanzia di
un mutuo da contrarre con la Finaosta S.p.A. finalizzato alla
realizzazione dello ski-pass regionale".
Disegni di legge vistati
Disegno di legge n. 420: "Interventi finanziari per
l'adeguamento tecnologico degli edifici sede degli uffici
regionali"
Disegno di legge n. 419: "Rifinanziamento della legge regionale
16 agosto 1982, r.. 37 così come modificata dalla legge regionale
16 giugno 1988, r.. 44 concernente: "Norme per lo smaltimento dei
rifiuti solidi"
Disegno di legge n. 418: "Rifinanziamento della legge regionale
21 agosto l990, n. 60 concernente ulteriori disposizioni in materia
di smaltimento dei rifiuti solidi urbani e modificazioni alla legge
regionale 16 agosto 1982, n. 37 così come modificata dalla legge
regionale 16 giugno 1988, n. 44".
Deliberazioni vistate
: n. 14
Deliberazioni non vistate
Il presidente della Commissione di Coordinamento, con lettera in
data 29 ottobre 1992 ha richiesto chiarimenti in merito alla
seguente deliberazione: n. 3800/IX in data 7 ottobre 1992:
"Approvazione di perizia suppletiva e di nuovi prezzi per i lavori
di ristrutturazione interna del fabbricato sede della Cooperativa
"Cofruits" di Saint-Pierre - Approvazione ed impegno di spesa."
Riunioni di Commissioni
I Commissione: 1
II Commissione: 1
III Commissione: 1
IV Commissione: 1
Ufficio di Presidenza: 2
Commissione Regolamento: 1
Colleghi consiglieri, a seguito delle iniziative intraprese dal
Consiglio regionale con l'approvazione della mozione in favore di
una riconciliazione tra le etnie presenti sul territorio del
Ruanda, il Fronte patriottico ruandese, nel trasmettere copia del
proprio programma politico, ringrazia vivamente per il sostegno
politico dimostrato dalla Valle d'Aosta nelle azioni volte ad
avviare un discorso di riconciliazione all'interno del Paese.
Copia della suddetta documentazione è consultabile presso la
segreteria.
La Confederazione Autonoma sindacati Artigiani, con lettera del
9 ottobre u.s. informa che d'intesa con le altre Confederazioni di
categoria, ha predisposto alcuni emendamenti al disegno di legge
della Camera n. 1549, di conversione in legge del decreto 9
settembre 1992, n. 373, recante: "Disposizioni urgenti per il
recupero degli introiti contributivi in materia previdenziale".
Gli emendamenti e la relativa documentazione, sottoposti
all’esame del Parlamento, sono stati inviati ai
Presidenti delle commissioni consiliari permanenti, ai Capigruppo e
per conoscenza al Presidente della Giunta regionale, agli Assessori
alla sanità ed assistenza sociale e all'industria, commercio e
artigianato.
Il direttivo regionale della Lega delle Autonomie locali ha
inviato il testo del documento conclusivo del recente Convegno
svoltosi a Saint-Vincent, sul tema "Per una riforma regionalista e
autonomista dello Stato" ed ha annunciato la pubblicazione degli
atti completi del Convegno entro il mese di novembre sulla rivista
"Il Potere locale". Il documento è disponibile presso la
segreteria.
La Presidente del WWF Italia ha espresso viva soddisfazione per
la posizione assunta dal Ministro dell'ambiente italiano sul
progetto dell'Espace Mont-Blanc in occasione dell'incontro svoltosi
ad Aosta fra i ministri francese e svizzero.
Ritiene importante che il Ministro abbia accolto le posizioni
del WWF e delle altre associazioni ambientaliste sul blocco del
raddoppio del traforo autostradale del Monte Bianco, sulla
richiesta di un progetto di valutazioni dell'impatto ambientale per
quanto concerne l'ultimo tratto dell'autostrada Aosta-Courmayeur e
sulla necessità di un piano che prediliga il trasporto ferroviario
per le merci.
Fa presente che le associazioni, a seguito delle dichiarazioni
emerse dall'incontro dei tre ministri dell'ambiente, restano in
attesa della presentazione di atti concreti.
In data 14 ottobre 1992, il Consigliere regionale Gino Agnesod
ha presentato, ai sensi dell'articolo 36 del Regolamento interno
per il funzionamento del Consiglio, una petizione popolare
sottoscritta da 696 cittadini dei comuni di Donnas e
Pont-Saint-Martin per richiedere l'istituzione di un commissariato
di polizia nel comune di Pont-Saint-Martin.
Ai sensi del terzo comma dell'articolo 36 del Regolamento
interno, l'Ufficio di Presidenza, nella riunione del 27 ottobre
1992, ha dichiarato ricevibile la petizione, in quanto il
Consigliere regionale che l'ha presentata si è reso garante del
possesso dei requisiti da parte dei sottoscrittori.
A norma del terzo comma dell'articolo 36, l'Ufficio di
Presidenza del Consiglio, nel decidere sulla ricevibilità e
ammissibilità della petizione, ne ha avviato l'istruttoria con
richiesta di informazioni al Presidente della Giunta regionale in
quanto legale rappresentante della Regione e direttamente
competente in materia di ordine pubblico.
Concludo con una nota triste, pregherei i colleghi consiglieri
di levarsi in piedi: è deceduto a Praga sabato sera, all'età di 70
anni, Alexander Dubcek,
leader
della Primavera di Praga nel
1968.
Dubcek era stato l'uomo che aveva cercato, più di ogni altro, di
coniugare il socialismo e la libertà in un periodo amaro e triste
della guerra fredda, in un periodo certo non propizio alla
distensione.
Il suo tentativo di dare alla Cecoslovacchia un socialismo dal
volto umano era però naufragato con l'invasione delle truppe del
Patto di Varsavia.
Dubcek ha rappresentato per anni un simbolo per coloro che
credevano e credono nella democrazia. E' vissuto abbastanza per
assistere alla caduta del comunismo reale ed è morto prima di
vedere la sua Cecoslovacchia smembrata dalle politiche nazionaliste
di Slovacchia e di Boemia.
Alla sua memoria vada il sentimento di profondo cordoglio da
parte di tutti noi e del Consiglio regionale della Valle
d'Aosta.
Ha chiesto di parlare il Consigliere Riccarand sulle
Comunicazioni del Presidente del Consiglio, ne ha facoltà.
Riccarand (VA)
Non ho sentito nell'elenco che il
Presidente del Consiglio ha fatto dei disegni di legge presentati
dalla Giunta regionale nessun riferimento alle leggi relative al
bilancio di previsione del 1993 e relativa legge finanziaria.
Poiché la nostra legge di disciplina dei tempi di presentazione del
bilancio regionale prevede che tale disegno di legge venga
presentato entro il 31 ottobre, mi sembra sia preoccupante questo
ritardo, per cui questi disegni di legge non sono ancora stati
trasmessi alla Presidenza del Consiglio.
Voglio far presente che da tempo la Conferenza dei Capigruppo ha
fissato per i giorni 9-10-11 dicembre la sessione del Consiglio
regionale dedicata alla discussione delle leggi di bilancio.
Siccome sappiamo che le leggi prima di andare in discussione in
Consiglio, devono passare all'esame delle competenti commissioni, e
le leggi di bilancio evidentemente richiedono un lavoro
approfondito, già oggi, se la Giunta si affrettasse a trasmettere
la documentazione e i disegni di legge, il tempo si ridurrebbe ad
una quindicina di giorni del lavoro della commissione. Un ulteriore
ritardo determinerebbe un rinvio della discussione del bilancio
nelle date che erano state previste.
Quindi chiederei al Presidente del Consiglio di sollecitare
nelle dovute forme la Giunta regionale, perché trasmetta queste
leggi di bilancio; fra l'altro c'è una scadenza di legge che non è
stata rispettata e c'è anche una prassi che prevedeva una
presentazione delle leggi di bilancio entro date che sono già state
superate.
Presidente
Per quanto riguarda le comunicazioni fra
Consiglio e Giunta garantisco al Consigliere Riccarand che sarà mia
cura inviare al più presto una nota di sollecitazione alla
Giunta.
Mi sembra però che questa materia sia inceppata - magari ne
faranno accenno gli assessori o il Presidente della Giunta - per il
prolungarsi della discussione in Parlamento sulla legge finanziaria
generale dello Stato.
Ha chiesto di parlare il Consigliere Gremmo, ne ha facoltà.
Gremmo (UAP)
In data 29 ottobre l'ufficio stampa e
pubbliche relazioni del Consiglio regionale comunicava urbi et orbi
che esiste una presa di posizione del Presidente Bich al riguardo
del manifesto razzista di Trento.
Siamo abbastanza al corrente delle esternazioni giornalistiche e
giornaliere del Presidente del Consiglio, ma mi pare che in questo
caso forse avrebbe fatto meglio a chiudere il becco, perché il
manifesto razzista di Trento esiste solo nella fantasia bacata di
qualcuno che vuole pescare nel torbido.
Il manifesto affisso a Trento dalla Associazione "Giovani del
Nord", lo leggo perché il Presidente Bich dimostra con il suo
comunicato di non averlo letto, dice quanto segue:
"Emergenza.
Onesti e bravi siciliani, calabresi, campani e sardi, fate un atto
di coraggio, tornate a casa. La criminalità organizzata e protetta
si è impadronita delle vostre terre e quella povera gente ha
bisogno di voi. I nostri figli ci sono già andati e sono stati
accolti a fucilate in una terra ostile, dove il razzismo e la
criminalità dilagano e la presenza degli alpini e di tutti i nostri
giovani soldati è osteggiata. Vogliamo ritorni la civiltà"
.
Lei va alle manifestazioni dei morti con il cappello da alpino,
e poi non capisce neanche il senso di un manifesto; capisco che,
poverino, doveva andare alla marcia ad Assisi, poi è dovuto andare
al cimitero, ma questo è un altro problema, però non capisce
neanche il senso di questo manifesto...
Presidente
Consigliere Gremmo, la pregherei di stare
nel tema delle mie comunicazioni.
Gremmo (UAP)
Ma questo è un suo comunicato, lo ha
fatto lei questo comunicato, nel quale dice delle cose che non
stanno né in cielo né in terra: dà del razzista a quelli che non la
pensano come lei, cambia le carte in tavola, mette in campo chissà
che cosa, e poi pensa che dobbiamo tollerare anche questo? Non lo
tolleriamo e io lo dico. Non lo tolleriamo, perché lei non può
insultare della gente che ha detto delle cose ragionevoli.
Il manifesto che le ho letto dice esattamente quello che era
contenuto anche in una mozione che avevo presentato, cioè che i
nostri alpini cercavano di andare in Sardegna, in Sicilia, o dove
andavano, per riportare un minimo di ordine, e sono stati accolti a
fucilate. Allora, prima di fare certi comunicati, prima di dare del
razzista, prima di parlare di sacre regole della tolleranza violate
da un manifesto - in cui peraltro compariva il nome della
tipografia che lo ha stampato - che diceva delle cose largamente
condivisibili e di buon senso, prima di mettere in giro un
comunicato come questo, prima di creare lei un clima di ostilità,
perché dare del razzista a quelli che fanno parte delle Leghe vere
può creare un minimo di ostilità, le conviene leggere il manifesto,
perché allora certe accuse non le farebbe a nessuno.
E' sbagliato continuare su questa strada; lei, che poi fa finta
di appartenere ad un gruppo politico che vorrebbe essere
alternativo al sistema dei partiti, dimostra di essere pienamente
partitocratico perché cambia le carte in tavola con la sua
dichiarazione. Il manifesto di Trento è un manifesto di buon senso,
lei prima di "pirlare", lo legga!
Presidente
Consigliere Gremmo, intanto deve precisarle
che l'unico che ha il becco qui è lei, e ha il becco per due
motivi: prima di tutto perché viola il regolamento e si dimostra
carico di iattanza in un momento in cui non è assolutamente
necessario, e poi perché quanto ha precisato sul mio comunicato è
frutto non di fantasia mia, ma addirittura di prese di posizione
dei dirigenti stessi di quel movimento a cui lei alludeva.
Non vorrei aggiungere di più. So che tutte le volte lei vuole
cominciare con una sceneggiata, se anziché ammannirci questa sua
sceneggiata, qualche volta lei sostituisse il nostro caro
Segretario Agnesod ci farebbe una grande cortesia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK