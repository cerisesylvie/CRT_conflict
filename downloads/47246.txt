Consiglio Regionale della Valle d'Aosta - Oggetto del Consiglio n. 3540 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
INFORMAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3540 del 17 aprile 2024 - Resoconto
OGGETTO N. 3540/XVI - Interrogazione: "Notizie in merito
all'indagine sulle anomalie di dati riportati dalla Terza Indagine
Nazionale sullo stato di attuazione delle Reti Tempo-dipendenti
pubblicata da Agenas".
Marguerettaz (Presidente) -
Punto n. 23 all'ordine del
giorno. La parola all'assessore Marzi.
Marzi (SA) -
Domanda n. 1: "Quale sia stato l'esito delle
indagini svolte dal direttore generale dell'Azienda USL in cui si
impegnava a comprendere alcune anomalie sui dati riportati dalla
Terza Indagine Nazionale sullo stato di attuazione delle Reti
Tempo-dipendenti pubblicata da Agenas".
Le indagini sulla qualità delle tre Reti Tempo-dipendenti - cioè
cardiologia, ictus ed emergenza/urgenza - hanno evidenziato nella
nostra regione un quadro sull'andamento clinico rassicurante
rispetto al confronto con le altre regioni, fermo restando
naturalmente l'impegno volto a un costante miglioramento per
ciascun elemento di valutazione.
Considerando la prima causa di morte, quella per malattie cardio
e cerebro-vascolari, risulta buono, nel senso di "basso"
ovviamente, il dato sulla mortalità a trenta giorni dopo il
ricovero.
La nostra regione mostra anche un buon esito per l'infarto
miocardico acuto, risultando la seconda regione migliore
d'Italia.
Buona risulta anche la presa in carico per l'invio al programma
riabilitativo dei pazienti ad alto rischio ischemico residuo, sulla
proporzione di infarti trattati con angioplastica entro novanta
minuti, che è una tempistica salvavita: solo per cinque regioni la
valutazione è positiva e tra queste vi è la Valle d'Aosta.
Allo stesso modo, per l'ictus risulta buono, quindi efficace,
l'invio a programmi riabilitativi. La percentuale di trattamenti
dell'ictus con trombosi, 15,94% per trombo lisi e 4,83% per
trombectomia, si colloca all'interno dei valori positivi
nazionali.
La mortalità a trenta giorni riferita all'età di pazienti è,
seppur di poco, migliore della media nazionale per ciò che concerne
la nostra regione.
I risultati già positivi potranno essere ulteriormente
rafforzati grazie alla prossima attivazione delle attività dei
dipartimenti funzionali introdotti con il nuovo atto aziendale. In
particolare, rispetto agli esiti sanitari illustrati, è importante
evidenziare come il Dipartimento funzionale cardio-neuro-vascolare
e il Dipartimento funzionale di continuità delle cure siano proprio
diretti a potenziare il modello di presa in carico coordinata e
multidisciplinare dei pazienti.
Domanda n. 2: "Quali anomalie, oltre al dato eclatante degli
allontanamenti volontari, sono state riscontrate". Rispetto agli
allontanamenti volontari, le indagini compiute dall'Azienda USL
riportano che il dato non è pari a 0 ma pari a circa il 4%, un dato
comunque inferiore alla media nazionale che è del 6,29%.
Si tratta di un errore informatico presente sino al 2022 e già
tecnicamente risolto dall'Azienda USL a partire dall'anno 2023. Il
dato del 4% è, in ogni caso, un dato positivo per la Valle
d'Aosta.
Ricordiamo che abbiamo più volte detto che, dalla presa in
carico di questo tipo di comunicazioni tra Azienda USL, Agenas e
Ministero, si stanno sistemando tutta una serie di attenzioni che
prima non c'erano perché questi dati alla Regione Autonoma Valle
d'Aosta non venivano proprio chiesti, eravamo fuori dalle regioni
sulle quali venivano fatti questi rilievi, l'unica regione
italiana.
Domanda n. 3: "Quale sia il tempo medio di stazionamento in
Pronto Soccorso tra arrivo, ricovero e dimissione, con particolare
riferimento al tempo massimo di ore che il paziente ha dovuto
attendere nel 2022". È sensato che i tempi di attesa siano sempre
conteggiati in relazione alla gravità dei codici rosso, giallo,
verde e bianco, ovviamente dal più grave al meno grave, attribuiti
in progressione rispetto ai motivi e all'urgenza.
Il tempo d'attesa su cui deve concentrarsi maggiormente
l'attenzione è il codice rosso: è proprio per tale codice che la
tempestività della risposta determina la sopravvivenza del
paziente.
Sui codici rossi la Valle d'Aosta registra nel 2022 il più basso
tempo di attesa tra tutte le regioni italiane, cioè 167 minuti,
calcolato tra l'arrivo e la dimissione del Pronto Soccorso. Il dato
medio italiano è di circa 403 minuti.
Riteniamo che questa sia la più importante delle informazioni di
quest'iniziativa.
Con riferimento agli altri codici, è da rilevare che in Valle
d'Aosta la frequenza dei codici bianchi è inferiore alla media
nazionale, mentre si registra una maggior frequenza di codici verdi
rispetto alla distribuzione media nazionale.
Infine la frequenza di codici gialli è sovrapponibile alla media
nazionale.
Il valore mediano dei tempi d'attesa - fra l'accesso, la
dimissione e il ricovero - mostra in Valle d'Aosta un dato
complessivamente inferiore del 15% rispetto alla media nazionale,
rappresentando pertanto un buon risultato complessivo.
I tempi d'attesa nei codici verdi sono migliorabili, in quanto
più alti della media nazionale: 271 minuti rispetto a una media
italiana di 230 minuti.
Seppur in misura minore, sono migliorabili anche i tempi di
attesa dei codici gialli di 424 minuti in Valle d'Aosta, che sono
sostanzialmente in linea con la media italiana che è di 416. Per
contro, è inferiore il tempo d'attesa di codici bianchi, che è
circa 124 minuti, contro i 164 minuti del valore medio
italiano.
Venendo alla risposta della domanda n. 3,"Dettaglio della
criticità emersa dall'indagine rispetto ai dati riferiti dalla
nostra Regione", completando quanto dettagliato in risposta al
quesito n. 2, il tasso di ricoveri complessivo del Pronto Soccorso
risulta maggiore della media nazionale in quanto influenzato dal
risultato dei codici verdi, con una percentuale di ricoveri
dell'11,28%, superiore al valore medio nazionale.
Su questa situazione l'Azienda USL sta già lavorando, ponendosi
un obiettivo annuale di progressiva riduzione dei ricoveri
inappropriati, in quanto non sempre necessari, offrendo soluzioni
diverse dal ricovero.
Il potenziamento dei servizi, in attuazione a quanto previsto
dal decreto ministeriale 77/2022 - che ricordiamo abbiamo preso in
carico soltanto con l'approvazione del Piano della salute e del
benessere sociale - è collegato anche alla delibera 1609/2022, che
aumenterà appunto la presa in carico sul territorio. Questo, nel
tempo, ridurrà progressivamente il numero di accessi inappropriati
al Pronto Soccorso, concentrando nel contempo l'assistenza a favore
delle situazioni di maggiore gravità clinica.
Presidente -
Per la risposta, la collega Erika Guichardaz
ne ha facoltà.
Guichardaz E. (PCP) -
Assessore, non so se io non so
scrivere le domande, ma la prima domanda era riferita alle anomalie
di cui ha parlato il dottor Uberti nel suo comunicato stampa,
invece lei praticamente mi ha riletto il comunicato del dottor
Uberti dove ci diceva quanto siamo splendidi e meravigliosi.
Se si parla di anomalie nella trasmissione di dati- e quella
macroscopica era quello rispetto agli allontanamenti volontari,
perché, saltava agli occhi di tutti - quando si dice "Alcune
anomalie" vuol dire che sono state individuate altre anomalie,
sennò si sarebbe detto "C'era solo un'anomalia", che scopriamo
essere un errore informatico... quindi c'è solo un errore
informatico nonostante ci siano alcune anomalie. Sotto questo punto
di vista sinceramente dalla sua risposta continuiamo a non capire
quali erano le altre anomalie, a parte quella che era evidente a
tutti.
Capiamo poi anche che si debbano utilizzare i dati un po' a
proprio piacimento per dire: "No, ma siamo bravi" e quindi si
guardano solo i codici rossi, ma un grande numero di codici verdi -
come abbiamo più volte segnalato - vuol dire non prestare
attenzione al territorio, perché vuol dire che arrivano in Pronto
Soccorso persone che non dovrebbero arrivarci.
Sinceramente io non so più cosa fare, quando faccio le risposte
scritte mi vengono date a metà, se faccio delle interrogazioni mi
si risponde a cose che io non ho chiesto, perché non ho chiesto
quanto siamo stati bravi, ma quali erano le anomalie.
A oggi io quindi le anomalie che erano state individuate non
posso vederle.
Dopodiché la invito a farsi un giro sui vari portali nazionali
di sanità e vedrà che la situazione splendida e meravigliosa della
Valle d'Aosta viene definita come invece una delle regioni con i
dati peggiori in assoluto.
Anche sotto questo punto di vista credo che ci sia un problema
di analisi di quei dati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK