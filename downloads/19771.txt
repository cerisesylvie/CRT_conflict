Consiglio Regionale della Valle d'Aosta - Oggetto del Consiglio n. 2954 del 9 gennaio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PARTECIPAZIONE E INIZIATIVA POPOLARE
Referendum e iniziativa popolare
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 2954 del 9 gennaio 2003 - Resoconto
OGGETTO N. 2954/XI Presa d'atto della petizione concernente:
"Modifica del progetto preliminare di realizzazione di una rotonda
giratoria sulla strada statale n. 26 nel Comune di La Salle".
(Reiezione di risoluzioni)
Petizione popolare I sottoscritti firmatari della presente
petizione popolare, consci che apponendo una firma, previa
identificazione tramite documento personale, si assumono la
responsabilità per quanto richiesto;
Preso atto che in data 6 giugno 2002 è stato approvato dal
Comune di La Salle il progetto preliminare di realizzazione di una
rotonda giratoria sulla SS26 in corrispondenza dell'incrocio con la
strada regionale per il capoluogo, di costruzione di sottopasso
stradale alla linea ferroviaria e di soppressione di viadotto di
accesso al capoluogo e tre passaggi a livello;
Rilevato che con la realizzazione del tratto di autostrada che
collega Aosta con Courmayeur il traffico veicolare lungo la SS26
del Monte Bianco ha subito e subirà, con il completamento, un
notevole ridimensionamento;
Verificato che la realizzazione di una rotonda giratoria risulta
essere l'unica soluzione economicamente ed urbanisticamente
accettabile per garantire adeguato svincolo stradale all'incrocio
attuale;
Riscontrato:
- che il cavalcavia esistente versa attualmente in buone
condizioni statiche e non necessita di particolari opere di
consolidamento;
- che il progetto preliminare comporta un aggravio paesistico ed
urbanistico alla frazione di Chez Borgne con l'occupazione di
terreni prativi limitrofi;
- che l'importo della spesa prevista non giustifica la reale
utilità dell'opera in quanto le frazioni di Chez Borgne e di Le
Pont godono già di una loro viabilità autonoma;
Considerato:
- che tale progetto riveste un'importanza notevole per l'intera
comunità di La Salle;
- che nulla è mai stato presentato alla popolazione;
- che l'opera modificherà pesantemente la viabilità per
raggiungere il capoluogo;
Tenuto conto:
che l'opera oggetto della petizione risulta essere inserita nel
programma regionale di previsione dei Lavori Pubblici per il
triennio 2002/2004;
Chiedono
Alla SV di verificare la necessità della realizzazione
dell'intera opera piuttosto che della sola rotonda giratoria
ritenuta, a parere dei sottoscritti, sufficiente alla comunità di
La Salle.
I sottoscritti, convinti della Sua sensibilità nei confronti di
questo problema posto alla Sua attenzione, La ringraziano per
quanto la S.V. vorrà fare.
Seguono le firme di 185 cittadini.
Presidente
In data 2 agosto 2002 è stata presentata,
presso questa Presidenza, una petizione popolare, sottoscritta da
185 cittadini, per ottenere la modifica del progetto preliminare di
realizzazione di una rotonda giratoria sulla strada statale n. 26
nel Comune di La Salle. A norma di Regolamento interno, l'Ufficio
di Presidenza ha dichiarato ammissibile la petizione, ne ha avviato
l'istruttoria con richiesta di informazioni al Presidente della
Regione, in quanto legale rappresentante della Regione,
all'Assessore alle opere pubbliche, in quanto competente in materia
di viabilità e alla Commissione consiliare competente per l'assetto
del territorio.
In data 8 novembre 2002 l'Assessore regionale al territorio,
ambiente e opere pubbliche ha fatto pervenire a questa Presidenza
la nota, che trovate sottoriportata, sull'allegato all'oggetto.
Voglio solo ricordare che il Sindaco del Comune di La Salle, con
nota del 1° ottobre 2002, ha fatto pervenire, per opportuna
conoscenza, a questa Presidenza la deliberazione n. 60, adottata
dal Consiglio comunale in data 26 settembre 2002, relativa alla
petizione in oggetto, che trovate allegata alla presente.
Si sottopone, ai sensi del Regolamento interno, la petizione
all'esame del Consiglio regionale, per la comunicazione delle
determinazioni presentate dagli organi competenti. È aperta la
discussione su questo argomento.
La parola alla Consigliera Squarzino Secondina.
Squarzino (PVA-cU)
Questo oggetto riguarda una petizione
che un gruppo di cittadini di La Salle ha presentato e con la quale
vengono fatte una serie di osservazioni al progetto approvato dal
Consiglio comunale in data 26 settembre 2002.
Qual è la questione? Credo che molti la conoscano: coloro che
sono membri della III Commissione e che quindi hanno avuto modo di
esaminare sia la petizione sia il progetto presentato, ma anche gli
altri colleghi che, salendo e scendendo dall'alta Valle, vedono che
a La Salle c'è un grosso problema di viabilità. L'accesso al
villaggio di Chabodey è un nodo cruciale per quanto riguarda il
traffico e, purtroppo, si sono registrati diversi incidenti in
quella zona.
Rispetto a questa situazione, il Comune di La Salle già anni fa
aveva predisposto un progetto in cui proponeva come soluzione una
rotonda alla francese proprio nel punto di confluenza della strada
statale n. 26 con l'imbocco per il capoluogo di La Salle e per la
frazione di Chabodey, quindi con strade regionali e strade
comunali; quel progetto, non so per quali motivi, non è andato
molto avanti.
L'attuale Consiglio comunale di La Salle ha presentato un altro
progetto, che prende in esame altre esigenze: una è quella di
togliere quel cavalcavia, che non possiamo non definire non
impattante - quanto meno non è un bell'esempio di caratteristica di
paesaggio di montagna - e di sostituire l'entrata al capoluogo di
La Salle con una strada che passa all'interno di un territorio
agricolo per salire verso il capoluogo, è una strada che ha la
finalità di costituire un collegamento per frazioni del Comune di
La Salle, che sembrano non essere servite con sufficiente agiatezza
per quanto riguarda la circolazione; l'altro obiettivo era quello
di attivare delle passerelle sotto la statale in modo da consentire
il passaggio pedonale proprio in quel punto cruciale, dove si vuole
fare la rotonda. Il progetto che il comune ha presentato è stato
contestato da molti cittadini, perché, a loro avviso, viene ad
essere deturpato un ampio spazio di territorio agricolo e i
vantaggi che se ne ricavano, cioè quello di garantire la
veicolazione per alcune frazioni, sarebbero minimi rispetto allo
sperpero di territorio agricolo, quindi allo sperpero di un
elemento caratterizzante il paesaggio del fondo valle.
Teniamo conto anche dell'enorme spesa che tutto questo progetto
comporterebbe, perché, se teniamo conto di questo, possiamo
concludere che effettivamente è un progetto complesso e molto
delicato dal punto di vista sia finanziario, sia dell'impatto con
il territorio. Esiste tuttavia una questione prioritaria
fondamentale: quella di garantire la sicurezza in quel punto nodale
e, anche leggendo con interesse le osservazioni presentate
dall'Assessore Vallet, ci riconosciamo in una considerazione
finale, nel senso che anche noi riconosciamo che oggi è urgente
realizzare quella rotonda sull'intersezione fra la strada regionale
e la strada statale n. 26 e questo può essere fatto senza dover
realizzare anche tutta l'altra parte del progetto, senza
pregiudicare eventuali successivi sviluppi, che comportino la
sostituzione del viadotto con sottopasso e relativa eventuale
variante in località Chez Borgne.
Noi riteniamo che, di fronte a questa petizione, bisogna dare
una risposta urgente al problema della viabilità, al problema di
questo nodo stradale. Condividiamo anche la sostituzione di questo
viadotto, condividiamo che questo cavalcavia ora è impattante, però
siamo convinti anche che sarebbe possibile individuare un'altra
soluzione che raggiunga gli stessi obiettivi senza uno spreco così
esagerato di terreno agricolo. Ricordo che questo è un progetto che
riguarderebbe la modifica di una strada regionale, perché dalla
statale fino al capoluogo si tratta di una strada regionale. Credo
che la Regione debba di nuovo prendere in mano il progetto e dire
qual è l'interesse che come Regione abbiamo e cioè, abbiamo sì
l'interesse di facilitare la veicolazione, ma abbiamo l'interesse
anche di mantenere il più possibile il territorio paesaggistico
così com'è. Ritengo quindi che sia possibile trovare un'altra
soluzione, che non sia così impattante sul territorio e che possa
soddisfare le stesse esigenze. Per questo motivo, assumendo le
considerazioni finali fatte dall'Assessore, presentiamo una
risoluzione in cui il Consiglio impegna la Giunta regionale a
considerare come prioritaria la realizzazione della rotonda
sull'intersezione fra la strada regionale e la strada statale n. 26
e a procedere pertanto alla realizzazione di tale opera; a studiare
- ed è il secondo impegno - eventuali tracciati alternativi a
quello approvato dal comune, perché è la Regione che deve trovare
nel suo budget i soldi per fare questo e quindi deve nel suo
progetto garantire tutti gli interessi di cui la Regione è
portatrice, così da eliminare l'attuale impattante cavalcavia,
senza sottrarre alle attività agricole e al conseguente paesaggio
porzioni di terreno da trasformare in nastro asfaltato.
Presidente
È stata presentata una risoluzione a firma dei
Consiglieri Squarzino Secondina, Curtaz e Beneforti, di cui do
lettura:
Risoluzione Vista la petizione presentata da cittadini di La
Salle contro il progetto approvato dal Consiglio comunale del
26/09/02;
Considerato che al di là di osservazioni tecniche, esiste il
problema sia delle ingenti risorse che il progetto approvato dal
Comune richiederebbe e che dovrebbero essere trovate nel budget
della Regione, sia dell'utilizzazione di terreni coltivati per
costruire strade con conseguente trasformazione paesaggistica di
tale porzione di territorio;
Ritenuto che sarebbe opportuno, visto che si tratta di un
progetto di intervento su una strada regionale, individuare
eventualmente come Regione una soluzione alternativa che, pur
cercando di farsi carico dei problemi evidenziati dal Comune, non
utilizzi troppo territorio agricolo;
Considerato tuttavia che esiste un problema urgente di
regolamentare il traffico in una zona delicata, all'imbocco con la
strada per Chabodey, e che, in tal senso, la predisposizione in
loco di una rotonda francese consentirebbe di dare una prima
risposta alle difficoltà di traffico esistenti nella zona;
il Consiglio regionale
Impegna
la Giunta regionale
a) a considerare come prioritaria la realizzazione della rotonda
sull'intersezione tra la strada regionale e la statale n. 26 e a
procedere pertanto alla realizzazione di tale opera;
b) a studiare eventuali tracciati alternativi a quello approvato
dal Comune, così da eliminare l'attuale impattante cavalcavia senza
sottrarre all'attività agricola, e al conseguente paesaggio,
porzioni di terreno da trasformare in nastro asfaltato.
F.to: Squarzino Secondina - Curtaz - Beneforti
La parola al Consigliere Lanièce.
Lanièce (SA)
Voglio intervenire anch'io su questo
argomento, visto che è stato oggetto di dibattito in III
Commissione, di cui faccio parte assieme al collega Martin. In sede
di commissione questa petizione è stata analizzata in modo
approfondito: sono state fatte diverse audizioni, è intervenuto
l'Assessore Vallet, che ci ha spiegato tutto l'iter procedurale di
come è arrivato questo progetto, ne ha fatto tutta la cronistoria e
poi ci ha fornito una relazione dettagliata con alcune
osservazioni, che ho visto che sono oggi allegate all'oggetto.
Durante la discussione con l'Assessore, sono state poste diverse
domande, fra le quali una indirizzata a sapere se questo progetto
sia un progetto complessivo o se si possa scindere in due parti: un
commissario infatti ha chiesto se la rotonda è assolutamente
indispensabile, e se tutto il resto può venire messo in secondo
ordine; a questa domanda l'Assessore Vallet ha risposto che questa
poteva essere un'ipotesi percorribile.
Abbiamo poi audito anche il Sindaco di La Salle, Pascal, che ha
giustificato questo progetto nel suo complesso, rispondendo alle
obiezioni sollevate circa la possibile divisione in due parti del
progetto, affermando che era necessario provvedere ad un
complessivo progetto perché questo era un "biglietto da visita" per
il Comune di La Salle. Anche lui però, alla precisa domanda: "È
possibile passare da un progetto, che preveda l'esecuzione della
sola rotonda, a un secondo progetto, che preveda anche l'ulteriore
fase della progettazione presentata dal comune?" aveva risposto in
modo affermativo. Infine erano stati auditi i firmatari della
petizione, i quali avevano ribadito la necessità di realizzare la
rotonda e il sottopasso pedonale in direzione Chabodey, mentre si
erano detti contrari all'esecuzione della seconda parte del
progetto, perché andava a modificare la viabilità, che non era per
loro così necessaria visto che le frazioni godevano di un'autonoma
viabilità, e perché la seconda parte del progetto avrebbe tagliato
in due una parte di territorio agricolo, con conseguente impatto
per le persone che abitavano nei pressi. Da queste varie prese di
posizione si deduce che è sicuramente necessario realizzare questa
rotonda alla francese, con il sottopasso perdonale in direzione
della frazione Chabodey, per far fronte a problemi di incolumità
pubblica e su questo penso che tutte le parti in causa - compresi i
Commissari della III Commissione - siano d'accordo. I contrasti
nascono sulla seconda parte del progetto ed è proprio per questo
che la "Stella Alpina" ritiene opportuno sollecitare un distinguo
sulla seconda parte del progetto, alla luce anche di un problema
altrettanto importante.
Nei pressi della frazione Chez Borgne vi è la zona umida del
Marais: sappiamo che quella zona è oggetto di una forte attenzione
da parte dell'Amministrazione regionale, in quanto sono stati
stanziati diversi finanziamenti e c'è un grosso studio in itinere;
sappiamo inoltre che a fronte della delibera di Giunta con la quale
si prevedeva che la progettazione preliminare dovesse essere
consegnata entro 155 giorni dalla data della stessa delibera è
stata presentata una nuova delibera, il 9 dicembre 2002, con la
quale si dice che l'associazione incaricata ha presentato una
richiesta di sospensione del termine per la consegna della
revisione degli elaborati progettuali preliminari, al fine di
permettere alle parti interessate di riunirsi per definire le
correzioni da apportare al progetto preliminare, che riguardavano
la V.I.A. della progettazione definitiva delle opere di
riqualificazione naturalistica e turistica della zona umida del
Marais.
Vista l'attenzione che l'Amministrazione rivolge giustamente
alla zona del Marais, visto che lo studio della progettazione delle
opere per la valorizzazione di quest'area è in itinere e c'è stata
ultimamente questa delibera, in cui si sono rinviati i tempi di
presentazione di questa progettazione, tenuto conto che la zona
umida è vicina alla zona di Chez Borgne, che è interessata dalla
seconda parte di questo progetto, riteniamo opportuno chiedere che
venga fatta prioritariamente la rotonda alla francese, con
sottopasso pedonale in direzione di Chabodey, e che la seconda
parte del progetto venga accantonata, in attesa di essere inserita
in un contesto più generale che riguardi non solo il Comune di La
Salle per quanto riguarda la viabilità, con gli interventi o meno
di abbattimento del viadotto, ma che tenga conto anche delle opere
che vanno realizzate per la zona del Marais.
Sarebbe opportuno quindi, in un'ottica di buon senso e di
risparmio anche economico, vedere questa seconda parte del progetto
assieme a quello che verrà eseguito per quanto riguarda la
valorizzazione della zona umida del Marais; pertanto, a nome della
"Stella Alpina", presento una risoluzione, che termina con un
impegno, che è la fotocopia di quello che ha letto l'Assessore, con
cui concordiamo pienamente, e cioè:
"a esplorare la possibilità
di realizzare prioritariamente la rotonda sull'intersezione tra la
strada regionale e la statale n. 26, con l'annesso sottopasso
pedonale per la Frazione di Chabodey, senza pregiudicare, così
facendo, eventuali sviluppi successivi che comportino la
sostituzione del viadotto con un sottopasso e la relativa variante
in località Chez-Borgne"
.
Ricordo che nelle premesse della nostra risoluzione è
sottolineato che la seconda parte del progetto, cioè quella
relativa alla costruzione di nuove strade e sottopassi, con la
sostituzione del viadotto, e la modifica di strade esistenti, alla
luce anche delle osservazioni sollevate dai firmatari della
petizione e tenuto conto che una parte di questi nuovi interventi
si effettuerebbero in prossimità dell'area del Marais, per la cui
valorizzazione si stanno progettando delle opere di
riqualificazione naturalistica e turistica, potrebbe per il momento
subire una pausa di riflessione, nell'attesa di effettuare un unico
intervento complessivo, che tenga conto di tutte le problematiche
esistenti, tra cui un nuovo accesso al Capoluogo e alla frazione
Chez-Borgne e l'accesso, da La Salle, alla zona umida del
Marais.
Per queste motivazioni, chiediamo l'iscrizione di questa
risoluzione, in attesa di vedere cosa risponderà l'Assessore
competente.
Presidente
È stata presentata una risoluzione a firma dei
Consiglieri Lanièce, Martin, Piccolo, Marguerettaz e Lavoyer, di
cui do lettura:
Risoluzione Il Consiglio regionale della Valle d'Aosta
Preso atto della petizione che alcuni cittadini valdostani hanno
presentato presso l'Ufficio di Presidenza del Consiglio regionale
in data 2 agosto 2002, inerente la richiesta di modifica del
progetto preliminare riguardante la realizzazione nel Comune di La
Salle di una rotonda giratoria sulla strada statale n. 26 in
corrispondenza dell'incrocio con la strada regionale per il
Capoluogo e la costruzione di nuove strade di collegamento e la
modifica di strade esistenti;
Tenuto conto che in terza Commissione consiliare competente
permanente sono stati auditi l'Assessore regionale al Territorio,
Ambiente e Opere Pubbliche, il Sindaco di La Salle, i primi
firmatari della petizione ed inoltre la stessa Commissione ha
effettuato un sopralluogo a La Salle per verificare in loco le
problematiche sollevate;
Tenuto altresì conto delle osservazioni inviate al Presidente
della terza Commissione consiliare da parte dell'Assessore
regionale al Territorio, Ambiente e Opere Pubbliche e consegnate ai
Commissari in data 14 novembre 2002;
Evidenziata l'urgenza di provvedere al più presto alla
realizzazione della rotonda giratoria e del sottopasso pedonale per
la frazione Chabodey, come d'altronde sostenuto da tutte le parti
in causa, opere più che mai indispensabili a tutela anche
dell'incolumità pubblica;
Sottolineato invece che la seconda parte del progetto, e cioè
quella relativa alla costruzione di nuove strade e sottopassi, con
la sostituzione del viadotto, e la modifica di strade esistenti,
alla luce anche delle osservazioni sollevate dai firmatari della
petizione e tenuto conto che una parte di questi nuovi interventi
si effettuerebbero in prossimità dell'area del Marais, per la cui
valorizzazione si stanno progettando delle opere di
riqualificazione naturalistica e turistica, potrebbe per il momento
subire una pausa di riflessione nell'attesa di effettuare un unico
intervento complessivo che tenga conto di tutte le problematiche
esistenti, tra cui un nuovo accesso al Capoluogo e alla frazione
Chez-Borgne e l'accesso, da La Salle, alla zona umida del
Marais;
Impegna
la Giunta regionale
a esplorare la possibilità di realizzare prioritariamente la
rotonda sull'intersezione tra la strada regionale e la statale n.
26, con l'annesso sottopasso pedonale per la Frazione di Chabodey,
senza pregiudicare, così facendo, eventuali sviluppi successivi che
comportino la sostituzione del viadotto con un sottopasso e la
relativa variante in località Chez-Borgne.
F.to: Lanièce - Martin - Piccolo - Marguerettaz - Lavoyer
La parola al Consigliere Bionaz.
Bionaz (UV)
Ritengo giusto riconoscere l'autonomia
decisionale del comune su un progetto che interessa il suo
territorio, come abbiamo fatto già per il progetto di variante
della strada statale n. 27 del Comune di Etroubles: non vedo perché
due pesi e due misure. Nel caso specifico riconosco la validità del
progetto, che non solo migliora la viabilità locale e regionale, ma
ha un impatto ambientale migliore togliendo il cavalcavia.
L'eliminazione di tre passaggi a livello ora esistenti in un tratto
ferroviario inferiore a 1 chilometro, come previsto dal progetto,
oltre a migliorare la circolazione a livello locale, sarebbe anche
in linea con la previsione della tanto decantata metropolitana
Aosta-Courmayeur. Ritengo inoltre che i risultati favorevoli dello
studio dell'impatto ambientale, di cui ora siamo in possesso,
rafforzino il giudizio positivo del progetto e quindi il relativo
rapporto dell'Assessore Vallet.
Presidente
La parola al Consigliere Cottino.
Cottino (UV)
Non avevamo avuto il piacere di capire bene
qual era la posizione della collega Squarzino in III Commissione,
assente per impegni personali, sia quando abbiamo discusso la
questione in sala commissioni, sia quando abbiamo fatto il
sopralluogo. Da quanto è emerso dal dibattito, ciò che ci divide
oggi è il dare parere favorevole al progetto globale presentato dal
comune. Al di là dell'affermazione che testé ha fatto il collega
Bionaz sul rispetto dell'autonomia comunale che condivido e che mi
pare molto importante poiché non si può sempre dire che si vuole
valorizzare le autonomie e poi, quando conviene, metterle in
discussione… credo necessario replicare
ad alcune affermazioni che non stanno né in cielo, né in terra.
Forse qualcuno ha preso in esame progetti diversi oppure sentito
persone diverse, perché passerelle in questo progetto non ne ho
viste; probabilmente si riferivano a sottopassi, ma se è così,
l'unico sottopasso è per Chabodey e mi chiedo come si faccia ad
immaginare di fare la rotonda senza contemporaneamente prevedere il
sottopasso per Chabodey se si parla di sicurezza della viabilità,
le due cose per forza devono essere fatte insieme, perché questo
non può che essere il primo lotto di questo lavoro. Abbiamo sentito
gli autori della petizione, così come abbiamo ascoltato il sindaco
e gli uffici competenti, oltre all'Assessore alle opere
pubbliche.
È stato evidenziato in modo chiarissimo che non solo sono già
stati fatti inutilmente altri tentativi e altri studi per
verificare la possibilità di migliorare la viabilità all'imbocco
del Comune di La Salle, ma che questo è fattibile solo se si parte
da un concetto che è quello dell'eliminazione del viadotto e a
questo proposito devo ammettere che non riesco a trovare dei motivi
architettonici di pregio per non affermare che è un obbrobrio, per
non dire che costituisce un fortissimo impatto ambientale,
soprattutto se paragonato al progetto.
Credo che questo progetto, anche sotto l'aspetto dell'impatto
ambientale, sia notevolmente migliorativo rispetto alla situazione
attuale. Per quanto riguarda la possibilità di miglioramento, credo
che nella valutazione del VIA sia già stato chiarito anche se - ed
è giusto sottolinearlo -, contrariamente a quanto è stato affermato
in commissione dai firmatari della petizione, i rilievi stradali -
e i muri sono già molto limitati nel progetto attuale. Pur
ritenendo giusto prendere in esame la possibilità di attenuare,
laddove è possibile, ancora maggiormente questo aspetto, bisogna
riconoscere pertanto che non ci sono murature così impattanti come
si vuol far emergere in questo dibattito.
La volontà di un coordinamento con il progetto di valorizzazione
del Marais mi pare più che doverosa e nell'audizione con il
sindaco, questa volontà, anche se forse non in maniera
sufficientemente puntuale e non sufficientemente dettagliata è
comunque emersa. Il sindaco ha parlato di accesso alla zona del
Marais nel Comune di La Salle e ha parlato anche di possibilità di
raccordo tra i due progetti.
Adesso non ho sotto mano il verbale, ma ricordo benissimo che il
sindaco ha parlato di questa necessità. Per quanto riguarda la zona
ad ovest della frazione Chez Borgne, qui si cerca di presentare
questo progetto come la rovina di vaste zone prative, la verità è
che, tutto sommato, nell'immediata adiacenza ad ovest della
frazione Borgne, questa strada potrebbe addirittura migliorare la
situazione attuale di incolto e solo, successivamente attraversa
zone agricole - nessuno lo vuole negare -, ma sono di pochi metri.
Per cui credo che dal punto di vista ambientale, della sicurezza e
contenendo l'utilizzazione dei prati esistenti vada a migliorare la
situazione attuale. Noi cosa chiediamo?
Chiediamo che, assieme a queste attenzioni che sono state poste,
si dica "sì" al progetto globale. Non è compito di questo
Consiglio, discutere se è meglio fare i lavori in due lotti.
Possiamo eventualmente discutere sull'entità globale del
finanziamento che non ha nessuna attinenza con il numero dei lotti.
Se poi, per motivi tecnici o finanziari, si riterrà opportuno
scindere questo progetto, dando la priorità alla rotonda e al
sottopasso per Chabodey, saremo perfettamente concordi. Una cosa è
dire che per tutto il resto bisogna fare degli studi, bisogna
modificare… altro è quello che è stato
scritto dall'Assessore.
L'affermazione
"senza pregiudicare eventuali successivi
sviluppi che comportino la sostituzione del viadotto con un
sottopasso e la relativa eventuale variante in località Chez
Borgne"
, sta a significare che, al momento in cui si costruisce
la rotonda, che fa parte di questo progetto, con il relativo
sottopasso per Chabodey, questo non deve pregiudicare gli altri
lavori del progetto da farsi in un secondo momento. Questo è il
significato di questa dizione, non diamogli altri significati e
altre interpretazioni particolari! Ciò era emerso in modo
estremamente chiaro in audizione, dove peraltro - voglio ancora
sottolinearlo - qualcuno aveva messo addirittura in discussione la
necessità della rotonda; altri hanno chiesto di porre molta
attenzione alla segnaletica affermando che poteva essere più
pericolosa rispetto alla situazione attuale. Questo è un
"arrampicarsi sui vetri", perché sono convinto che, se andassimo a
fare un confronto con la popolazione di La Salle, emergerebbe
esattamente il contrario.
Ultima questione. Credo che La Salle sia uno dei comuni che ha
saputo preservare meglio alcune caratteristiche urbanistiche.
Queste però hanno ben poco da spartire con la tranquillità invocata
da coloro, che hanno preteso di costruire dove più gli piaceva. La
tranquillità, così come emerge dalla petizione, del villaggio di
Chez Borgne sicuramente non trarrà giovamento da questo progetto,
questo è vero, ma credo con altrettanta convinzione che non abbia
avuto grande giovamento neppure dalla costruzione di alcuni
condomini ad ovest di Chez Borgne. Reputo dunque che sia un po'
troppo comodo fare quello che più ci aggrada, cercando poi di
impedire che si possa migliorare la situazione degli altri, che
hanno le stesse necessità e forse qualche diritto in più.
Presidente
La parola alla Consigliera Squarzino
Secondina.
Squarzino (PVA-cU)
Prima di chiudere la discussione
generale, chiedo un attimo di sospensione perché vorrei riunirmi
con l'altro collega che ha presentato la risoluzione; non solo, ma
saremmo interessati a verificare con l'Assessore o con gli altri
membri del Consiglio se ci sono delle possibilità di individuare
dei punti comuni.
Presidente
La parola all'Assessore al territorio,
all'ambiente e alle opere pubbliche.
Vallet (UV)
Pensavo di intervenire dopo la chiusura della
discussione generale in quanto i contenuti delle risoluzioni, in
modo particolare quella del gruppo "Per la Valle d'Aosta - con
l'Ulivo", sono chiari e non condivisibili nella seconda parte, non
credo che siano possibili aggiustamenti perché le volontà sono
diverse; quindi, quando le volontà sono diverse, è bene avere
posizioni chiare, diverse, ma chiare! Venendo a trattare della
questione, credo che la sicurezza, in modo particolare degli
incroci delle strade regionali con la strada statale, costituisca
una delle priorità a cui abbiamo cercato di dare soluzione in
questi cinque anni.
Siamo intervenuti e abbiamo allo studio soluzioni in
innumerevoli punti, quello di Le Pont oggettivamente è uno dei
punti più problematici. La Consigliera Squarzino ha ricordato
correttamente che già una soluzione è stata ipotizzata; la
soluzione, che adesso è all'esame, non è il frutto di un'iniziativa
del Comune di La Salle indipendente e separata dagli interessi
dell'Amministrazione regionale: è il frutto di una lunghissima
collaborazione fra la Direzione viabilità dell'Assessorato del
territorio, il Comune di La Salle e l'ANAS.
La soluzione contenuta nel progetto è il risultato di
lunghissime discussioni fatte in modo particolare con l'ANAS. Il
Comune di La Salle ha operato in questa fase preliminare su mandato
dell'Assessorato, con molta diligenza si è fatto carico dello
studio del progetto preliminare proprio perché, come ha ben
sottolineato il Consigliere Bionaz e come il Consigliere Cottino ha
ripreso, non vogliamo imporre sul territorio dei nostri comuni
delle soluzioni, che possono essere valutate meglio di quanto
possiamo fare noi dalle Amministrazioni comunali stesse. In questo
caso mi sento di condividere tutte le osservazioni che il Consiglio
comunale di La Salle ha ritenuto di dover fare in risposta alla
petizione. C'è un problema di fondo ed è giusto che venga data una
risposta chiara alla problematica, risposta che forse - lo deduco
dal contenuto dell'impegno della risoluzione presentata dalla
"Stella Alpina" - non è stata chiara nella relazione, o almeno si
presta ad interpretazioni diverse, relazione che abbiamo come
Assessorato trasmesso al Consiglio. Quando dico che si può
"esplorare la possibilità di realizzare prioritariamente la
rotonda sull'intersezione tra la strada regionale e la statale
senza pregiudicare eventuali successivi sviluppi"
, mi riferisco
a quanto correttamente ha colto il Consigliere Cottino: ad una
questione di programmazione.
Questo è un intervento oneroso, importante, non necessariamente
sarà possibile realizzarlo nel suo complesso, probabilmente
bisognerà realizzarlo in due momenti separati, ma attenzione - e
qui è la differenza di sostanza -: questo è il progetto nel suo
complesso, quando è arrivata la petizione, il Comune di La Salle
aveva appena presentato presso l'Assessorato il progetto
preliminare, era stata appena iniziata la procedura di VIA e,
quando sono venuto in commissione per l'audizione insieme ai miei
funzionari, non avevamo ancora avuto il tempo di fare, come abbiamo
fatto dopo, un esame approfondito del progetto.
Nel frattempo è andata avanti la procedura di VIA, credo che i
Consiglieri, attenti come sono, abbiano letto la delibera che dà un
parere favorevole condizionato, perché il progetto, come avevamo
detto prima di vedere le conclusioni del VIA, può essere migliorato
e sarà migliorato; sarà realizzato tenendo conto delle prescrizioni
che il VIA stesso ha dato, ma, ripeto ancora una volta, che questo
è il progetto che, a nostro avviso, meglio risolve i problemi della
viabilità, meglio risolve i problemi dell'impatto ambientale e
quindi questo è il progetto che deve essere realizzato.
Per quanto riguarda le risoluzioni, propongo l'astensione della
maggioranza, perché su queste cose non è bene, né utile trovare
delle mediazioni, ma bisogna essere chiari.
Presidente
La Consigliera Squarzino mantiene la richiesta
di sospensione? No. Se non ci sono altri interventi, dichiaro
chiusa la discussione.
Pongo in votazione la risoluzione presentata per prima, che è
quella del gruppo "Per la Valle d'Aosta - con l'Ulivo":
Consiglieri presenti: 25
Votanti e favorevoli: 3
Astenuti: 22 (Agnesod, Aloisi, Bionaz, Borre, Cerise, Charles
Teresa, Cottino, Cuc, Ferraris, Fiou, Frassy, Nicco, Pastoret,
Perrin, Perron, Piccolo, Praduroux, Rini, Tibaldi, Vallet, Vicquéry
e Viérin D.)
Il Consiglio non approva.
La parola al Consigliere Lanièce, per dichiarazione di voto
sulla risoluzione presentata assieme ai Consiglieri Martin,
Piccolo, Marguerettaz e Lavoyer.
Lanièce (SA)
Per dichiarazione di voto: ovviamente voterò
a favore di questa risoluzione. Il collega Cottino ha rivolto il
suo intervento alla collega Squarzino, facendo un contraddittorio
con la collega, e quindi non ho capito bene la posizione della
maggioranza sulla mia risoluzione. Quanto all'Assessore, nel suo
intervento ha parlato sempre della risoluzione del gruppo dei
"Verdi", dicendo che la sua relazione è stata interpretata in una
maniera distorta. Noi nella nostra risoluzione non diciamo
assolutamente niente di contrario rispetto a quanto ha detto
l'Assessore. Nelle premesse abbiamo aggiunto solo un fattore che
nessuno ha considerato: la zona del Marais, che è una zona molto
importante, su cui l'Amministrazione regionale vuole operare con un
forte finanziamento per realizzare una valorizzazione con
riqualificazione naturalistica e turistica.
Introducendo questo aspetto quindi diciamo: "Bene, visto che si
sta progettando un'opera così importante, facciamo un ragionamento
di buon senso e, visto che una parte di questo progetto ha delle
attinenze con la zona del Marais, approviamo la parte del progetto
che è sostenuta da tutti…" - che è
quella che ha citato anche il Consigliere Cottino, cioè la rotonda
alla francese e il sottopasso pedonale a Chabodey, che sono le
opere più urgenti - "… e la seconda
parte consideriamola nel complessivo progetto di riqualificazione
dell'area del Marais, visto che ci potrebbero essere delle zone che
richiedono degli interventi, che possono essere in contrasto con
gli interventi maggiori di riqualificazione dell'area". Non siamo
quindi per bocciare il progetto, ma vogliamo tenere una posizione
equidistante sia dai firmatari che dal comune, perché il comune
vuole tutto il progetto così com'è, i firmatari chiedono la
realizzazione solo della prima parte: noi invece diciamo di "sì"
alla prima parte e di accantonare la seconda, in modo da valutarla
in un contesto maggiore.
Per quanto riguarda il rispetto dell'autonomia comunale, qui ci
sono degli esempi… ricordo l'impianto
di Dolonne, sul quale ho presentato anche una mozione: sono tre,
quattro anni che tutto è bloccato e non mi sembra che abbia dato
grande prova allora l'amministrazione comunale che aveva scelto
quel progetto! Il mio è solo un invito a fare un ragionamento di
buon senso: cerchiamo di soprassedere sulla seconda parte e diamo
l'ok sulla prima parte, che è poi quanto ha scritto testualmente
l'Assessore Vallet. Questa mi sembra la soluzione più corretta
visto che le parti in causa non sono d'accordo. Visto che non ci
sembra che dagli interventi fatti ci sia qualcosa in contrario alla
nostra risoluzione e visto che noi usiamo le stesse parole
dell'Assessore, voteremo a favore e vediamo cosa voterà la
maggioranza, se voterà contro una dichiarazione fatta da un
Assessore che fa parte della stessa maggioranza.
Presidente
La parola al Consigliere Cottino.
Cottino (UV)
Se saluto con una certa contentezza il
ritorno della voce del Consigliere Lanièce in questa sala, devo
dire che questo però fa da contraltare alla sua perdita di
attenzione a quello che si è detto: non ho risposto solo alla
Consigliera Squarzino, ho fatto delle valutazioni, così come ho
dato un'interpretazione, che poi è stata ripresa dall'Assessore,
sul passaggio della relazione che l'Assessorato aveva fatto
giungere in commissione. Tutto questo è sfuggito al Consigliere
Lanièce, che forse non ha colto le differenze che abbiamo
sottolineato anche rispetto alla sua risoluzione.
Per quanto ci riguarda, ci asterremo sulla loro risoluzione.
Presidente
La parola all'Assessore al territorio,
all'ambiente e alle opere pubbliche.
Vallet (UV)
Per ribadire al Consigliere Lanièce che, a
mio modo di vedere, è importante essere chiari. Dal nostro punto di
vista non è questione di pause di riflessione. Alla fine dell'esame
e delle valutazioni, che abbiamo potuto fare anche dopo aver
esaminato la conclusione del Comitato tecnico del VIA, siamo giunti
ad una conclusione che non richiede pause di riflessione. Per noi
questo è il progetto e quindi, proprio per essere chiari, e poiché
quanto scritto nella relazione che abbiamo inviato è stato ripreso
dalla parte impegnativa della vostra risoluzione, la quale potrebbe
dare adito ad interpretazioni che non sono le nostre, riteniamo
corretto astenerci.
Presidente
Pongo in votazione la risoluzione presentata
dalla "Stella Alpina":
Consiglieri presenti: 25
Votanti e favorevoli: 3
Astenuti: 22 (Agnesod, Aloisi, Bionaz, Borre, Cerise, Charles
Teresa, Cottino, Cuc, Ferraris, Fiou, Frassy, Nicco, Ottoz,
Pastoret, Perrin, Perron, Praduroux, Rini, Tibaldi, Vallet,
Vicquéry e Viérin D.)
Il Consiglio non approva.
Il Consiglio prende atto della petizione e della
documentazione ad essa relativa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK