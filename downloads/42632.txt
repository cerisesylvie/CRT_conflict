Consiglio Regionale della Valle d'Aosta - Oggetto del Consiglio n. 172 del 14 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 172 del 14 dicembre 2020 - Resoconto
OGGETTO N. 172/XVI - Illustrazione abbinata della proroga per
il triennio 2021-2023 della validità degli indirizzi contenuti nel
Documento di Economia e Finanza Regionale (DEFR) per il triennio
2020-2022 approvato con deliberazione n. 1186/XV, del D.L. n. 2
(Disposizioni per la formazione del bilancio annuale e pluriennale
della Regione autonoma Valle d'Aosta/Vallée d'Aoste (Legge di
stabilità regionale per il triennio 2021/2023). Modificazioni di
leggi regionali), del D.L. n. 3 (Bilancio di previsione finanziario
della Regione autonoma Valle d'Aosta - Vallée d'Aoste per il
triennio 2021/2023) e del D.L. n. 4 (Disposizioni collegate alla
legge di stabilità regionale per il triennio 2021/2023.
Modificazioni di leggi regionali e altre disposizioni).
Bertin (Presidente) -
Punti n. 18, 19, 20 e 21
dell'ordine del giorno. Affrontiamo la discussione sui documenti
del bilancio, l'illustrazione del DEFR, la legge di stabilità e la
legge di bilancio. Le relazioni dovrebbero già esservi pervenute
via
mail
. Come sapete, la discussione si effettuerà domani e
sarà congiunta sui diversi punti all'ordine del giorno con lo
stesso oggetto. Interverranno i relatori di maggioranza,
consigliere Malacrinò, di minoranza consigliere Aggravi, vi sarà
l'illustrazione dell'Assessore alle finanze e la relazione del
Presidente della Regione. Ha chiesto la parola per la relazione il
presidente della II Commissione consigliere Malacrinò.
Malacrinò (PCP) -
I documenti che mi auguro andremo a
licenziare al termine dei lavori di questa settimana si
riferiscono: al disegno di legge n. 2 avente come oggetto:
"Disposizioni per la formazione del bilancio annuale e pluriennale
della Regione autonoma Valle d'Aosta (Legge di stabilità regionale
per il triennio 2021-2023). Modificazioni di leggi regionali", al
disegno di legge n. 3 avente come oggetto: "Bilancio di previsione
finanziario della Regione autonoma Valle d'Aosta per il triennio
2021-2023" e al disegno di legge n. 4 avente come oggetto:
"Disposizioni collegate alla legge di stabilità regionale per il
triennio 2021-2023. Modificazioni di leggi regionali e altre
disposizioni".
È stato detto a più riprese che, per quanto riguarda il bilancio
2021-2023, si tratta di un bilancio tecnico. Come sappiamo, i
vincoli di finanza pubblica e le normative vigenti obbligano l'ente
a fare certe scelte. In particolare la norma prevede che il
bilancio debba essere presentato in Giunta entro il 31 ottobre di
ogni anno. Dal momento che le tempistiche erano molto ristrette tra
l'insediamento e appunto la scadenza di ottobre si è deciso di
percorrere questa strada che garantisce risorse in continuità con
quelle della previsione del triennio 2020-2022 e si pone come
obiettivo la prosecuzione della gestione evitando il ricorso
all'esercizio provvisorio.
Si tratta dunque di un documento che è ben conosciuto dai
colleghi presenti già nella scorsa legislatura, infatti esso nasce
da una rimodulazione tecnica della seconda annualità del
previsionale 2020-2022, dunque un bilancio pre-Covid che vedrà
sicuramente ridotte le entrate e sul quale bisognerà intervenire in
sede di assestamento con un aggiornamento della previsione di
entrata al fine di garantire gli equilibri di bilancio che vedrà
necessariamente applicare una quota dell'avanzo di amministrazione
a copertura delle minori entrate.
Le motivazioni che ci hanno portato a questa legislatura sono
ormai note, nascono da un'instabilità politica ormai cronica che ci
ha visti iniziare il 2020 con un bilancio e una gestione
provvisoria che ha causato gravi conseguenze e ritardi per
l'approvazione dei bilanci di altri Comuni; a questa situazione si
è aggiunta la grave crisi pandemica, la gestione ordinaria
dell'ente e le elezioni anticipate, poi posticipate, insomma, un
disastro. Gestione ordinaria che non ha nemmeno permesso, ad
esempio, la ratifica delle variazioni di bilancio legata agli aiuti
Covid di cui alle leggi n. 5 e n. 8 votate lo scorso mese e
contenute nel DL n. 5 di cui sono stato relatore. Destino simile
legato anch'esso all'instabilità politica il previsionale 2019-2021
approvato dalla Giunta Spelgatti, poi terminata il 10 dicembre 2018
ed ereditata dalla Giunta Fosson. Stessa situazione o molto simile
l'anno precedente visto che la trentesima Giunta regionale
presieduta dal presidente Viérin ha iniziato il suo percorso in
data 13 ottobre 2017. Non vado ancora indietro nel tempo ma
immagino che la situazione si sia replicata anche in un passato più
remoto visto che abbiamo avuto 7 Giunte diverse in 7 anni.
Il documento più importante dell'ente, l'atto politico di
programmazione per eccellenza, che mette in campo le risorse per
l'attuazione dei programmi e mette in gioco l'Amministrazione al
fine di risolvere le problematiche che interessano la nostra
comunità e il nostro territorio, aprendo il confronto sulle gravi
criticità che colpiscono da anni la nostra realtà e che saranno
sicuramente amplificate, peggiorate da questa pandemia viene dunque
declassato a un ruolo più basso. Immagino che sarà necessaria una
riflessione da parte di tutti sul nostro futuro e sulla necessità
di lavorare per la nostra comunità garantendo una stabilità e una
serietà che possa dare le risposte ai nostri cittadini.
Ringrazio i Commissari della II Commissione e tutti i
Consiglieri che hanno partecipato in un clima assolutamente
collaborativo che ha visto la partecipazione delle principali
associazioni di categoria, parti sociali e portatori di interesse,
che hanno agito nella consapevolezza della scelta fatta per evitare
nuovamente l'esercizio provvisorio proponendo soluzioni e
suggestioni in qualche caso già recepite negli emendamenti alla già
citata legge n. 5, in altri casi oggetto di verifiche da parte
degli uffici e mi auguro oggetto di emendamenti nei prossimi
giorni. Tutto il lavoro svolto dalla II Commissione è stato oggetto
di una mia relazione al presidente Lavevaz e all'assessore Marzi in
data 30 novembre. Tutta la documentazione prodotta è stata inviata
agli uffici per tutte le verifiche e approfondimenti del caso.
Le proposte, le considerazioni, le soluzioni alle problematiche
fatte dai nostri interlocutori che non saranno prese in
considerazione in questa fase saranno sicuramente vagliate dalla
Commissione e riproposte alla prima variazione di bilancio o in
fase di imputazione dell'avanzo.
Per quanto riguarda il disegno di legge n. 3, il bilancio
2021/2023 è redatto nel rispetto dei principi contenuti nel decreto
legislativo 23 giugno 2011, n. 118 (Disposizioni in materia di
armonizzazione dei sistemi contabili e degli schemi di bilancio
delle Regioni, degli Enti locali e dei loro organismi, a norma
degli articoli 1 e 2 della legge 5 maggio 2009, n. 42).
Il bilancio 2021-2023 è un bilancio tecnico, come già detto. A
tal fine, si è proceduto anche, con apposito atto, alla proroga
dell'efficacia degli indirizzi contenuti nel Documento di Economia
e Finanza (DEFR) per il triennio 2020-2022, approvato dal Consiglio
regionale con delibera di Consiglio n. 1186 della XV legislatura,
rinviando al 2021 l'emanazione di nuove linee guida coerenti con il
nuovo programma di legislatura. Il bilancio regionale pareggia
nell'importo complessivo (compresi i residui differiti, il fondo
pluriennale vincolato, le contabilità speciali e le partite di
giro) di 2.032.000.000 di euro per l'anno 2021, 1.435.000.000 per
l'anno 2022, 1.435.000.000 per l'anno 2023.
Nella parte spesa, nella missione 20, programma 20.003 - Altri
fondi, trova evidenza l'accantonamento per il contributo alla
finanza pubblica della Regione che, a legislazione vigente, è
determinato in annui 102.807.000 euro. Contestualmente al bilancio
di previsione, nell'ottica di rendere più chiaro l'utilizzo delle
risorse stanziate nel Titolo II della spesa, vengono approvati
anche il programma regionale dei lavori pubblici e dei servizi di
architettura e ingegneria per il triennio 2021/2023 e il relativo
elenco annuale, redatti in continuità con la programmazione
precedente. Al fine di una corretta valutazione del documento di
bilancio è importante ricordare, soprattutto in riferimento agli
investimenti, che con nuove regole contabili gli stessi vengono
contabilizzati in modo pluriennale in corrispondenza dell'effettiva
esigibilità degli interventi finanziati.
A partire dal 2020, inoltre, trovano applicazione le nuove
disposizioni di cui all'allegato 4/2 al decreto legislativo n.
118/2011 in inosservanza delle quali per gli investimenti di
importo superiore a 100 mila euro è stata iscritta a bilancio e
inserita nel piano dei lavori in apposita scheda solo la quota
relativa al livello minimo di progettazione.
Si precisa inoltre che le previsioni di entrate includono i
residui attivi differiti e riaccertati nel triennio in esame e il
fondo pluriennale vincolato, così come gli stanziamenti di spesa
includono i residui passivi e il fondo pluriennale vincolato.
Per quanto concerne il DL n. 2, la legge di stabilità è la legge
a tutti gli effetti che adegua l'ordinamento regionale in materia
finanziaria al fine di predisporre le autorizzazioni
successivamente recepite nel bilancio regionale. Le previsioni di
bilancio infatti sono effettuate a legislazione vigente, a cui si
aggiungono le ipotesi di modificazione inserite nella legge di
stabilità. Per questo ruolo la legge di stabilità è anche definita
"legge ponte" e il contenuto obbligatorio della legge di stabilità
è riconducibile di fatto a cinque materie che corrispondono con i
capi di riferimento e cioè alle entrate, al personale, alla finanza
locale, alla sanità, alle politiche del lavoro e ai fondi
europei.
La legge si compone di 6 capi e 18 articoli. L'articolo 1
determina che la maggiorazione IRAP prevista dall'articolo 7 della
legge n. 14 del 2015 sia rinviata di un anno causa Covid.
L'articolo 2 prevede il rientro dei fondi regionali da Finaosta per
8,5 milioni per il 2021 e 27 milioni per il 2022. Con il Capo II,
che consta di 7 articoli, vengono trattati i temi come la dotazione
organica, le procedure selettive, l'accesso alla qualifica
dirigenziale. Con l'articolo 10 vengono individuate le risorse
destinate alla finanza locale in linea con quanto finanziato lo
scorso anno. L'articolo 11 determina le risorse destinate alla
spesa sanitaria incrementando la somma prevista lo scorso anno per
300 mila euro. L'articolo 12, sempre in tema sanitario, abroga il
cosiddetto "super ticket". Il Capo V reca gli interventi in materia
di sviluppo economico. Il Capo VI, composto da 3 articoli, reca
alcune disposizioni e modifiche di leggi regionali.
Per quanto riguarda il DL n. 4, si tratta anche in questo caso
di un documento tecnico che nasce principalmente dalla necessità di
recepire delle normative nazionali. Il presente disegno di legge si
compone di 6 capi per complessivi 13 articoli. L'articolo 1
riguarda la modifica della legge n. 84/1993, con questa variazione
si porta da 10 a 5 il numero dei dipendenti in modo tale da poter
permettere anche alle aziende più piccole di poter accedere ai
contributi previsti. Il Capo II si compone di 2 articoli piuttosto
corposi che riguardano alcune norme di natura urbanistica che vanno
in parte a modificare la legge n. 11/1998. La nostra Regione ha
competenza primaria in ambito urbanistico e quindi non c'è un
recepimento automatico delle norme nazionali al nostro ordinamento,
motivo per cui si rende necessario fare queste modifiche per
renderle attuative semplificando dunque il quadro attuale. Il Capo
III riguarda disposizioni in materia di ambiente. L'articolo 4 va a
modificare l'articolo 5 della legge n. 27/1999 in merito al
servizio idrico. L'articolo 5 disciplina e semplifica il
procedimento di rilascio delle autorizzazioni per l'asportazione di
materiale dagli alvei. Il Capo 4 reca disposizioni in materia di
turismo con le quali vengono modificate alcune norme regionali. Il
Capo V si compone di 2 articoli. L'articolo 10 reca disposizioni in
materia di regime dei beni della Regione e di contratti pubblici.
L'articolo 11 proroga i termini di un anno relativamente alla
regolarizzazione, come previsto dalla norma regionale n. 21/2016.
Il Capo VI riporta le disposizioni finali.
L'iter della Commissione ha preso il via in data 9 novembre 2020
con la nomina dei relatori Aggravi per la minoranza e il
sottoscritto per la maggioranza. I lavori sono proseguiti nelle
date del 16, 17, 20, 23, 24, 25 e 30 novembre con l'audizione del
Governo e dei principali
stakeholder
. La II Commissione
consiliare permanente, riunitasi in data 30 novembre, presenti i
componenti Marquis, Rosaire, Aggravi, Brunod, Carrel, Marguerettaz
e il sottoscritto, ha preso in esame i disegni di legge n. 2, n. 3
e n. 4 presentati dalla Giunta regionale in data 4 novembre 2020.
La Commissione a maggioranza ha espresso parere favorevole con
l'astensione dei consiglieri Aggravi, Brunod e Carrel.
Presidente -
Sempre come relatore, ha chiesto la parola
il consigliere Aggravi, ne ha facoltà.
Aggravi (LEGA VDA) -
Anche all'inizio di questa nuova
legislatura ho l'onore con questa relazione ai disegni di legge di
stabilità regionale per il triennio di programmazione 2021/2023 di
poter rappresentare il punto di vista dell'opposizione. Ringrazio
il mio gruppo consiliare della Lega Vallée d'Aoste e parimenti
quello di Pour l'Autonomie per avermi dato fiducia in tale ruolo.
Mi si consenta anche di ringraziare gli uffici che hanno lavorato
all'elaborazione dei documenti in esame e i colleghi della II
Commissione per il lavoro fatto insieme.
Questa finanziaria nasce con un mero intento "tecnico", così
come ha confermato lo stesso Assessore competente sin dalla sua
presentazione. L'intento del Governo è stato infatti quello di
poter dare una continuità all'Amministrazione regionale che
nell'avvio di questa nuova legislatura si trovava a dover chiudere
l'esperienza passata dell'ordinaria amministrazione dovuta al
famigerato "esercizio provvisorio". Due termini che hanno segnato
fortemente l'attività e le scelte che il passato Consiglio
regionale ha dovuto e potuto prendere. Il tutto dovendo far fronte
a un'emergenza senza precedenti, quella pandemica, che nessuno si
sarebbe mai aspettato, ma altresì anche con i postumi di un
terremoto politico, anch'esso senza precedenti (o forse qualcosa si
era già visto in passato), che aveva portato la Valle d'Aosta
all'onore delle cronache per tristi vicende. Terremoto che, come
abbiamo anche potuto vedere nel corso dell'ultimo fine settimana,
sta generando non poche scosse di assestamento dal termine ed esito
futuro incerto.
La scelta di portare all'attenzione di questo Consiglio una
finanziaria "tecnica" consentirà così all'Amministrazione, nel
bene, di poter proseguire l'attività in normale - la chiamerei
così, mi perdonerete - amministrazione ma, nel male, in continuità
con scelte di bilancio nate in un momento di caos preelettorale
costante e tensione politica molto forte. Proprio su questa seconda
caratteristica concentrerò pertanto l'attenzione di questa mia
relazione evidenziando alcuni aspetti meritevoli di critica e
formulando al contempo suggerimenti e proposte utili per prossimi
passaggi consiliari di natura bilancistica ovvero in vista del
prossimo assestamento.
Un bilancio di previsione, seppur nato "tecnico", rappresenta
de facto
il principale documento di manifestazione concreta
delle scelte di governo ottemperate da un organo politico, scelte a
sua volta "messe a terra", come amano dire
les politiciens de
chez nous
, da una struttura amministrativa organizzata secondo
la volontà dell'organo stesso.
Il Governo ha deliberato la propria macrostruttura organizzativa
il 23 ottobre scorso e la conseguente microstruttura venerdì 9
dicembre. Questo bilancio pertanto non nasce - e indirettamente lo
abbiamo già detto - in coerenza con la struttura stessa. Eh sì,
perché seppur l'Assessore competente in materia alla sua
presentazione disse proprio che la volontà era anche quella di dare
una sorta di continuità anche amministrativa delle scelte fatte,
notiamo immediatamente che la struttura organizzativa oggi definita
è ben diversa in molti aspetti, anche importanti, rispetto al
passato, non soltanto da un punto di vista della distribuzione
delle deleghe, bensì anche in alcune scelte che determinano la
peculiarità di questa organizzazione.
All'approvazione della macrostruttura il Presidente della
Regione ebbe a dire: "il provvedimento adottato oggi, così la nuova
ripartizione delle deleghe, vuole essere il punto di partenza per
una riforma della macchina amministrativa ", parole che se lette a
sé stanti, sono sicuramente condivisibili, tuttavia oggi capiamo
che proprio così non è. Prendo ad esempio una particolarità di
questa nuova organizzazione ovvero l'avvenuta soppressione della
struttura di
audit
interno, una novità che l'allora Giunta
Spelgatti portò in seno all'Amministrazione perché si riteneva
necessario definire un terzo livello di controllo utile
all'Amministrazione medesima, ovvero alla salvaguardia
dell'efficienza dei processi amministrativi, perché in linea con le
buone pratiche nazionali e non soltanto.
Nel corso delle audizioni della legge sui debiti fuori bilancio,
da molti considerata un passaggio obbligato, quasi banale, e per
altri invece il male assoluto, chiesi se, a seguito
dell'individuazione di questi debiti, vi fosse stata una dovuta
segnalazione alla struttura di audit interno al fine di poter
verificare se tali partite - almeno per quelli non di natura legale
che si sa tipicamente nascono a seguito di eventi non sempre
puntualmente preventivabili come le sentenze giudiziarie - fossero
nati da inefficienze dei relativi processi amministrativi.
Sinceramente non ebbi una risposta del tutto soddisfacente, non
tanto per chi cercò di darmela ma perché capii che l'importanza e
l'opportunità di avere in struttura un presidio al rischio come
quello dell'audit interno non era... come dire? "passato" nella
mente di tutti, in particolare di chi sta al vertice delle catene
decisionali, e non parlo soltanto di noi politici-amministratori.
Questo è un passaggio che per molti forse pare lezioso ma la dice
lunga sul
leitmotiv
con cui l'organizzazione è stata
ridefinita.
Sempre con riferimento alla macchina amministrativa, credo
necessario porre all'attenzione dell'Aula alcune considerazioni
generali sulle disposizioni in materia di personale di cui al Capo
II del DL n. 2. A memoria, infatti, non è la prima volta che nel
corso delle audizioni in II Commissione le organizzazioni sindacali
lamentano, giustamente, la mancanza di concertazione tra
l'Amministrazione e le rappresentanze dei lavoratori sulle
tematiche relative al contratto del comparto unico regionale.
Conosciamo tutti le difficoltà che il comparto pubblico sta
vivendo, anche per effetto dell'emergenza epidemiologica, che ha
dimostrato nel pratico che vi è la necessità, proprio come ha detto
anche il Presidente, di una seria riforma dell'Amministrazione, che
viene tanto percepita oggi così distaccata dalla realtà. Ricordiamo
tutti le note vicende dei gruppi tecnici di lavoro e le difficoltà
nella messa a terra delle misure anti Covid e di un'ottica non del
tutto votata a incontrare le necessità del cittadino e soprattutto
delle imprese. Al contempo ricordiamo le problematiche inerenti il
divario tecnologico dell'Amministrazione e degli Enti locali
rispetto al privato e anche le inefficienze relative
all'allocazione delle risorse nella struttura organizzativa
pubblica.
Certamente fa molto strano sentir pronunciare queste parole da
chi non è sicuramente visto, almeno a priori, come un amico delle
forze sindacali, amici che oggi, care organizzazioni sindacali,
dovreste avere all'interno di questa compagine di Governo e di
maggioranza ancora più di prima, che pure non ha posto al centro
della sua prima azione amministrativa la logica della concertazione
e della contrattazione. In tal senso credo che il richiamo fatto
all'ARRS sia utile nell'ottica di riformare concretamente una
macchina regionale che non può più permettersi rigidità e movenze
spesso degne della passata DDR, la Germania dell'Est. Vede,
Presidente, questo non mi sembra proprio il punto di partenza per
una riforma della macchina amministrativa, ci sono ancora troppe
cose che sanno di stantio, di vecchio e meritano una maggiore
attenzione e volontà di cambiamento.
Il DDL n. 2 concentra poi la propria attenzione alle tematiche
della finanza locale, della sanità e dello sviluppo economico.
Per quel che riguarda la finanza locale, rimando ogni commento o
considerazione alla discussione nel corso della presente seduta al
punto dedicato alla proposta di legge n. 7.
Per quel che riguarda invece il Capo IV sulla sanità, si è
appurato nel corso delle audizioni che quanto previsto resta in
linea con il passato, proprio nell'ottica "tecnica" dell'intero
documento. Resta però inteso che occorrerà nel corso della presente
legislatura, senza attenderne la fine, prendere delle decisioni
importanti che aspettano da fin troppo tempo. L'emergenza
epidemiologica dovuta al Covid-19 ci ha sentenziato senza pietà
come non si possa oggi - e forse già ieri - prendere una decisione
concreta, esaustiva e definitiva sul
dossier
Ospedale senza
valutarvi insieme il futuro del territorio. Più di ogni altro
modello teorico il Covid-19 ci ha dimostrato come il modello
Ospedale-centrico non ci permetta di fronteggiare e prevenire
situazioni di grande emergenza sanitaria, così come anche di
efficiente risposta delle strutture mediche che meritano un
rafforzamento del presidio territoriale e "di base" che nel tempo
ci si è dimenticati in virtù di scelte "taglia e cuci" prive di una
generale strategia che considerasse il sistema sanitario nel suo
complesso. È inutile fare grandi progetti di sviluppo e di
attrazione votati al solo denaro senza creare un sistema efficiente
e performante nel tempo su base aziendale sia esso di normalità che
di emergenza.
Il Capo V dello sviluppo economico deve, invece, permetterci di
fare quel passo in più necessario sul breve periodo. Se la
situazione contingente di inizio legislatura, nuovo Governo, nuova
distribuzione di deleghe e uffici e di emergenza epidemiologica non
hanno generato le condizioni per poter sviluppare una "manovrina"
utile a dare ossigeno preventivo a questa nuova fase della crisi, è
bene che non si attenda soltanto il prossimo assestamento di
bilancio per poter definire misure utili non tanto allo "sviluppo
economico", bensì al "mantenimento economico" dell'attuale tessuto
imprenditoriale e lavorativo valdostano. Proprio con questa
prospettiva abbiamo lavorato nelle scorse settimane al fine di
poter dare un nostro contributo in termini programmatori per un
primo intervento straordinario che possa vedere la luce nel corso
del primo trimestre 2021, ma lo vedremo domani nel dettaglio e nei
prossimi giorni. Questo perché ancor di più delle motivazioni che
videro nascere in II Commissione la legge n. 5, oggi ci troveremo
di fronte a una stagione invernale già fortemente mutilata e di
incerto avvio e a un'incertezza totale riguardo al futuro. In
economia di vaccini non ce ne sono, cura e prevenzione sono i soli
strumenti disponibili. A tal riguardo crediamo quindi necessario
definire al più presto, anche in forza della volontà espressa
dall'articolo 5 della tanto vituperata legge regionale n. 11, un
primo pacchetto di misure di sostegno all'economia e alle categorie
sociali maggiormente colpite che possa scongiurare effetti
devastanti alla nostra comunità. Che cos'è la nostra economia senza
la stagione invernale? Al di là di certe ipocrisie sentite negli
ultimi giorni, soprattutto a livello nazionale, sappiamo tutti
quale sia la risposta.
Cari colleghi, in chiave futura vi è un aspetto che vorrei
sottoporre alla vostra attenzione proprio perché è utile a capire
cosa ci aspetta nel breve periodo. All'interno della relazione
tecnica di accompagnamento del DDL n. 3 vi invito a leggere con
attenzione quanto riportato a commento dell'andamento del Titolo I
relativo alle entrate di natura tributaria, contributiva e
perequativa con riferimento alla dinamica delle minori entrate per
effetto della crisi.
In sintesi si evidenzia come la previsione delle minori entrate
per il 2021 venga valutata con riferimento agli stanziamenti di due
capitoli di tributi erariali compartecipati, l'IVA e le accise sui
carburanti in quanto tipicamente sensibili alle misure di
lockdown
(pensiamo per l'appunto alle variabili "consumo" e
"movimento"). Tale effetto, tuttavia, si avrà concretamente proprio
sull'esercizio 2021 in quanto la relativa devoluzione alla Regione
viene quantificata sulla base del gettito dell'anno precedente. La
relazione specifica che sul 2021 l'effetto sarà pari a complessivi
71,5 milioni, per cui lo Stato, come già sappiamo, è intervenuto
nel corso dell'anno corrente riducendo il previsto contributo al
risanamento alla finanza pubblica con un beneficio netto di 84
milioni. Questo andamento deve farci considerare il fatto che se la
prima fase di lockdown è indirettamente "costata" al bilancio
regionale 71,5 milioni, allo stesso modo, se non con effetto
maggiore, anche nel corso del prossimo 2021 dovremo far fronte a un
minor gettito di entrata, e parlo anche del 2022, e quindi a minori
possibilità di spesa sull'anno successivo, anche se lo Stato
centrale dovesse replicare lo sconto alla compartecipazione al
risanamento delle finanze pubbliche. Questo effetto, in ottica di
una futura programmazione, va confrontato necessariamente con
l'andamento delle risorse disponibili che negli ultimi anni, dopo
una fase di ripresa tra il 2016 e il 2020, si sta nuovamente
contraendo, fatta eccezione ovviamente sull'anno 2021, dove c'è la
partita di giro dell'estinzione del prestito obbligazionario di 515
milioni.
In sintesi, qualsiasi futura politica di sviluppo (o
"mantenimento") economico dovrà tenere conto che l'effetto nel
breve periodo della crisi generata dall'emergenza epidemiologica
determinerà un minor gettito per i titoli di entrata tipica del
nostro bilancio che, combinato con chiusure di attività e crisi di
impresa, rischiano di potenziarne l'effetto distorsivo sulle
possibilità di spesa nel medio periodo da parte della Regione
autonoma.
In conclusione la missione autentica di questa finanziaria oggi
è quella di permettere all'Amministrazione regionale di poter
proseguire la propria attività senza il rischio di ripiombare
nell'incubo dell'esercizio provvisorio. Per questo non riscontriamo
nell'insieme dei disegni di legge alcuna novità significativa,
alcuna riforma strutturale necessaria e anche nessuna misura anti
Covid. Questo dato di fatto è però oggi combinato con gli effetti
di questa nuova fase di lockdown, che, oltre a impedire l'avvio
dell'importante stagione invernale, sta minando concretamente la
sopravvivenza di tante attività, imprese e posti di lavoro, che
sono nonostante tutto riusciti a superare la prima fase della
crisi. Se l'estate è ripartita anche grazie ai buoni risultati
registrati a inizio 2020, l'avvio del nuovo anno sarà basato su ben
altre condizioni di partenza. Per questo motivo crediamo sia
necessario mettere in campo un pacchetto di misure che possa
nascere nel corso del primo trimestre 2021, come abbiamo già detto,
senza aspettare necessariamente l'assestamento, proprio perché
molte realtà rischiano di non avere più tempo a disposizione (oltre
che la liquidità vitale per sopravvivere).
Una pubblicazione del professor Massimo Lévêque del 1992,
"L'autonomia al bivio", descriveva come gli elementi di criticità
dell'economia valdostana di allora fornissero "un quadro
complessivo caratterizzato da non trascurabili fattori di debolezza
sia sul piano strettamente economico, sia sotto il profilo
politico-istituzionale, perché il crescente spazio acquisito dalla
Pubblica Amministrazione - e quindi dalla politica - nelle vicende
economiche regionali tende a ridurre progressivamente l'autonomia
dei diversi soggetti economici, rischiando di mettere seriamente in
forse il corretto funzionamento dei meccanismi solitamente alla
base di una moderna democrazia economica". Dal 1992 ad oggi, anche
prima del Covid, non è cambiato molto nel complesso e se oggi non
si agisce per salvaguardare quel tessuto economico privato che fa
della nostra Regione quello che concretamente è, rischiamo davvero
di perdere definitivamente la possibilità di poter evolvere il
sistema Valle d'Aosta perché saremo obbligati nel frattempo a
ricostruirlo. Questo è il nostro punto di partenza e la Valle
d'Aosta non può più davvero aspettare.
Presidente -
Per l'illustrazione, la parola all'assessore
alle finanze, innovazione, opere pubbliche e territorio Carlo
Marzi.
Marzi (AV-SA) -
Il bilancio che ci apprestiamo a
discutere nasce da una scelta politica di umiltà e responsabilità
che si colloca nel solco della continuità amministrativa ed è
finalizzata a garantire la prosecuzione della gestione evitando di
dover incorrere nel rischio dell'esercizio provvisorio, nell'alveo
degli indirizzi già contenuti nel Documento di Economia e Finanza
regionale per il triennio 2020-2022.
Esso è, nei suoi contenuti, frutto di un'analisi tecnica e si
incardina in un quadro di estrema complessità, condizionato, oltre
che da una fase storica di generale incertezza economica, anche
dall'incorrere di un'emergenza sanitaria e sociale di cui ancora
non siamo in condizione di stimare durata ed evoluzione.
Un'emergenza di cui, al netto degli effetti immediatamente
deducibili in termini di contrazione generale dell'economia e crisi
occupazionale, non abbiamo ancora piena contezza in termini di
impatto sulle famiglie, sul tessuto imprenditoriale e
professionale, sulla tenuta di equilibri sociali già precari e a
rischio di ulteriori stati di esclusione e di povertà. La fase
emergenziale ancora in atto richiede ulteriori allocazioni di
risorse sia in ambito sanitario e sociale per il contrasto
all'emergenza Covid-19, sia nel settore di sviluppo economico,
turistico e territoriale per il superamento delle conseguenze della
pandemia, attraverso la riproposizione delle misure di ristoro e di
sostegno, opportunamente implementate e aggiornate con una
particolare attenzione all'equilibrio tra spesa e investimento.
Il percorso che si è intrapreso, improntato all'ascolto e alla
condivisione, è già stato avviato attraverso le audizioni dei
rappresentanti degli Enti locali e del tessuto socio-economico
regionale della II Commissione consiliare nell'ambito dell'esame
delle leggi di stabilità e di bilancio per il triennio 2021-2023.
Un percorso che vede la centralità dell'organo consiliare e che
risulterà sostanziale per giungere al successivo aggiornamento e
assestamento dei documenti finanziari e programmatici, in aderenza
alla finalizzazione del programma di legislatura. Pertanto assumono
rilevante importanza e significato le proposte e le sollecitazioni
rese alla parte politica dai rappresentanti del CPEL, dalle
organizzazioni sindacali, dai rappresentanti del tessuto
socio-economico regionale, quali la Camera valdostana delle imprese
e delle professioni, da Confindustria, dalle organizzazioni dei
settori del mondo agricolo, del commercio, dell'artigianato e dei
servizi, da Finaosta, dai referenti del terzo settore e dei
consumatori. Dalle audizioni emerge, rispetto al quadro generale di
difficoltà generato dalla pandemia, una condivisione di prospettive
in sintonia con la parte politica, che dovrà contemperare le
esigenze proposte con le risorse disponibili e che si sostanzia nel
concepire uno sviluppo sostenibile e in aderenza alle potenzialità
del territorio e ai bisogni e alle attese dei suoi abitanti.
Risulta pertanto evidente come sia oggi preminente rispetto al
passato ricercare nuovi approcci nelle valutazioni dei contenuti e
nelle modalità di confronto a dispetto delle aspettative politiche
di parte.
Oltre alla stabilità di governo, la comunità valdostana richiede
uno sforzo di vero confronto sui contenuti, svincolato dai consueti
schemi, storicamente perimetrati da legittimi approcci ideologici e
di parte, che da sempre hanno condizionato la massima Assise
regionale. Ci è chiesto di dare contenuto e sintesi a regole e
ruoli della politica senza i quali restano solo riti e liturgie che
non sono più aderenti alla realtà che stiamo vivendo. Il bilancio
di previsione che poniamo in discussione e in votazione è un
documento contabile che sussegue in maniera logica e consequenziale
a quanto abbiamo appena indicato in premessa. Esso pareggia sulla
cifra di 2 miliardi e 32 milioni di euro e, al netto delle entrate
e delle spese inerenti il prestito obbligazionario in scadenza
nella primavera del 2021, esprime numeri in linea con gli esercizi
delle altre annualità del triennio.
Il totale dei 5 titoli delle entrate in tal senso, al netto
dell'estinzione del prestito di cui sopra, ammonta a euro 1.302
milioni di euro e sono già oggi una prima conseguenza, come
richiamato tra l'altro dai colleghi, sui gettiti previsti per
effetto della crisi economica provocata dall'emergenza sanitaria.
Ecco quindi che sia i tributi propri che le compartecipazioni ai
tributi erariali, come richiamato, tra l'altro, anche dal collega
Aggravi, sono tra le più sensibili al
lockdown
- IVA e
accise dei carburanti - risultano essere in calo rispetto alla
precedente previsione di 90 milioni di euro. Si fa fronte a questo
squilibrio grazie alle entrate straordinarie previste per questo
tipo di evenienza dal DL n. 34/2020 - di cui tanto si è parlato nel
2020 appunto e in occasione dei disegni di legge approvati appunto
nel 2020 prima dell'attuale legislatura - e dalla giusta
riallocazione sul biennio 2021-2022 degli utili di CVA per il
tramite di Finaosta.
In merito alla totalità delle spese, al netto della parte spese
per il rimborso dei prestiti, ovvero sostanzialmente del BOR da
oltre 543 milioni di euro in uscita, la somma delle spese correnti
e delle spese da investimento è pari a 1.386 milioni di euro, che
vedono dare priorità alle esigenze sanitarie e di tutela della
persona come prima voce di spesa con il 29 percento del totale,
seguite dall'istruzione con il 14 percento, passando poi agli Enti
locali, ai trasporti, all'ambiente e allo sviluppo economico.
Fatta quindi questa dovuta analisi sulle macro voci del
bilancio, la legge di stabilità ha avuto un contenuto ridotto al
minimo obbligatorio garantendo comunque che i trasferimenti senza
vincolo di destinazione per Comuni e
Unités
permangano a
invarianza di trasferimento. Essa infatti - la legge di stabilità -
adegua l'ordinamento regionale in materia finanziaria al fine di
predisporre le autorizzazioni successivamente recepite nel bilancio
regionale. Le previsioni di bilancio sono infatti effettuate a
legislazione vigente e vi si aggiungono le ipotesi di modificazione
inserite nella legge di stabilità, che in tal senso svolge
perfettamente il suo ruolo di "legge ponte" andando a definire gli
indirizzi per materie significative quali le entrate, il personale,
la finanza locale, la sanità e le politiche del lavoro.
A questo punto, tenendo in considerazione l'analisi della
situazione contingente del nostro bilancio appena fatta, è
necessario porre il giusto rilievo alle linee strategiche in via di
definizione a tutti i livelli amministrativi: nazionali, regionali
ed europei. Le sfide economico-sociali che si stanno delineando
hanno, infatti, come principale obiettivo la necessità di esaudire
le seguenti esigenze: 1) migliorare la nostra capacità di ripresa;
2) ridurre l'impatto sociale ed economico della crisi pandemica; 3)
sostenere la transizione verde e digitale; 4) innalzare il
potenziale di crescita dell'economia e la creazione di
occupazione.
A partire dalla programmazione europea, passando per il piano di
ripresa e resilienza nazionale fino alle ultime declinazioni di
natura regionale, sono stati individuati i seguenti ambiti sui
quali si devono concentrare le risposte alle esigenze di cui sopra:
la salute; la rivoluzione verde e la transizione ecologica; le
infrastrutture per la mobilità; l'istruzione, la formazione, la
ricerca e la cultura; l'equità sociale, di genere e territoriale;
la digitalizzazione, l'innovazione e la competitività del sistema
produttivo. Queste le sei linee di cui si parla ormai a tutti i
livelli amministrativi, ripeto, da quello europeo fino alle
deliberazioni che tutte le Regioni stanno attuando.
È necessario, partendo da un documento politico tradotto a
livello contabile come la finanziaria regionale, sapere guardare
alle necessità davanti alle quali la situazione pandemica ci pone.
In tal senso le analisi effettuate per leggere l'attuale contesto
hanno chiaramente evidenziato che i punti strategici soprariportati
risultano essere le maggiori criticità sulle quali intervenire a
livello strutturale. La situazione di difficoltà che la Valle
d'Aosta sta vivendo a livello economico è evidente in tutti i
settori e riguarda ogni ambito economico dalle famiglie alle
imprese. Ciononostante i seguenti dati, come, ad esempio, le
disponibilità liquide delle imprese e delle famiglie, la
semplificazione dell'accesso alle forme di garanzie sui debiti e
gli effetti positivi delle moratorie sui rimborsi delle posizioni
debitorie possono essere interpretati come possibili soluzioni di
sostegno e sviluppo economico future da approfondire rispetto a una
situazione di generale difficoltà. I nostri Comuni, la montagna in
generale, stanno vivendo un momento di forte difficoltà, di
solitudine e di incomprensione generalizzata. La lettura del nostro
territorio disposta a livello centrale evidenzia una palese
difficoltà nel conoscere e riconoscere le nostre particolarità e la
stessa struttura del nostro storico concetto di comunità locali. A
questo proposito un ritorno a una solidarietà pragmatica tipica
delle nostre piccole comunità sarebbe auspicabile a tutti i
livelli, a partire da quello istituzionale, sospendendo un uso
masochistico dell'eccessiva litigiosità. L'esperienza di queste
ultime settimane evidenzia in particolar modo un chiaro tentativo,
sebbene errato, da parte centrale di tradurre la realtà valdostana
come una media di fattori ordinari, piuttosto che secondo categorie
territoriali e sociali che potremmo definire
standard
e
orizzontali ed è proprio qua il paradosso logico: tentare di
omologare quanto per suo stesso "Statuto" è particolare, piuttosto
che rendere piana la nostra specialità montana.
Mi sento di dire - ed è stato già occasione di confronto in
occasione della presentazione dei DL che oggi poniamo in
discussione in Consiglio, in II Commissione - che i primi
ringraziamenti vanno al Consiglio stesso e a tutti quanti gli
uffici, come richiamato, tra l'altro, da tutte le relazioni dei
nostri relatori, compresa quella del sottoscritto. Si ringrazia per
il lavoro che è stato svolto, nel mentre noi per la prima volta
nella storia votavamo durante il periodo autunnale o a cavallo tra
l'estate e l'autunno. Non è un aspetto assolutamente secondario se
quasi tutte le Amministrazioni hanno appuntamenti di matrice
elettorale nel periodo primaverile; guarda caso, il periodo
primaverile risulta essere il periodo dove gli aspetti e gli atti
di natura contabile risultano essere più smussati. Normalmente
diciamo che le Amministrazioni che si insediano, qualsiasi colore
esse abbiano, hanno poi la possibilità di cominciare a lavorare
partendo dalla chiusura dei conti dell'anno precedente e delle
Amministrazioni precedenti per poi dopo connotarli, almeno con le
variazioni di bilancio e la predisposizione dei nuovi atti di
bilancio, come una nuova partenza. In quella stessa occasione
abbiamo avuto modo di fare dei ragionamenti rispetto alla
lungimiranza che abbiamo avuto richiamata dai colleghi Aggravi e
Malacrinò rispetto appunto al fatto che siano rimaste delle voci
rispetto agli 83.4 milioni di euro del DL n. 34/2020, sia tutta una
serie di analisi che abbiamo fatto rispetto a una criticità
enorme.
Anche in occasione di un'iniziativa consiliare, il collega
Aggravi il 4 di novembre 2020 ebbe a dire che la sberla sarebbe
arrivata. Non cito testualmente ma a livello logico quasi e cioè
che è palese, ed è scritto dai numeri, che la situazione delle
entrate del nostro bilancio, se partiamo, ad esempio, dal prossimo
biennio, quindi dalla prima annualità 2021 per arrivare a quella
2023, vedrà innanzitutto un calo nelle sue espressioni di volume ma
soprattutto vedrà un calo nelle sue espressioni in conto capitale,
un calo rilevante.
Il collega Testolin ebbe a dire, in occasione della
presentazione della discussione dell'attuale finanziaria, che non è
normale o comunque non deve essere dato per scontato il fatto che
un'Amministrazione regionale possa permettersi di investire
motu
proprio
con le proprie risorse e di porre in spesa al Titolo
II, quindi per investimenti, circa il 20% dei propri volumi di
spesa. Questo è verissimo e infatti sono delle peculiarità che la
stabilità dei conti valdostani ha permesso e alla quale ci siamo
abituati. Ci siamo abituati anche a tutta un'altra serie di
parametri di spesa, o comunque di intervento a favore del tessuto
economico valdostano dandoli quasi per scontati, è indubbio che i
prossimi anni, purtroppo a causa della crisi pandemica, si
troveranno per la prima volta dopo tantissimo tempo di nuovo ad
avere una prospettiva di decrescita in termini di entrate e quindi
poi anche di spesa, come, tra l'altro, richiamato da alcune delle
relazioni presenti. Ecco quindi che bisognerà interrogarsi anche
partendo dall'applicazione del prossimo avanzo di amministrazione
chiaramente esplicitato a pagina 45 del disegno di legge n. 3, che
stiamo analizzando, su che cosa e come connotare questo tesoretto,
per il prossimo dovremo discutere anche rispetto a una variabile,
quella temporale, che non è assolutamente secondaria, perché
giustamente all'interno di quest'aula ci sono delle proposizioni
rispetto a una serie di interventi immediati prima di arrivare ad
allocare, con opportuno disegno di legge, l'avanzo di
amministrazione e ci sono poi invece delle richieste sia
all'interno di quest'aula che, ad esempio, in sede al CPEL, che
hanno chiaramente espresso la volontà di utilizzare la variabile
tempo anche per arrivare il prima possibile alla definizione
dell'avanzo di amministrazione e al disegno di legge susseguente.
Queste sono alcune delle cose sulle quali dobbiamo ragionare tutti
quanti assieme in un momento di assoluta straordinarietà.
Se è vero - e l'ho voluto richiamare ripartendo dal fatto che
quello che stiamo facendo in questi giorni è qualcosa che ha una
sua connotazione politica - il fatto che ci stiamo muovendo
all'interno di un solco di continuità tecnica, è volontà politica
da parte ovviamente
in primis
del Governo e poi del
Consiglio arrivare in meno di 60 giorni a dibattere di questi atti
amministrativi per arrivare a dare una coperta sotto la quale
ragionare seriamente in un momento delicatissimo della storia della
Valle d'Aosta.
Presidente -
Per la relazione, ha chiesto la parola il
presidente della Regione Lavevaz, ne ha facoltà.
Lavevaz (UV) -
Anche il collegato, il DL n. 4, ha una
genesi di natura tecnica ma non per questo senza importanti
ricadute. Il disegno di legge reca disposizioni collegate alla
legge di stabilità regionale per il triennio 2021/2023 in
conformità a quanto previsto dall'articolo 25, comma 1, della legge
regionale n. 30 del 2009.
Il disegno di legge si compone di 6 capi per complessivi 13
articoli. Saranno inoltre presentati alcuni emendamenti, alcuni dei
quali formulati sulla scorta di quanto è emerso dalle audizioni
della II Commissione consiliare da parte degli ordini professionali
e del Consiglio permanente degli Enti locali.
Il Capo I reca: "Disposizioni in materia di ricerca e sviluppo"
e si compone di un unico articolo. L'articolo 1 reca modificazioni
agli articoli 7, comma 1, lettera a) e 8, comma 9, della legge
regionale n. 84/1993. Il comma 1, al fine di agevolare la
presentazione di progetti individuali da parte di imprese
industriali in collaborazione tra loro, modifica la lettera a) del
comma 1 dell'articolo 7 della legge regionale n. 84/1993 prevedendo
che, nel caso di progetti in collaborazione, ciascuna impresa
proponente debba avere un numero di dipendenti non inferiore a 5,
anziché a 10. Il comma 2 invece modifica il comma 9 dell'articolo
8, sempre della stessa legge, sopprimendo la durata massima di 3
anni dei progetti di ricerca. Le modifiche si rendono necessarie a
seguito delle mutate condizioni socio-economiche derivanti
dall'emergenza epidemiologica, anche tenuto conto delle indicazioni
fornite dall'Unione europea circa la necessità di sostenere le
attività di ricerca e sviluppo. Inoltre le modificazioni proposte
dalla legge regionale n. 84/1993 consentono in un'ottica inclusiva
di ampliare le opportunità di lavoro per le imprese nel settore a
vantaggio del sistema produttivo locale, caratterizzato dalla
presenza di piccole imprese e si favorisce la cooperazione tra
imprese per la partecipazione ai bandi. L'eliminazione della durata
massima dei progetti consente, inoltre, una gestione maggiormente
flessibile degli stessi attraverso i bandi.
Il Capo II invece reca disposizioni in materia di urbanistica,
interventi edilizi a tutela paesaggistica e si compone di 2
articoli.
L'obiettivo dell'intervento legislativo è di adeguare
immediatamente la legge regionale n. 11/1998 alla semplificazione
dei procedimenti ivi disciplinati, tenuto conto anche delle
semplificazioni già introdotte dal legislatore statale con
l'articolo 10 del decreto-legge n. 76, il cosiddetto "decreto
semplificazioni". Al riguardo va detto che tali semplificazioni
introdotte a livello statale non trovano immediata applicazione
nell'ordinamento della nostra Regione attesa la competenza
legislativa primaria attribuita alla stessa ai sensi dello Statuto
speciale della Valle d'Aosta, in attuazione della quale è stata
approvata la legge n. 11. Pertanto si provvede a introdurre
nell'ordinamento regionale gli strumenti di semplificazione
previsti a livello statale per la ripresa delle attività economiche
in una situazione emergenziale dovuta alla pandemia Covid-19,
rinviando a un secondo momento una riforma organica e come tale più
corposa attraverso uno specifico processo riformatore della legge
n. 11/1998. In questo modo si intende consentire al cittadino e
alle imprese di beneficiare fin da subito anche in Valle d'Aosta
degli strumenti di semplificazione in materia edilizia introdotti a
livello statale dal decreto semplificazioni per facilitare il
recupero e l'adeguamento dell'edificato esistente tenuto conto dei
parametri del risparmio energetico e del benessere abitativo. Tra
le modifiche più significative si segnalano quella introdotta
attraverso la sostituzione del comma 3 dell'articolo 74, volta a
introdurre la definizione di mutamento della destinazione d'uso
"urbanisticamente rilevante". Detto concetto costituisce il
discrimine per individuare i casi in cui non è richiesto il
permesso di costruire. A ciò si associa, coerentemente con quanto
previsto dalla normativa statale, un ampliamento delle fattispecie
soggette a SCIA edilizia e una diminuzione dei casi nei quali è
richiesto il contributo di onerosità. Altra modifica significativa
è quella che introduce, attraverso un inserimento dell'articolo
59bis, la definizione dello stato legittimo degli immobili,
analogamente a quanto previsto dall'articolo 10, comma 1, lettera
d) del DL n. 76. Viene inoltre rivista, coerentemente con le novità
introdotte dal DL n. 76, la normativa in materia di agibilità e di
altezza minima e requisiti igienico-sanitari per le vecchie
abitazioni con una specifica disciplina volta a favorire il
recupero del patrimonio edilizio esistente tramite interventi di
demolizione e ricostruzione anche in deroga alla disciplina delle
distanze tra le costruzioni. Viene inoltre introdotto anche
nell'ordinamento regionale il concetto di edilizia libera e si
rimodula la disciplina delle tolleranze costruttive.
Venendo ora all'esame dell'articolato, si rileva che l'articolo
2 quindi introduce modificazioni alla legge regionale n. 11 al fine
di semplificare i procedimenti ivi disciplinati, tenuto conto anche
delle semplificazioni già introdotte dal decreto semplificazioni.
Il comma 1 introduce modificazione all'articolo 52, comma 2, che
reca la disciplina applicabile nelle zone territoriali di tipo A e,
pur confermando l'attuale disciplina, aggiunge, con un sostanziale
ampliamento della fattispecie di interventi consentiti, che gli
interventi di ristrutturazione edilizia possono consistere "anche
nella totale demolizione e ricostruzione sullo stesso sedime" o
"anche nella totale demolizione e ricostruzione su diverso sedime,
alle condizioni stabilite dall'articolo 88bis, limitatamente ai
fabbricati classificati nelle categorie E2 e E4 e ubicati al di
fuori delle aree riconducibili alle categorie F1 e F2 ai sensi
dell'articolo 52quater, comma 2" e precisa che gli interventi di
ripristino sui fabbricati diroccati riguardano i fabbricati
diroccati "assimilabili a edifici documento o di pregio".
Il comma 2 modifica l'articolo 59 che reca disposizioni generali
in materia di attività edilizia limitandosi a disciplinare i titoli
abilitativi e non anche l'attività libera e include tra le
trasformazioni urbanistiche o edilizie anche quelle che producono
una trasformazione del territorio senza titolo abilitativo, né
comunicazione, contemplando in questo modo anche l'edilizia libera,
che rimane in ogni caso soggetta alle prescrizioni delle norme
cogenti e prevalenti del PTP, degli strumenti urbanistici comunali,
dei regolamenti edilizi e della disciplina urbanistico-edilizia
vigente, oltre che alle norme antisismiche, di sicurezza,
antincendio, igienico-sanitarie e di quelle relative all'efficienza
energetica.
Il comma 3 inserisce l'articolo 59bis, che disciplina la
documentazione amministrativa e lo stato legittimo degli immobili,
che non è attualmente contemplata nell'ambito della legge regionale
n. 11, per puntualizzare, in primo luogo, analogamente a quanto
previsto a livello statale, che le Amministrazioni competenti sono
tenute ad acquisire d'ufficio i documenti, le informazioni e i
dati, compresi quelli catastali, che siano in possesso delle
Amministrazioni stesse e non possono richiedere attestazioni,
comunque denominate, o perizie sulla veridicità o sull'autenticità
di tali documenti, informazioni e dati. Inoltre, si inserisce una
nuova disciplina in materia di stato legittimo dell'immobile o
dell'unità immobiliare, analogamente a quanto previsto dal
legislatore statale.
Il comma 4 modifica l'articolo 60bis, che disciplina il
procedimento per il rilascio del permesso di costruire e prevede
che l'attestazione dell'avvenuta formazione del titolo abilitativo
per decorrenza del termine deve essere rilasciata entro 15 giorni,
anche in via telematica.
Il comma 5 modifica l'articolo 61, che disciplina la SCIA
edilizia e, per effetto della modifica, anche sulla scorta di
quanto già previsto a livello statale, si ampliano le fattispecie
assoggettate a SCIA prevedendo che tra gli interventi di
manutenzione straordinaria subordinati a SCIA rientrino anche
quelli che comportano la modifica della destinazione d'uso, prima
categoricamente esclusi, purché non si tratti di mutamenti
urbanisticamente rilevanti che implicano aumenti del carico
urbanistico. Si assoggettano a SCIA anche le opere di restauro e
risanamento conservativo e gli interventi di ristrutturazione
edilizia purché non comportino neanche modifiche al sedime e alla
volumetria complessiva degli edifici. Sono inoltre assoggettate a
SCIA le opere di manutenzione straordinaria consistenti nel
frazionamento o accorpamento di unità immobiliari con esecuzione di
opere, anche se comportanti la variazione delle superfici delle
singole unità immobiliari, nonché del carico urbanistico, purché
non sia modificata la volumetria complessiva degli edifici e si
mantenga l'originaria destinazione d'uso.
Il comma 6 modifica il comma 5 dell'articolo 63bis, che
disciplina l'agibilità tenendo conto di quanto previsto a livello
statale dall'articolo 10 del DL n. 76, che interviene sui requisiti
relativi all'altezza minima e igienico-sanitari dei locali di
abitazione, stabilendo che, nelle more dell'approvazione del
decreto del Ministro della salute di cui all'articolo 20, del
decreto del Presidente della Repubblica n. 380, per gli immobili
realizzati prima della data di entrata in vigore del predetto
decreto del Ministro della sanità, ai fini della presentazione e
del rilascio dei titoli abilitativi per il recupero e la
riqualificazione edilizia dei medesimi immobili e della
segnalazione certificata della loro agibilità, si possa fare
riferimento alle "dimensioni legittimamente preesistenti".
Il comma 7 modifica l'articolo 64 della legge n. 11, che
disciplina il contributo per il rilascio del permesso di costruire.
Tenuto conto delle modificazioni introdotte all'articolo 61, in
combinato disposto con quelle introdotte all'articolo 74, secondo
le quali i mutamenti di destinazione d'uso, non urbanisticamente
rilevanti, sono assentibili con SCIA, si propone di sostituire il
comma 2 dell'articolo 64 al fine di prevedere che, nell'ambito del
rilascio del permesso di costruire, siano soggetti a contributo di
onerosità solo i mutamenti della destinazione d'uso, anche privi di
opere edilizie a essi connesse, che comportino mutamenti
urbanisticamente rilevanti.
Il comma 8 modifica l'articolo 74, che disciplina il mutamento
della destinazione d'uso.
Il comma 9 modifica l'articolo 78, che reca la definizione delle
trasformazioni in totale difformità dal permesso di costruire. Si
propone di modificare la lettera a) del comma 1 e la lettera a) del
comma 2 facendo riferimento al mutamento della destinazione d'uso
urbanisticamente rilevante cui è associato il titolo abilitativo
del permesso di costruire.
I commi 10 e 11 prevedono rispettivamente l'abrogazione del
comma 3bis dell'articolo 80, che disciplina i provvedimenti
conseguenti a difformità parziali, e l'introduzione dell'articolo
80bis, che disciplina le tolleranze costruttive. Analogamente a
quanto previsto dal legislatore statale, che ha definito la
disciplina delle tolleranze costruttive in una nuova apposita
disposizione, nel nuovo articolo 80 bis: si conferma al comma 1 il
limite di tolleranza del 2 percento esteso a qualsiasi parametro
edilizio; si estende al comma 2 la tolleranza anche alle
irregolarità geometriche e alle modifiche alle finiture degli
edifici di minima entità, nonché alla diversa collocazione di
impianti e opere interne eseguite durante i lavori per l'attuazione
di titoli abilitativi edilizi, a condizione che non comportino
violazione della disciplina urbanistico-edilizia e non
pregiudichino l'agibilità dell'immobile e non riguardino immobili
vincolati; infine si prevede al comma 3 che le tolleranze, non
costituendo difformità, sono dichiarate da un tecnico abilitato ai
fini dell'attestazione dello stato legittimo dell'immobile e si
propone di abrogare il comma 3bis dell'articolo 80 e di inserire
uno specifico articolo sulle tolleranze costruttive.
Il comma 12 inserisce l'articolo 88bis. Tale nuovo articolo
disciplina le deroghe in materia di limiti di distanza tra
fabbricati.
Il comma 13 modifica il comma 3bis dell'articolo 95, che reca
norme di integrazione delle vigenti disposizioni statali in materia
di altezza minima e di requisiti igienico-sanitari dei locali e
prevede che l'obbligo di adeguamento ai limiti di altezza di 2
metri e 20 dell'articolo 95 si applichi, in ogni caso, solo in caso
di interventi più importanti rispetto alla manutenzione o al
risanamento, vale a dire solo agli interventi di
ristrutturazione.
L'articolo 3 modifica l'articolo 78 della legge regionale n.
8/2020: assestamento al bilancio di previsione della Regione.
L'articolo 78 prevede modalità semplificate per la realizzazione di
interventi edilizi precisando che gli interventi, che possono
riguardare le sole opere sui fabbricati esistenti e gli
allestimenti esterni, sono eseguiti subordinatamente, tra l'altro,
al rispetto delle discipline vigenti se gli interventi riguardano
edifici classificati monumento dai PRG, mentre se gli interventi
riguardano edifici classificati documento dai PRG, la norma prevede
che "si intende operante la delega ai Comuni di cui all'articolo 3
della legge regionale 27 maggio 1994 n. 18".
Il comma 1 sostituisce la richiamata lettera c) del comma 2
dell'articolo 78 della legge n. 8, oggetto di impugnazione da parte
dello Stato, ai sensi dell'articolo 127 della Costituzione,
prevedendo che, anche in caso di interventi su edifici classificati
documento dai PRG, rimane fermo il rispetto delle discipline
vigenti, senza che operi la delega ai Comuni di cui all'articolo 3
della medesima legge regionale.
Il Capo III reca disposizioni in materia di ambiente e si
compone di 2 articoli.
L'articolo 4 modifica il primo periodo dell'articolo 5, comma 5,
della legge regionale n. 27/1999 apportando un correttivo alla
determinazione della tariffa aggiuntiva e perequativa da applicare
sulla parte variabile della componente tariffaria dei singoli
servizi di acquedotto, fognatura e depurazione a carico di ciascun
utente del servizio idrico integrato, anziché su quella fissa in
modo da graduare l'imposta sui consumi effettivi, oltre che
indirettamente sulla composizione del nucleo familiare,
incentivando un uso più attento alla risorsa idrica.
L'articolo 5 reca modificazioni alla legge regionale n. 5/2008
al fine di semplificare il procedimento di rilascio delle
autorizzazioni per l'asportazione di materiale inerte dagli alvei,
tenendo conto, comunque, che i quantitativi annuali di materiali
inerti asportati dagli alvei dei corsi d'acqua concorreranno alla
valutazione del volume annuo complessivo del materiale estratto sul
territorio regionale.
Il Capo IV reca disposizioni in materia di turismo e si compone
di 4 articoli.
L'articolo 6 modifica la legge regionale n. 19/2001 nella parte
in cui prevede tra le spese ammissibili per la concessione dei
mutui per le iniziative volte alla riqualificazione e al
potenziamento delle attività turistico-ricettive e commerciali
anche l'acquisto di fabbricati e terreni attraverso l'acquisizione
di quote societarie dell'impresa proprietaria degli stessi. A
seguito dell'esperienza maturata in quasi venti anni di
applicazione della legge regionale n. 19, tale modalità di
acquisizione di immobilizzazioni turistico-ricettive e commerciali
si è rivelata inefficace in quanto risultano estremamente residuali
le ipotesi di fattibilità dell'operazione in assenza di rischi
legali e fiscali. Le analisi e le verifiche necessarie per la
finanziabilità di tali operazioni, inoltre, sono estremamente
complesse e hanno comportato per la struttura regionale competente
e soprattutto per Finaosta costi amministrativi significativi con
rari casi in cui l'investimento sia stato portato alla fine.
Per tali ragioni e per finalità di semplificazione dei processi
a vantaggio delle imprese e delle strutture coinvolte, attraverso
le modificazioni introdotte dai commi 1 e 3, è soppressa la
finanziabilità dell'acquisizione di immobilizzazioni attraverso la
modalità delineata. L'articolo 4, comma 4, della legge n. 19/2001
esclude dalla concessione dei mutui dalla stessa previsti le
iniziative relative alle strutture a carattere di multiproprietà e
alle RTA a proprietà frazionata di cui all'articolo 7bis della
legge regionale n. 33. Per effetto della soppressione prevista dal
comma 2 nell'ambito del predetto comma 4, poiché sono risultate
operative anche RTA la cui proprietà è stata frazionata prima
dell'entrata in vigore dell'articolo 7bis della legge regionale n.
33, l'esclusione dal finanziamento, per ragioni di equità di
trattamento, è estesa a tutte le strutture oggetto di frazionamento
delle proprietà.
L'articolo 7 modifica la legge regionale n. 5/2019, in
particolare concede, in conseguenza delle note criticità
sull'attività delle imprese turistico-ricettive e commerciali
derivanti dall'emergenza Covid-19, una proroga di 12 mesi delle
scadenze per la stipulazione dei contratti di mutuo concessi ai
sensi sempre della legge n. 19.
L'articolo 8 modifica la legge regionale n. 1/2020, in
particolare l'articolo 29 della legge n. 1/2020 prevede la
concessione di contributi straordinari a favore degli esercizi di
vicinato. La disposizione in esame, tuttavia, presenta alcune
criticità applicative. L'attuale formulazione non circoscrive,
infatti, le tipologie di esercizi cui può essere concesso il
contributo. La legge si limita a prevedere che gli esercizi abbiano
un volume di affari medio annuo dichiarato ai fini IVA negli ultimi
tre anni non superiore a euro 300 mila e che impieghino non più di
2 addetti a tempo pieno, non considerando tra questi il coniuge e i
parenti del titolare entro il secondo grado. La definizione di ogni
ulteriore aspetto o modalità, anche procedimentale, utile ai fini
dell'applicazione della misura è demandata alla Giunta
regionale.
L'articolo 9 modifica l'articolo 51 della legge n. 8/2020. Detta
disposizione prevede la concessione di un
bonus
di 2 mila
euro ai titolari di
bed & breakfast
che abbiano
presentato la SCIA per l'avvio dell'attività entro la data del 9
marzo.
Il Capo V reca altre disposizioni e si compone di 2
articoli.
L'articolo 10 reca disposizioni in materia di regime dei beni
della Regione e di contratti pubblici. Il comma 1 inserisce il
comma 7bis dell'articolo 9 della legge regionale n. 12/1997. Il
comma 2 abroga i commi 1, 2 e 5 dell'articolo 77 della legge
regionale n. 8, che contengono norme di semplificazioni in materia
di contratti pubblici già disapplicate per effetto della
sopravvenuta entrata in vigore del DL n. 76/2020.
Infine l'articolo 11 proroga i termini di cui ai commi 4 e 5
dell'articolo 5 della legge regionale n. 11/2016 sino al 31
dicembre 2021. Nell'anno 2019, a seguito dell'approvazione da parte
della Giunta regionale della deliberazione n. 815 del 14 giugno
2019, adottata d'intesa con il Consiglio permanente degli Enti
locali, nonché del successivo provvedimento dirigenziale n. 4526
del 2 agosto 2019, si è provveduto a completare il quadro normativo
in materia di autorizzazioni e concessioni inerenti alle strade
regionali. Ciò ha consentito di avviare già dall'autunno del 2019
le procedure per la regolarizzazione dell'occupazione e dell'uso
delle strade regionali e delle relative pertinenze che risultavano
prive di autorizzazione o con autorizzazione scaduta sia
all'interno dei centri abitati (di competenza dei Comuni), sia
fuori dai centri abitati (di competenza della Regione). Per
consentire ai Comuni competenti di sensibilizzare i propri
cittadini affinché provvedessero alla regolarizzazione, nonché per
consentire una corretta tempistica per lo svolgimento delle
relative procedure, il termine del 31 dicembre 2019 è stato con
successiva legge regionale prorogato al 31 dicembre 2020. A seguito
dell'emergenza pandemica causata dal Covid-19 l'attività di
regolarizzazione sia all'interno dei centri abitati, sia fuori dai
centri abitati è stata di fatto sospesa fino al mese di giugno e
pesantemente condizionata nei mesi successivi. Pertanto, per
consentire ai cittadini di procedere con la regolarizzazione, si
rende necessario prorogare ulteriormente il termine temporale del
31 dicembre 2020 al 31 dicembre 2021. Non sono previsti oneri a
carico del bilancio regionale.
Gli ultimi 2 articoli prevedono ovviamente la clausola di
invarianza finanziaria e la fissazione dell'entrata in vigore al 1°
gennaio del collegato.
Presidente -
Come convenuto nella Conferenza dei
Capigruppo di venerdì e come consuetudine nella discussione di
bilancio, i lavori sono sospesi e riprenderanno domani mattina alle
ore 09:00 con l'inizio della discussione generale, sulle relazioni
della Sezione di controllo della Corte dei conti, sul DEFR, sulla
legge di stabilità, la legge di bilancio e le disposizioni a essa
collegate, una discussione unica dei diversi punti in questione.
Ricordo inoltre che per le ore 11:00 devono essere depositati gli
emendamenti e gli ordini del giorno devono essere depositati entro
la chiusura della discussione generale.
Buonasera e appuntamento a domani alle ore 09:00.
---
La seduta termina alle ore 17,09.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK