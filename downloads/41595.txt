Consiglio Regionale della Valle d'Aosta - Oggetto del Consiglio n. 698 del 23 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 698 del 23 maggio 2019 - Resoconto
OGGETTO N. 698/XV - Interpellanza: "Tempistica per la
dotazione di tutti i mezzi pubblici del sistema di sintesi
vocale".
Rini (Presidente) -
Punto n. 44 all'ordine del giorno.
Per l'illustrazione, la parola al collega Mossa.
Mossa (M5S) -
Viene definito barriera architettonica
qualunque elemento costruttivo che impedisca limiti o renda
difficoltosi gli spostamenti o la fruizione di servizi, da questo
consegue che un elemento che non costituisca barriera
architettonica per un individuo può invece essere di ostacolo per
un altro. Si capisce quindi che il concetto di barriera viene
percepito in maniera diversa da individuo a individuo. Il bisogno
di garantire al maggior numero di persone il diritto alla libertà
di movimento ha portato alla ricerca di parametri comuni. Il passo
più importante è stato fatto a livello normativo andando a
individuare quali elementi costruttivi siano da considerarsi
barriera architettonica. Possiamo affermare che dalla definizione
di barriera architettonica, anche attraverso la lettura del
documento "Classificazione internazionale del funzionamento della
disabilità e della salute" del 2001" siamo passati al concetto di
conflitto uomo-ambiente, ovvero a quella serie di ostacoli e
impedimenti di forma temporanea o permanente che impediscono
all'utente di fruire in piena sicurezza di tutta quella serie di
funzioni, attrezzature e servizi che lo spazio antropizzato
dovrebbe garantire a tutte le categorie di utenza. In tal senso,
accanto alle barriere fisiche e percettive, si apre il mondo delle
barriere comunicative, ovvero di tutti i segnali che l'ambiente
genera nei confronti dei propri fruitori. Esempi classici di
conflitto uomo-ambiente sono: scalini, porte strette, pendenze
eccessive, spazi ridotti. Esistono innumerevoli casi di barriere
meno evidenti come: parapetti pieni che impediscono la visibilità a
una persona in carrozzina o di bassa statura, i banconi dei bar
troppi alti, sentieri di ghiaia o con fondo dissestato. Nel caso di
persone non vedenti possono rappresentare casi di barriera
architettonica anche i semafori privi di segnalatore acustico o
oggetti sporgenti e i mezzi pubblici privi del sistema di sintesi
vocale.
Arriviamo al punto. Il sistema di sintesi vocale, che si sta via
via espandendo in tutte le Regioni italiane, applicato ai mezzi
pubblici urbani ed extraurbani, permette, attraverso una voce sia
all'interno che all'esterno dei mezzi di indicare le fermate di
arrivo identificando il numero di bus o la direzione e le fermate
dei pullman extraurbani. Oltre a essere un servizio essenziale per
le persone con ridotta capacità visiva, riveste un'importanza
strategica anche per i tanti visitatori che non conoscono i luoghi
ma che vorrebbero muoversi all'interno della nostra regione e che
attraverso il sistema di sintesi vocale potranno ricevere preziose
informazioni sugli itinerari da seguire. L'installazione capillare
di tali dispositivi sui mezzi pubblici quindi potrebbe recare
molteplici vantaggi, oltre quello ovviamente di agevolare i non
vedenti. Confidando che l'attuale Governo sia più che sensibile a
tali problematiche e che farà di tutto per superare non solo
questo, ma tutti i conflitti uomo-ambiente che impediscono,
limitano o rendono difficoltosi gli spostamenti o la fruizione di
servizi per i diversamente abili, interpelliamo l'Assessore
compente per conoscere: "
quanti mezzi pubblici urbani e
extraurbani sono ancora sprovvisti di sintesi vocale e se sia
intenzione dotare di tali dispositivi tutti i mezzi pubblici che ne
sono ancora sprovvisti ed entro quali termini
".
Presidente -
Per la risposta, la parola all'Assessore
Bertschy.
Bertschy (AV) -
Darò una risposta unica alle due domande,
dichiarando in premessa che credo che l'interpellanza possa essere
inserita nel lavoro di analisi che si sta facendo rispetto al tema
del trasporto pubblico, in particolare per le persone svantaggiate,
potrebbe essere un'ulteriore appendice di quel lavoro che è
iniziato. Le informazioni raccolte ci dicono che il parco autobus
regionale, ossia i veicoli adibiti a trasporto pubblico su gomma è
composto attualmente da 165 mezzi che sono tutti dotati di sistema
acustico installato e funzionante, tutti. Questo impianto deve
essere acceso a inizio turno e pertanto, allorquando dovessero
rilevarsi problemi di funzionamento, questi non sono riconducibili
all'incuria o alla mancanza di sensibilità dell'azienda, bensì
possono essere imputati a bachi informatici o a errori umani. Vista
l'interpellanza, che evidentemente è relativa anche a delle
segnalazioni ricevute, abbiamo chiesto un'istruttoria che non è
ancora in nostro possesso, ma nell'incontro periodico che facciamo
con i gestori del trasporto pubblico abbiamo chiesto di relazionare
sul tema. Rispetto a questo, appunto, abbiamo anche sensibilizzato
a dare maggiore attenzione per verificare se e come la situazione
si sta gestendo. In questa direzione si è lavorato e
l'Amministrazione nei confronti degli ipovedenti e non vedenti
negli anni ha cercato di fare investimenti, per esempio, è bene
ricordare la convenzione stipulata con RFI finalizzata
all'assistenza ai non vedenti presso la stazione ferroviaria e
l'autostazione di Aosta, ovvero anche l'istituzione della sala blu
per cercare, appunto, di dare alcuni servizi che possono
migliorare, come dice e come dite voi nell'interpellanza, la
mobilità delle persone. Si è cercato anche di definire modalità di
cura per l'accompagnamento dei viaggiatori, ipovedenti e non
vedenti rispetto all'autostazione e anche agli stati degli autobus
da parte di SIT Vallée... e dell'autostazione alla stazione
ferroviaria... e viceversa da parte del personale RFI.
Detto questo, probabilmente è quello che bisogna fare per fare
un salto di qualità e costruire una progettazione che raccolga,
soprattutto alla luce del fatto, che le persone, per fortuna,
cercano sempre di più spazi di vita e di incontro. L'idea è quella
di fare un lavoro un po' più performante cercando di raccogliere
paese per paese la situazione, oltre che dei mezzi pubblici, anche
delle stazioni principali, in particolare dove c'è l'attesa da
parte degli autobus. Anche in quei posti, soprattutto quando questi
sono posizionati sulle vie di grande traffico, in particolare sulla
statale, è importante creare condizioni di servizio che mettano
anche in condizione di sicurezza le persone. L'obiettivo nei
prossimi mesi quindi è quello di raccogliere più dati possibili per
capire quali sono le zone mancanti dei servizi e soprattutto - in
questo senso vi chiediamo la collaborazione - per chiedere rispetto
al territorio regionale se le segnalazioni che avete a disposizione
riguardano la cintura di Aosta la Bassa Valle, la Media Valle, in
modo che si possa anche, rispetto al piano del bacino del traffico,
andare a verificare puntualmente la qualità dei servizi erogati
anche rispetto a queste persone. L'obiettivo di garantire una
mobilità maggiore a tutti è un obiettivo del Governo e della
maggioranza. In questo senso accogliamo sicuramente la
sollecitazione per lavorare a riguardo, non solo dei mezzi di
trasporto urbano ed extraurbano, perché sappiamo che ormai ci sono
anche altre possibilità più dinamiche per garantire la mobilità
delle persone, quindi anche all'interno dell'appalto delle persone
con disabilità, che a volte viene utilizzato per i servizi di
alcune persone, è intenzione nostra verificare di dare maggiori
informazioni.
Presidente -
Per la replica, la parola al collega
Mossa.
Mossa (M5S) -
Io intanto ringrazio l'Assessore per la sua
risposta. Io non ero a conoscenza che tutti i mezzi che lei ha
indicato regionali erano provvisti del sistema di sintesi vocale e
ovviamente se l'argomento è approdato in quest'aula vuol dire...
capirà bene che c'è stata una segnalazione, ci sono state diverse
lamentele e che quindi, come ha detto lei, probabilmente andrebbero
risolti questi problemi tecnici o, come li ha definiti lei, errori
umani. Cerchiamo di attivare una campagna di sensibilizzazione
affinché questi problemi vengano risolti. Visto che, come ha
chiesto, occorrerebbero anche delle segnalazioni da parte degli
utenti sui luoghi magari più sensibili a queste problematiche, io
ritengo che magari questo tipo di lavoro andrebbe portato
all'interno della IV Commissione e approfondito per trovare le
soluzioni idonee, se lei condivide questa opinione. Questo è
tutto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK