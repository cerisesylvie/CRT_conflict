Consiglio Regionale della Valle d'Aosta - Oggetto del Consiglio n. 2925 del 24 giugno 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2925 del 24 giugno 1987 - Resoconto
OGGETTO N. 2925/VIII - PROBLEMI IN ORDINE ALLA REALIZZAZIONE
DI UN COLLEGAMENTO FERROVIARIO TRA AOSTA E MARTIGNY.
(Interpellanza).
PRESIDENTE:
Do lettura dell'interpellanza presentata dal
Consigliere Sandri:
INTERPELLANZA
RICORDATO che nella primavera 1986 la Giunta regionale aveva
prospettato l'intenzione di contribuire alla realizzazione di un
collegamento ferroviario tra Aosta e Martigny e che era stato
affidato allo Studio Chiaraviglio di Torino la realizzazione di un
progetto di fattibilità;
APPRESO dall'On. le Dujany, durante una conferenza
organizzata dal P.C.I. il 7 febbraio u.s. che lo studio di
fattibilità era stato affidato all'Università di Trieste e che
questo fatto è stato confermato dalle ACLI nei dibattiti su tale
collegamento ferroviario tenuti a Valpelline, Châtillon e Verrès
nel mese di aprile u.s.;
APPRESO ALTRESÌ che il Governo federale svizzero ha giudicato
negativamente la proposta di tale tunnel ferroviario presentata dal
Canton Vallese;
INTERPELLA
l'Assessore all'Industria, Commercio, Artigianato e Trasporti
per conoscere:
- i motivi che lo hanno indotto a revocare lo studio di
fattibilità dell'opera citata in premessa allo Studio
Chiaraviglio;
- i motivi che hanno impedito che il parere al Governo federale
svizzero fosse richiesto dal Governo italiano, sicuramente
informato dalla Giunta regionale;
- quali sono le sue intenzioni per giungere il più rapidamente
possibile alla presentazione dello studio di fattibilità;
- quali iniziative intenda prendere per coinvolgere nel
dibattito gli organi statali italiani e svizzeri.
PRESIDENTE:
Ha chiesto di parlare il Consigliere Sandri;
ne ha facoltà.
SANDRI - (N.S.):
Ci sono alcuni fatti, successi nella
primavera del 1987, che meritano a tutt'oggi delle spiegazioni, nel
senso che abbiamo appreso dall'On. Dujany, durante una conferenza
organizzata dal P.C.I. il 7 febbraio, che lo studio di fattibilità
per il traforo ferroviario Aosta-Martigny non era più affidato allo
studio Chiaraviglio di Torino, ma era affidato all'Università di
Trieste. Questa dichiarazione, mai smentita, ha avuto almeno due
conferme da parte degli esponenti delle ACLI che, in alcuni
dibattiti in Valpelline e Châtillon, l'hanno riconfermata.
Ora, si vuole capire quale sia l'intenzione della Regione e
dell'Assessorato all'Industria, particolarmente in merito a questo
collegamento, perchè se lo studio al prof. Chiaraviglio è stato
tolto per problemi tecnici, ha un significato, se è stato tolto per
motivi che invece sono di disaffezione al collegamento
Aosta-Martigny, il problema cambia.
Vorremmo sapere, inoltre, se la Regione ha davvero l'intenzione
di proseguire, in base alle corrette vie, questa ricerca del
collegamento ferroviario, perchè è venuta fuori qualche tempo fa la
notizia che il Governo federale svizzero ha bocciato una richiesta
del Cantone Vallese per il collegamento da Martigny ad Aosta.
Questo significa che la Regione Valle d'Aosta non ha fatto il passo
dovuto, che era quello di informare immediatamente il Governo
italiano e di far prendere dei collegamenti fra il Ministero dei
Trasporti italiano e il Ministero dei Trasporti svizzero. Si vuole
capire se la Regione vuole collegarsi direttamente con il Vallese o
con lo Stato confederale svizzero oppure se vuole fare i passi
nella direzione opportuna e questo non solo da un punto di vista
amministrativo e formale, ma anche da un punto di vista
contenutistico, perchè è evidente che è una cosa che interessa
prima di tutto il Vallese e la Valle d'Aosta, ma è altrettanto vero
che, per le sue ripercussioni a livello nazionale, interesse sia la
C.E.E., l'Italia in particolare, sia il Governo svizzero.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI - (A.D.P.):
Per quanto concerne le domande postemi
dal Consigliere Sandri, non si tratta di "disaffezione" rispetto al
progetto, quanto di alcune precisazioni che riguardano i rapporti
fra l'Amministrazione regionale e lo studio che si era affidato per
realizzare un progetto di base per il Traforo del G.S. Bernardo e
per il potenziamento della linea ferroviaria fra Aosta, Torino e
Milano.
In effetti, l'Amministrazione regionale ha ritenuto di non
accettare i contenuti di una convenzione e l'interpretazione che il
professionista, che avevamo scelto, aveva dato all'incarico stesso;
cioè, fra studio di base, studio di fattibilità, pre-progetto e
progetto si configurano scale diverse e modalità diverse di
attuazione e anche di costi delle singole operazioni. Era nelle
nostre intenzioni seguire la stessa via che è stata seguita per lo
Spluga: realizzare uno studio di base per avviare le procedure e i
rapporti con gli enti interessati; successivamente, sarebbero stati
i Governi, una volta trovato l'accordo tra i Governi nazionali, a
procedere ai pre-progetti.
Questa è la motivazione per cui abbiamo ritenuto di non aderire
alle proposte contenute nella convenzione, che lo studio, che
avevamo incaricato, ci aveva sottoposto e, piuttosto, di aderire
all'Istituto universitario specializzato nel settore dei trasporti
presso l'Università di Trieste (di cui facciamo parte nel Consiglio
di amministrazione), che dovrà presentare questo studio di base che
riteniamo necessario per procedere.
Per quanto riguarda la seconda domanda, in merito ad un
dichiarato parere negativo del Governo federale svizzero, c'è da
dire che questa notizia, diffusa anche in Valle d'Aosta, non
risulta vera. Tale parere negativo riguarda la non volontà di
pagare un progetto, di non partecipare ai costi per realizzare lo
studio di fattibilità del progetto, ma lo stesso atteggiamento il
Governo svizzero lo ha tenuto nei confronti dello Spluga. Infatti,
l'ammontare di quel progetto è stato previsto solo dal Governo
italiano con le leggi finanziarie del 1986 e del 1987.
Per quanto riguarda il terzo punto, ho fatto riferimento
all'Istituto che sta seguendo la realizzazione dello studio di base
per il collegamento ferroviario in questione: torno a ripetere che
la Regione ha aderito e fa parte del Consiglio di amministrazione
di quell'Istituto.
Per quanto riguarda l'ultima domanda, devo prima fare alcune
precisazioni in merito alle tre direttrici lungo le quali
l'Amministrazione regionale intende muoversi: il progetto
corridoio, l'associazione di interessi, la cooperazione
transfrontaliera.
Per progetti di corridoio si intende (leggo): "quel particolare
progetto che dovrà essere assunto dal Comitato interministeriale
per la programmazione dei trasporti nell'ambito del C.I.P.E. in
applicazione del piano generale dei trasporti. Lo schema di questo
piano, approvato con decreto del Presidente del Consiglio dei
Ministri il 10.4.86, non ha esaurito tutti i progetti; annesso al
piano esiste un quadro conoscitivo che, anche se non pubblicato
sulla Gazzetta Ufficiale, è richiamato più volte nel piano. Nel
quadro conoscitivo, parte b), Assetto del Territorio, per la Valle
d'Aosta è stato inserito anche il progetto del traforo ferroviario
del G.S. Bernardo. Il progetto è stato redatto dal Servizio
regionale trasporti e dall'ITALECO, gruppo I.R.I. - ITALSTAT, nel
1985. Poichè il piano generale dei trasporti prevede che vengano
definiti i progetti di corridoio nell'ambito di sei corridoi
plurimodali, sarà cura ed impegno degli Assessori regionali di far
inserire il progetto del traforo ferroviario fra i progetti di
corridoio del primo corridoio plurimodale, denominato pedealpino
padano e afferenti alpine". Queste le pagine 29-31 del piano
generale trasporti.
Per quanto riguarda l'associazione di interessi, questa è una
attività più complessa, perchè si tratta di rendere solidali e
collegare gli interessi che alla realizzazione del traforo del G.S.
Bernardo sono collegati, dal Mare del Nord sino al Mediterraneo.
Bisogna essere anche obiettivi e dire come una piccola Regione come
la nostra, seppure direttamente interessata, è l'unica che,
all'interno di questo gruppo di interessi massicci, si sta
muovendo.
La cooperazione transfrontaliera prevede di perfezionare le
procedure previste dalla legge italiana di ratifica della
convenzione di Madrid, per realizzare l'accordo di base fra la
Regione e il Cantone Vallese, su cui innestare successive procedure
che coinvolgono i due Governi e gli enti ferroviari europei
interessati. Questo tipo di contatti, di collegamenti, con il
Cantone Vallese sono già avviati; si tratta di ampliare questa
collaborazione ai Governi nazionali e agli enti ferroviari europei
interessati.
PRESIDENTE:
Ha chiesto di parlare il Consigliere Sandri;
ne ha facoltà.
SANDRI - (N.S.):
Mi sembra che la risposta dell'Assessore
sia stata abbastanza completa e che gli intendimenti della Giunta,
sostanzialmente, si mantengano coerenti con quelli che erano stati
presentati l'anno scorso in questo palazzo.
Mi preme ricordare due cose: sono insoddisfatto della risposta
dell'Assessore per quanto riguarda i tempi, nel senso che non credo
siano tempi brevissimi; inoltre, mi sembra che sia in una posizione
molto defilata nel piano generale dei trasporti, per cui sarebbe
interessante che la Giunta regionale riuscisse a far fare al
progetto un piccolo passo avanti e fosse scritto quanto meno sulla
Gazzetta Ufficiale.
Volevo chiedere all'Assessore se era possibile avere una copia
della proposta Chiaraviglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK