Consiglio Regionale della Valle d'Aosta - Oggetto del Consiglio n. 3696 del 6 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Fabbricati rurali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3696 del 6 giugno 2024 - Resoconto
OGGETTO N. 3696/XVI - Interrogazione: "Azioni volte a
garantire energia elettrica e accessi poderali agli alpeggi
produttivi che ne sono sprovvisti".
Marguerettaz (Presidente) -
Punto n. 18 all'ordine del
giorno. Per la risposta, la parola all'assessore Carrel.
Carrel (PA) -
In risposta ai primi due quesiti intesi a
conoscere il numero di alpeggi della nostra regione non serviti da
alcuna viabilità e non allacciati alla corrente elettrica, segnalo
che i nostri uffici dell'Assessorato dell'agricoltura non sono in
possesso di tali informazioni. Ogni anno l'Ufficio Servizi
zootecnici del Dipartimento agricoltura riceve dai gestori di
alpeggio la dichiarazione di monticazione che serve principalmente
come dichiarazione di inizio attività per la produzione di latte in
alpeggio. Tale modulo è un'autodichiarazione del conduttore di
alpeggio con cui gli uffici dell'Assessorato controllano la
corretta gestione della movimentazione del bestiame. Dette
dichiarazioni vengono protocollate e archiviate e vengono anche
utilizzate per i controlli a fini contributivi. Inoltre i
conduttori, prima di trasportare gli animali in alpeggio, hanno
l'obbligo di compilare il documento di accompagnamento
informatizzato che documenta la movimentazione sulla banca dati
nazionali.
Venendo al terzo quesito dell'interrogazione, allo stato attuale
l'Assessorato dell'agricoltura ha messo in campo diversi strumenti
normativi per sostenere la realizzazione di investimenti che fanno
riferimento al complemento regionale per lo sviluppo rurale e alla
legge regionale 17/2016. Per quanto riguarda le misure cofinanziate
dal CSR, la principale possibilità di finanziamento è sicuramente
costituita dall'intervento "Essere D01", investimenti produttivi
agricoli per la competitività delle aziende agricole, che ha come
obiettivo specifico quello di garantire la strutturazione delle
imprese agricole. Nell'ambito di tale intervento i massimali di
spesa sono compresi fra un importo di 80 mila euro e un importo di
1 milione di euro, cifre importanti che possono consentire alle
aziende agricole di adeguare le proprie strutture. L'aliquota base
è pari al 60%, con una maggiorazione del 10% per i giovani
agricoltori. La dotazione finanziaria è superiore ai 7 milioni di
euro e il primo bando sarà proposto nel corso del 2025.
Passando alla legge regionale 17/2016, con le modifiche
apportate con la legge regionale 29 gennaio 2024, n. 1, è stata
introdotta la possibilità di erogare aiuti sotto forma di
contributi a fondo perduto a favore delle aziende agricole. Nello
specifico, sono ammissibili la realizzazione e il miglioramento
delle infrastrutture connesse allo sviluppo, all'adeguamento e alla
modernizzazione dell'agricoltura. I beneficiari sono le micro, le
piccole e le medie imprese operanti sul territorio regionale nel
settore della produzione primaria, che potranno usufruire di aiuti
a fondo perduto per un importo sino a 80 mila euro, nella
percentuale massima del 60%, maggiorata di venti punti percentuali
per i giovani agricoltori. Gli uffici stanno lavorando in questo
momento ai criteri applicativi e nel corso dell'autunno 2024
saranno pubblicati i primi bandi.
Presidente -
Per la replica, la parola al collega
Planaz.
Planaz (RV) -
A seguito della terza risposta, non entro
in merito perché le sappiamo tutti le misure che sono e verranno
attivate per agevolare qualsiasi tipo di attività per aiutare a
incentivare questo settore.
Mi fa specie la risposta che mi ha dato dei primi due quesiti,
potrei un po' capirlo per quello che riguarda il collegamento alla
rete elettrica, però sulle piste poderali... Io non è che voglio
essere critico, ma per quegli alpeggi che oggi trasformano ancora
latte e/o altri derivati e che fanno formaggi, anche solo per il
trasporto delle merci per andare a insediarsi per alcuni mesi in
quelle aree... mi fa molto strano, perché se noi non abbiamo la
contezza di queste realtà che sono importantissime... perché se noi
pensiamo che, per mantenere il territorio, ci sono ancora - e lo
garantisco io perché le conosco abbastanza bene - non voglio dire
molte ma neanche poche realtà in cui magari si deve ancora
trasportare le merci... Un po' di tempo fa c'era anche una misura
che prevedeva la concessione di una parte di contributo per il
trasporto tramite elicottero, mi fa specie che l'Assessorato
dell'agricoltura non abbia a disposizione questi dati, soprattutto
per quelli che lo richiedevano. Il nostro gruppo ha presentato
un'iniziativa per capire se c'erano ancora molte di queste realtà e
io capisco che non possiamo dare risposte magari di questo tipo,
dipende un po' dalla tipologia di intervento che bisogna fare su
queste aree, anche dai vincoli paesaggistici e quant'altro, però
bisogna tener conto di queste realtà che oggi mantengono ancora un
territorio con un modello tradizionale e con una tipicità di
conduzione di questi paesaggi che sono anche poi importantissimi
dal punto di vista turistico e noi non abbiamo neanche contezza di
questo.
Mi dispiace per la risposta, io capisco che con
un'interrogazione non possiamo forse avere tutti questi dati, però
almeno avere il numero di codice aziendale, l'Ufficio zootecnico ha
citato tutta una serie di passaggi che devono fare le aziende
agricole per il periodo della monticazione, mi dispiace che non ci
sia la contezza di questi siti. Sono realtà che oggi hanno dei
costi superiori, necessitano di più personale, anche in questo
periodo in cui trovare personale per andare a lavorare soprattutto
in queste aree già più marginali è difficile e soprattutto ancora
sono servite da una pista o da altro modo... secondo il nostro
gruppo, bisognerebbe avere un po' più di attenzione per queste
realtà perché producono dei prodotti che oggi vanno sul mercato e,
visto che si parla anche di elettricità e quant'altro, attivare
delle misure che possano consentire anche la conservazione di
questi prodotti, perché se non sono serviti da piste poderali e
magari non c'è un continuo servizio di energia elettrica... anche
per il mantenimento di questi prodotti che soprattutto nel periodo
estivo avrebbero anche la necessità di avere una temperatura
controllata per garantire la salubrità dei prodotti.
Torneremo su quest'argomento però le consiglio, Assessore,
magari di fare una valutazione ulteriore riguardo a questa
tematica, perché, secondo noi, è di fondamentale importanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK