Consiglio Regionale della Valle d'Aosta - Oggetto del Consiglio n. 1738 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1738 del 14 luglio 2022 - Resoconto
OGGETTO N. 1738/XVI - Interrogazione: "Riduzione del servizio
di accompagnamento rivolto a persone con disabilità psicofisiche e
contestuale riduzione degli orari dei Centri
educativo-assistenziali (CEA)" e interpellanza: "Servizi
territoriali rivolti a persone con disabilità
psicofisiche".
Bertin (Presidente) -
Il punto n. 50 all'ordine del
giorno dovrà essere affrontato con il punto n. 22,
un'interrogazione. Pertanto procediamo con l'illustrazione
dell'interpellanza e successivamente la risposta dell'Assessore
riguarderà sia il punto 50 che il punto 22. Per l'illustrazione,
consigliere Marquis.
Marquis (FI) -
L'iniziativa che è stata presentata si
riferisce, come è stato poc'anzi anticipato dal Segretario del
Consiglio, ai servizi a favore delle persone con disabilità; i
servizi per favorire la loro presa in carico nell'ambito
domiciliare.
In particolare, si riferisce al servizio di assistenza previsto
dall'articolo 13 della legge 14/2008, che specificatamente riporta:
"Interventi di promozione dell'autonomia personale, ovvero
programmi d'intervento, finalizzati all'acquisizione e al
mantenimento di autonomie personali che permettano di migliorare la
capacità di relazione e di partecipazione alla vita sociale e
lavorativa e interventi di promozione delle attività sportive e
ricreative e d'integrazione sociale".
Un articolo che sostanzialmente mette a disposizione degli
aiuti, dei sostegni, che sono più che mai importanti in questa fase
evolutiva del concetto di disabilità, un concetto che sta crescendo
di sensibilità sulla valorizzazione dei diritti della persona,
quindi sul suo trattamento, sulla sua presa in carico nella
domiciliarità e non in strutture istituzionalizzate.
A questo riguardo c'è da dire che la Regione ha predisposto un
appalto per mettere a disposizione delle ore di assistenza, che
sono state individuate e quantificate in 12 mila ore sul biennio
2021-2022.
È un appalto che ha origine da un appalto europeo a cui non c'è
stata partecipazione, dopodiché c'è stata una trattativa diretta
con un gruppo di cooperative che si sono rese disponibili a
soddisfare le esigenze della pubblica Amministrazione, mettendosi a
disposizione in questa attività.
In questo contesto c'è stato il Covid - c'è stata
sostanzialmente anche la cessazione in parte dell'attività dei CEA
- quindi è aumentata l'esigenza sul territorio di ore a
disposizione delle persone con disabilità; va ricordato che queste
sono tutte persone che rientrano nella sfera di applicazione della
104/92, quindi che ricadono in situazioni di gravità.
Oltre a questo, c'è stato anche un aumento della domanda che
deriva da una maggiore attività svolta da parte dell'Unità di
valutazione multidimensionale che ha evidenziato tutta una serie di
situazioni e ha preso in carico dei progetti di vita delle persone,
quindi ha avanzato delle richieste.
Ci sono state poi delle questioni di tipo organizzativo - di cui
magari lei ci potrà riferire meglio nella risposta - che hanno
portato ad aumentare il numero delle ore, oltre che all'esigenza di
soddisfare la richiesta di un numero di persone maggiore di quello
che era previsto nella fase iniziale.
Quindi, a seguito anche di quello che abbiamo letto dai giornali
nelle ultime settimane, l'interpellanza sostanzialmente chiede per
quali ragioni sono state ridotte le ore a disposizione
dell'assistenza di queste persone che presentano delle grandi
difficoltà e se verranno integrate le risorse a disposizione per
ripristinare l'offerta nella stessa misura dello scorso anno.
Presidente -
Quest'interpellanza si collega
all'interrogazione n. 22. Per la risposta alle due iniziative,
l'assessore Barmasse.
Barmasse (UV) -
Alle due iniziative devo fare una
premessa, cioè il servizio di accompagnamento, integrazione,
trasporto e assistenza rivolto a persone con disabilità
psicofisiche - che ha per oggetto i servizi di accompagnamento,
integrazione sociale o compagnia, assistenza domiciliare, trasporto
e/o accompagnamento - mette a disposizione dell'utenza un numero
massimo di 12 mila ore annue, a cui per l'emergenza da Covid-19
sono state aggiunte per l'anno 2021 ulteriori 3 mila ore, arrivando
a 15 mila ore.
Ora a causa della minore capacità ricettiva dei servizi diurni a
gestione diretta - cioè i CEA - e indiretta - i centri diurni
esternalizzati, "Orchidea" di Aosta e "Le Ménage" di Verrès -
rivolti a persone con disabilità, e ulteriori 3 mila ore di
servizio nel caso del perdurare dell'emergenza sanitaria per un
totale complessivo di 18 mila ore, pari a 1.500 ore mensili, monte
ore che sarà mantenuto fino al termine del servizio, previsto per
marzo 2023, con la fine dello stato di emergenza, cioè il 31 marzo
2022, si sarebbe dovuti tornare alle 1.000 ore mensili, quindi non
1.500, come da capitolato prestazionale e oneri. Visto il numero di
domande di attivazione del servizio pervenute nel periodo 16
febbraio 2021 - 31 marzo 2022, l'incremento è stato del 214
percento, cioè 75 utenti in carico rispetto ai 35 precedenti; viste
le domande in lista d'attesa e valutato il numero di domande che
potrebbero pervenire, si è valutato di mantenere le 1.500 ore
mensili anche per il periodo 01 aprile 2022 - 31 marzo 2023, cioè
la scadenza del bando.
La rimodulazione delle ore autorizzate per ogni singolo utente è
stata dettata dalla necessità di rivedere i progetti degli utenti
in base ai bisogni e alle caratteristiche della persona con
disabilità come avviene per gli altri servizi diurni - CEA e centri
diurni - esternalizzati, e dalla ripresa a pieno regime dei servizi
diurni, tenendo conto che anche per il servizio di accompagnamento,
integrazione, trasporto e assistenza rivolto a persone con
disabilità psicofisiche non esiste più il concetto del tempo pieno
presso un servizio, inoltre la declinazione della frequenza dei
servizi rivolti alle persone con disabilità, differente per ciascun
utente in funzione dei propri bisogni e della possibilità di
frequentare più servizi progetti, ha reso maggiormente funzionale
lo stesso servizio che si propone di supportare la persona nella
sua quotidianità.
La seconda domanda dell'interpellanza è: "Se verranno integrate
le risorse per garantire la copertura del servizio con i livelli
prestazionali corrispondenti a quelli antecedenti al 2022: le
strutture e gli uffici competenti", nel prendere atto
dell'aumentato fabbisogno e della necessità di rendere più
funzionale il servizio stesso, formuleranno il prossimo capitolato
prestazionale d'Oneri in scadenza al 31 marzo 2023, prevedendo
l'aumento complessivo del monte ore e del relativo incremento delle
risorse necessarie.
La domanda dell'interrogazione: "Quanti utenti non beneficiano
più dello stesso servizio di accompagnamento nei termini precedenti
ai tagli operati nei mesi scorsi, con quale percentuale di
diminuzione di orario e con quali modifiche sostanziali": la
premessa è la stessa, noi abbiamo mantenuto le 3 mila ore in più,
arrivando a 1.500 ore mensili e alle 18 mila ore annue.
Il servizio di accompagnamento, integrazione e assistenza è un
servizio per sua natura molto flessibile, pertanto, all'avvio della
rimodulazione delle ore, a oggi le situazioni sono cambiate.
Lo stesso numero di ore mensili previste per ogni persona cambia
in base al progetto, alle esigenze e alle attività a cui la persona
partecipa, in particolare gli utenti con progetto di vita UVMD,
attualmente fruitori del servizio, sono 29; gli utenti che hanno
subito una riduzione del servizio sono 19 con le seguenti
percentuali: quattro persone 25 percento, otto persone 47 percento,
cinque persone 50 percento e due persone 65 percento, sono persone
che si trovano in struttura residenziale.
Gli utenti che hanno mantenuto lo stesso monte ore del servizio
sono otto; gli utenti che hanno avuto un aumento del servizio sono
due, uno finalizzato alla salvaguardia del posto di lavoro, uno a
garanzia della frequenza al centro diurno socio-sanitario
Myosotis.
Il criterio utilizzato è stato quello di garantire un tetto
massimo di 15 ore mensili in presenza - 10 ore per le persone
inserite in strutture residenziali - e di mantenere lo status quo
del monte ore per coloro che usufruivano di meno di 15 ore.
È importante evidenziare che alle ore in presenza vanno poi
sommate quelle per gli spostamenti degli operatori che variano da
situazione a situazione.
Il Key Manager ha accompagnato e sopportato le persone e le
famiglie nella fase di valutazione inerente a quali attività
mantenere a fronte della riduzione delle ore.
La rimodulazione delle ore ha permesso a oggi di attivare il
servizio per ulteriori sei persone in carico a UVMD, la maggior
parte giovani adulti in uscita dal percorso scolastico.
La seconda domanda: "Quanti fra gli utenti del CEA avranno un
ridimensionamento della frequenza e in che termini", prima di
rispondere puntualmente a questa domanda, occorre fare un'ulteriore
premessa, dettagliata, di quanto accaduto dall'inizio della
pandemia ad oggi nell'organizzazione dei CEA. In data 29 maggio la
Giunta regionale ha approvato, con delibera 447, delle misure per
il contrasto e il contenimento della diffusione del virus Covid-19
in relazione allo svolgimento in sicurezza dei servizi diurni, tra
l'altro indicava - visto il permanere sul territorio regionale di
una situazione di emergenza legata alla diffusione del virus - come
prioritarie le attività individualizzate svolte sul territorio
all'aria aperta, dal 22 giugno 2020 è quindi ripresa l'attività dei
centri garantendo attività all'esterno, seguendo i criteri di
sicurezza stabiliti dalla suddetta procedura.
Il 24 luglio del 2020, sempre in seguito a una delibera di
Giunta, c'è stato un aggiornamento del protocollo. Il 3 agosto 2020
per gli utenti dei servizi sono riprese le attività interne ai
centri con orari differenziati, rimodulati attraverso una
rivalutazione dei bisogni della persona con disabilità e della sua
famiglia, dando priorità alle situazioni di maggiore gravità,
sempre garantendo la sicurezza delle stesse persone.
Visto l'orario ridotto al centro diurno - conseguente al
rapporto operatore/utente uno a uno - si è potenziato il servizio
di assistenza domiciliare per le famiglie che ne hanno fatto
richiesta.
Il 28 giugno 2021, sempre con delibera della Giunta, c'è stato
un nuovo aggiornamento del protocollo che prevedeva sempre
l'apporto uno a uno nei casi in cui l'utente non fosse riuscito a
tollerare l'uso della mascherina, nella maggioranza dei casi
inseriti al CEA.
Il 29 novembre 2021 la Giunta regionale ha approvato un'altra
delibera, la 1601, con un ulteriore adeguamento del protocollo.
Questo protocollo - considerato il miglioramento della situazione
epidemiologica - ha previsto l'allentamento del rapporto
operatore/utente per le persone con disabilità in grado di
mantenere la mascherina e il distanziamento sociale, mentre il
rapporto è rimasto invariato di uno a uno nei casi ad alta
complessità assistenziale in cui né l'utilizzo della mascherina né
il distanziamento fossero attuabili. Determinazione del rapporto
uno a uno è concretizzato con un'ulteriore delibera della Giunta
del 7 giugno 2022.
Cos'è accaduto nei CEA in quei due anni e mezzo di pandemia?
In primo luogo si è rispettata la volontà delle famiglie, alcune
hanno deciso, visto l'andamento del virus, di tenere presso il
proprio domicilio i figli per un periodo prolungato, rinnovando
l'intenzione ogni 2-3 mesi, quindi le frequenze non sono state
costanti, ma le famiglie, in base all'andamento epidemiologico,
decidevano se fare rientrare o meno al centro i propri figli.
I responsabili dei CEA - in base alla frequenza degli utenti,
alla malattia degli utenti, e anche operatori, alla sospensione di
alcuni operatori, perché non vaccinati, e alla misura dei
protocolli per il contrasto e la diffusione del virus - hanno
elaborato dei piani di frequenza che tenessero conto della
complessa situazione che mano a mano variava, cercando comunque di
tutelare i nuclei familiari più fragili.
"Perché alla data del 7 giugno 2022, con l'eliminazione del
rapporto uno a uno, alle persone con disabilità inserite a tempo
pieno è stato ridotto l'orario di frequenza al CEA rispetto al
periodo pre-Covid? Durante gli anni di pandemia, gli inserimenti
presso i CEA non si sono fermati, nel 2020 sono stati inseriti due
utenti, nel 2021 quattordici, nel 2022 alla data odierna ne sono
stati inseriti sei a fronte di quattro dimissioni.
A tal proposito, occorre segnalare che molti utenti frequentano
i centri da oltre trent'anni e che per alcuni di essi è in atto un
processo involutivo progressivo dal quale emerge che il CEA non può
più rispondere ai loro bisogni assistenziali sanitari.
Attualmente le persone con disabilità che sono interessate dalla
riduzione dell'orario sono ventisei su ottantasette inserite; di
queste ventisei, dieci sono inserite presso le comunità
residenziali, seppur comunque abilitate allo svolgimento di
attività di mantenimento delle abilità acquisite, attività
educative d'integrazione e di socializzazione degli ospiti
inseriti.
"Quali valutazioni sono state fatte in merito alla riduzione del
servizio di accompagnamento e la contestuale riduzione degli orari
CEA": con la costituzione del 2018 dell'UVMD, cioè l'Unità di
valutazione multidimensionale della disabilità, deputata alla
valutazione delle funzionalità delle persone con disabilità su base
ICF e la conseguente predisposizione del loro progetto di vita, è
variata anche la frequenza degli utenti sia per quanto concerne il
servizio di accompagnamento che per i CEA che è quindi pianificata
secondo quanto integrato dal progetto di vita dell'UVMD.
Nel corso degli anni sono stati istituiti nuovi servizi e
progetti, in base ai bisogni e alle caratteristiche della persona
con disabilità; la stessa può frequentare più strutture o servizi e
partecipare a progetti, attività sportive.
Quindi, se non per casi opportunamente valutati dall'UVMD, non
esiste più il concetto del tempo pieno presso una singola
struttura, che sia CEA o un altro servizio.
Questo cambiamento culturale - che pone maggiormente
l'attenzione allo sviluppo di ciascuno, tenendo conto anche del
rapporto della persona con il suo ambiente di vita, in linea con la
convenzione delle Nazioni Unite sul diritto delle persone con
disabilità, sancita dallo Stato italiano con legge 18/2009 -
presuppone quindi una rivalutazione dei progetti degli utenti dei
servizi, rivalutazione dell'UVMD.
In questa fase di transizione, nell'attesa della rivalutazione
da parte di UVMD, la frequenza dei CEA come servizio di
accompagnamento, pur non essendo più a tempo pieno, tiene conto
principalmente dei seguenti criteri: situazione del nucleo
familiare, situazione sociale e sanitaria della persona con
disabilità, utilizzo di strutture residenziali e di altri servizi,
utilizzo di sostegni, quali assistenti personali, badanti,
partecipazione ad altre attività e progetti.
Presidente -
Per la replica, consigliere Marquis.
Marquis (FI) -
Grazie, Assessore, per la lettura del
documento che le è stato predisposto dagli uffici. In realtà la
questione la volevo porre sotto il profilo prettamente politico e
in modo molto più semplificato di come è stata rappresentata.
Non c'è sostanzialmente la copertura alle esigenze che il
territorio manifesta, questa è la verità.
Lei ha parlato di cambiamento culturale sulla disabilità, io
credo che ci vada un cambiamento culturale nell'approccio alla
disabilità da parte della politica; mi rendo conto che in questi
anni lei è stato molto impegnato a combattere il Covid sotto il
profilo della gestione sanitaria, però le assicuro che anche il
sociale è un argomento che riveste una grande importanza per il
territorio della Valle d'Aosta, soprattutto quando si parla di
persone fragili e persone disabili, credo che l'attenzione non
possa essere tenuta che a livello alto.
Ci sono delle ragioni, non solo legate all'aumento della domanda
naturale per questi tipi di servizi, che hanno portato a questa
situazione di difficoltà, ci sono delle ragioni di tipo
programmatorio, ma le ragioni di tipo programmatorio spettano alla
politica, a chi governa la materia, Assessore.
Il problema della programmazione in quest'ambito deriva dal
fatto che l'unità di valutazione ha iniziato nel 2018 la sua
attività sul settore della disabilità, quando è stata costituita,
all'inizio prendeva in carico solo i ragazzi che uscivano dal
percorso scolastico, dopodiché passa a regime.
Se passo a regime e prendo in carico la disabilità per
affrontare le singole questioni attraverso dei progetti di vita, è
del tutto evidente che aumenta la domanda del servizio, quindi era
una cosa facilmente pianificabile.
Le dirò di più, le leggo una frase che c'è scritta su un PD di
modifiche contrattuali che sono state fatte recentemente: "Preso
atto, come risulta dalla relazione del direttore di esecuzione del
contratto, non è stato possibile prevedere l'aumento delle domande
derivante dall'attività dell'unità di valutazione multidimensionale
della disabilità in assenza di documenti programmatori della
medesima per gli anni 2021-2022".
Queste sono affermazioni che fanno gli uffici, che non c'è
programmazione, è scritto nero su bianco; verrebbe facile adesso
dire "La responsabilità è dell'unità di valutazione
multidimensionale" ma non è così, perché l'unità di valutazione
multidimensionale non è messa nella condizione di lavorare dalla
politica, non ha le risorse necessarie. Ma chi gliele deve mettere
le risorse se non chi gestisce la materia?
L'unità di valutazione nel 2018 aveva preso in carico, come le
ho detto prima, solamente i casi dei ragazzi che escono dalle
scuole; adesso si trova a dover gestire tutte le domande che
vengono presentate per predisporre i progetti di vita a seguito,
come dice lei, del cambio culturale, e anche a riprendere in carico
il monitoraggio dei progetti che sono stati realizzati, più le
rivalutazioni che devono essere fatte costantemente su questi
progetti. Ma come fa andare avanti questa macchina se non gli si
mette carburante?
Allora io posso capire che ci sono delle difficoltà in tutto il
comparto della pubblica amministrazione, ci sono dei settori che
rappresentano una maggiore fragilità dove ci sono delle vite in
mezzo, e in questo caso ci sono le persone che hanno
difficoltà.
Credo che ci vada una maggiore sensibilità, ma io la invito a
fare una verifica presso i suoi uffici di quella che è la
situazione, perché politicamente lei ha la responsabilità di dare
delle risposte.
In più, c'è il discorso, a livello di programmazione che... sa
perché sono assorbite tante ore di assistenza in questo contratto?
E da chi? Lei lo sa meglio di me, perché non è stato sottolineato.
La struttura Myosotis che dà un servizio di natura socio-sanitario
che prima era socio-assistenziale, sostanzialmente, quando è stata
presa in carico dalla USL, non ha provveduto a mettere, nell'ambito
delle sue competenze, il pagamento delle le ore di assistenza
attraverso il suo capitolo di spesa, hanno avanzato i soldi in quel
settore, hanno dovuto assorbire adesso i soldi nell'appalto e
adesso non ci sono i soldi per tutti.
È evidente che queste persone vanno aiutate perché hanno delle
difficoltà, però questo è solo ed esclusivamente frutto di cattiva
e mancata programmazione.
Presidente -
Sempre per la replica, la consigliera
Minelli.
Minelli (PCP) -
La nostra interrogazione aveva lo scopo
di mettere a raffronto due situazioni in qualche modo complementari
e di chiedere quali ripercussioni ci sono state su una categoria di
utenti fragili e sulle loro famiglie.
Ci hanno sorpreso negativamente le massicce riduzioni apportate
al servizio di accompagnamento e, contestualmente, anche la
riduzione degli orari del CEA.
Spesso, a fronte della riduzione di un servizio, si risponde che
se ne è potenziato un altro, in qualche modo è stato fatto anche
adesso per razionalizzare l'offerta, per supplire a quello che è
stato ridotto, ma qui è diverso, cioè noi qui adesso ci troviamo di
fronte a un duplice intervento dell'Amministrazione, che va a
colpire gli stessi soggetti penalizzandoli sostanzialmente due
volte.
Lei ci ha detto che dei ventinove utenti che beneficiano del
servizio di accompagnamento diciannove hanno subito delle
riduzioni, di questi cinque addirittura al 50 percento, due oltre
al 70 percento e via di questo passo.
Queste riduzioni limitano fortemente la partecipazione degli
utenti a tutta una serie di attività e alla possibilità di fruire
di certi servizi, e poi si ridimensionano anche le ore di frequenza
al CEA che, sappiamo, sono frequentati anche da molti di questi
utenti.
Una cosa del genere ci sembra francamente inaccettabile, ma ci
chiediamo anche dove saranno finite quelle risorse che fino a oggi
erano destinate a tali servizi.
Si toglie da una parte, in maniera poco comprensibile, si
dovrebbe almeno aggiungere dall'altra.
Gli utenti che frequentano il CEA - e dei quali lei ci ha detto
che addirittura ventisei hanno subito delle riduzioni dell'orario,
con tutti i disagi che questo può aver comportato e comporterà per
il loro benessere psicofisico, per l'integrazione sociale che i
centri assicurano, ma anche per il supporto ai loro familiari nella
difficile quotidianità che vivono - speravano, con la fine del
periodo dell'emergenza, della pandemia con l'allentamento delle
restrizioni, di ritornare alla normalità, magari non al tempo pieno
ma a una maggiore normalità; questo non è avvenuto nemmeno quando
c'era la possibilità, quando c'erano gli operatori vaccinati, gli
spazi adeguati, i protocolli collaudati eccetera eccetera.
Adesso arriva la conferma che il tempo pieno non ci sarà più;
lei ha specificato che questo va nell'ottica di una diversa
valutazione della situazione di queste persone attraverso
l'elaborazione del progetto di vita da parte dell'Unità di
valutazione multidimensionale della disabilità.
Ha ragione il consigliere Marquis: il problema è che questa
Unità non è in grado di elaborare i progetti di vita di tutti gli
utenti perché non ne ha le risorse.
Oltre a questo sottolineo, e l'ha detto anche lei, che ci sono
degli utenti che da trent'anni usufruiscono del servizio, stiamo
parlando di persone anche che hanno un'età intorno ai 50 anni e che
hanno dei genitori - è chiaro che è così perché i conti è presto
fatto farli - che sono dei genitori ottantenni.
L'Unità di valutazione multidimensionale, facendo questi
progetti di vita, deve fare delle scelte. Quali privilegia?
Privilegia quelli di chi è in uscita dal percorso scolastico; può
essere un criterio, forse anche l'unico che possono adottare,
perché non possono fare diversamente, ma quelle altre persone, che
sono anche avanti negli anni, nei CEA avevano trovato, loro e le
loro famiglie, un punto di riferimento importantissimo che ora
rischia di venir meno. Viene meno e dall'altra parte non si può
nemmeno contare sul potenziamento del servizio di
accompagnamento.
C'è ancora una cosa che voglio notare: lei ha parlato di un
ritorno al monte ore che il capitolato prevedeva, cioè alle 12 mila
ore, che erano state potenziate di 3 mila per la questione del
Covid e di altre 3 mila quando era stata ridotta la frequenza al
CEA.
Si sono creati in quel modo, però, dei bisogni, e lei ha dato i
dati dell'aumento delle richieste che ci sono state.
Quando si crea in qualche modo un bisogno, lo si prende in
carico perché il bisogno c'era, poi però dopo non è che si possano
togliere le risorse che sono state messe e dire: "Però si ritorna
alla situazione precedente... c'è il progetto di vita", ma se il
progetto di vita non riusciamo a farlo, questa gente non ha più né
una cosa né l'altra e le famiglie devono, loro, in qualche modo
trovare una soluzione, ma in questo modo sono abbandonate dalle
istituzioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK