Consiglio Regionale della Valle d'Aosta - Oggetto del Consiglio n. 2666 del 25 ottobre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2666 del 25 ottobre 1991 - Resoconto
OGGETTO N. 2666/IX Lavori di costruzione del municipio di
Valtournenche
(Interpellanza).
Presidente
Do lettura della interpellanza presentata
dal Consigliere Maquignaz:
Interpellanza Preso atto che sono in corso i lavori
concernenti la costruzione del municipio di Valtournenche;
Considerato che da più parti sono state sollevate delle
perplessità e delle preoccupazioni sull'andamento dei lavori;
Ricordato che la ricostruzione del nuovo municipio insiste su un
terreno caratterizzato da una fragile stabilità a causa della
natura dei luoghi;
Evidenziato che sono stati sollevati dei dubbi sulla stabilità
della casa parrocchiale;
Il sottoscritto Consigliere regionale
interpella
l'Assessore ai Lavori Pubblici per conoscere:
1) i tempi e le modalità di esecuzione dei lavori;
2) se corrispondono a verità le voci sulla inadeguatezza delle
sottomurazioni che provocherebbe una situazione di instabilità
nella zona circostante;
3) quali iniziative intende, eventualmente, assicurare al fine
di porre rimedio agli inconvenienti sopracitati.
Presidente
Ha chiesto di illustrare
l'interpellanza il Consigliere Maquignaz, ne ha facoltà.
Maquignaz (AI)
Come tutti sanno, sono in corso i
lavori concernenti la nuova costruzione del municipio di
Valtournenche; intendo ricordare che questi lavori hanno creato
delle perplessità e delle preoccupazioni nell'ambito della
popolazione locale, per i tempi di esecuzione, ma soprattutto per
le modalità con cui questi lavori sono stati eseguiti, modalità che
hanno nella sostanza provocato una situazione di instabilità e di
pericolo per gli abitati circostanti. Situazioni di pericolo
principalmente per la casa parrocchiale, dove si sono verificate
delle lesioni sui muri che sono preoccupanti.
Ci troviamo di fronte ad una situazione che è abbastanza grave e
che sicuramente provocherà un aumento dei costi per poter procedere
a quelle palificazioni che si renderanno necessarie per risolvere
il problema che si è venuto a creare.
D'altra parte bisogna pur dire che tutti erano a conoscenza che
in quella zona gli interventi dovevano essere fatti con grande
cautela e non forse in modo un po' superficiale come è avvenuto,
con degli interventi che purtroppo hanno provocato la demolizione
indiscriminata dei vecchi muri perimetrali, con degli scavi
azzardati che hanno provocato l'attuale situazione di pericolo e di
conseguente preoccupazione da parte della popolazione, soprattutto
da parte di coloro che abitano nelle zone circostanti.
D'altra parte, sia nei progetti esecutivi, sia negli studi
geologici, sia nelle conoscenze che si potevano avere, queste cose
erano previste e segnalate, tenuto conto che si operava nel cuore
del centro storico di Valtournenche, a ridosso della chiesa
parrocchiale, a ridosso della casa parrocchiale, a ridosso di tutta
una zona abitata, una zona che è nota per la sua instabilità e per
la sua mancanza di compattezza, tant'è vero che quella zona viene
definita "rovea".
Ho presentato questa interpellanza per sapere come intende
muoversi l'Assessorato ai lavori pubblici di fronte a questa
delicata situazione che si è venuta a creare in quella zona.
Presidente
Ha chiesto di parlare l'Assessore ai
lavori pubblici Martin, ne ha facoltà.
Martin (ADP)
Oltre a sapere come intende muoversi
l'Assessorato e quali iniziative intende mettere in atto, mi pare
che l'interpellanza sia stata fatta per conoscere i tempi e le
modalità di esecuzione, quindi risponderò il più dettagliatamente
possibile alle tre domande che sono state rivolte.
Per quanto riguarda i tempi e le modalità di esecuzione dei
lavori. I lavori aggiudicati alla ditta "Silt Costruzioni" di
Aosta, con delibera del 9 novembre 1990, sono stati consegnati alla
stessa ditta il 27 febbraio 1991 ed iniziati in data 4 marzo 1991.
In data 12 marzo 1991, durante l'esecuzione dei primi micropali,
lungo il lato sud-est del fabbricato, si verificavano pericolose
crepe interessanti tutta la facciata prospicente la piazzetta.
Si disponevano immediatamente dei sopralluoghi con i tecnici
dell'Assessorato dei lavori pubblici e della Sovrintendenza ai beni
culturali e ambientali per constatare la situazione; nella riunione
del 30 marzo 1991 si giungeva alla conclusione di demolire il
fabbricato, data la materiale impossibilità di poter garantire
l'incolumità dei lavoratori durante le necessarie opere di
ristrutturazione.
La Sovrintendenza prescrisse, prima di iniziare la demolizione,
di sottoporre alla propria approvazione il progetto di massima
della variante. I lavori furono perciò sospesi dal 3 aprile 1991,
non potendo proseguire in attesa delle prescritte autorizzazioni.
Il progetto di massima fu approvato, per quanto di competenza dalla
Sovrintendenza, in data 29 aprile 1991, ai fini della
autorizzazione alla demolizione del fabbricato esistente, e, per
quanto di competenza dell'Amministrazione comunale di
Valtournenche, nella commissione edilizia del 9 maggio 1991.
Si passò quindi allo sviluppo del nuovo progetto esecutivo di
variante che interessava tutti gli aspetti progettuali, sia
l'architettonico che quello strutturale ed impiantistico. I lavori
vennero ripresi in data 8 luglio ed interessarono per prima cosa la
demolizione del fabbricato esistente.
Il tempo contrattuale per la consegna dei lavori, pari a
cinquecento giorni naturali e consecutivi, avrebbe dovuto scadere
il 17 ottobre 1992; ma con queste varianti che sono state rese
necessarie e con questi imprevisti, la previsione è che i lavori
potranno terminare verso la fine del 1993.
Quanto alla seconda domanda, dove si chiede se vi sono state
inadeguatezze nelle sottomurazioni e se queste hanno provocato
situazioni di instabilità nella zona circostante, il fabbricato, di
proprietà della curia adiacente il vecchio fabbricato del
municipio, si è rilevato essere costruito in muratura di pietra a
secco e senza alcuna fondazione.
Il terreno di fondazione è risultato essere limo glaciale con
presenza di falda acquifera, con profondità variabile da circa
quattro ad otto metri sotto il piano di imposta delle fondamenta
del fabbricato.
Dovendosi andare a realizzare due piani sotto l'attuale livello
della piazzetta ad una profondità di otto metri, sono state
previste le seguenti opere di sottomurazione della casa
parrocchiale: scavo a sezione obbligata aperta sino alla quota di
un metro circa sotto il piano delle fondazioni; realizzazione di un
muro in cemento armato in corrispondenza dello spigolo della casa
parrocchiale, dell'altezza di tre metri e mezzo e larghezza al
piede di un metro e mezzo, dimensionato per contrastare la spinta
del sovrastante fabbricato e dotato di fori passanti sul piede per
l'intestazione di micropali di fondazione; realizzazione di una
paratia di micropali del diametro di centoquattordici millimetri
iniettati di calcestruzzo in ragione di tre ogni metro, profondi
nove metri e ancorati al piede del muro in cemento armato;
tirantatura della paratia mediante tre tiranti in un senso e due
nell'altro, della lunghezza di venti metri, opportunamente
contrastati a mezzo di una trave di ripartizione in profilato di
acciaio, poggiante sui micropali ad un metro sotto il piano di
imposta del muro in cemento armato; scavo del terreno a sezione
aperta a filo della paratia ed esecuzione di un setto di
contenimento in cemento armato, solidarizzato con la paratia, dello
spessore di trenta centimetri fino alla quota delle fondazioni del
nuovo fabbricato e ancorato al muro verso l'intercapedine in
cemento armato, ogni tre metri.
Verso la piazzetta prospicente la casa parrocchiale e la casa
privata di proprietà Carrozza sono state previste invece le
seguenti opere: scavo a sezione aperta sino alla quota di tre
metri; realizzazione di una paratia di micropali del diametro di
centoquattordici millimetri iniettati di calcestruzzo in ragione di
tre ogni metro, profondi nove metri; scavo del terreno a sezione
aperta a filo della paratia; esecuzione di un setto di contenimento
in cemento armato, solidarizzato con la paratia, dello spessore di
trenta centimetri, fino alla quota delle fondazioni del nuovo
fabbricato e ancorato al muro verso l'intercapedine in cemento
armato, ogni tre metri.
Questo per far vedere che si è fatto certamente tutto quello che
era tecnicamente possibile per rendere adeguati i lavori di
sottomurazione sia verso la casa parrocchiale che verso le altre
proprietà private.
Per quanto riguarda la terza domanda, che vuol conoscere le
ini-ziative che si vogliono mettere in atto per assicurare un
rimedio a questi inconvenienti, vi è da dire che le piccole lesioni
provocate nei fabbricati adiacenti sono dovute al riflusso naturale
del terre-no e alla presenza superficiale della falda acquifera,
che con le leggere vibrazioni indotte dalla trivellazione dei
micropali, sep-pure eseguita a rotazione anziché a percussione,
producono dei microassestamenti. Tuttavia queste lesioni non sono
tali da com-promettere la stabilità dei fabbricati e verranno
immediatamente ripristinate dall'impresa non appena finite le opere
di sottomurazione e verificate le condizioni finali di
assestamento.
Con questi lavori, pur riconoscendo che si è trattato di
intervenire in un luogo molto delicato, come ha già ricordato il
Consigliere Maquignaz, ritengo che si possa pensare di rimettere in
sesto i danni che sono stati provocati e di eseguire dei lavori che
possano essere considerati del tutto sicuri, e quindi allontanare
quelle giuste preoccupazioni che sono state sollevate con
l'interpellanza.
Presidente
Ha chiesto di parlare il Consigliere
Maquignaz, ne ha facoltà.
Maquignaz (AI)
Ringrazio l'Assessore per la
risposta; prendiamo atto che i lavori dovrebbero terminare entro la
fine dell'anno 1993, e d'altra parte, se le cose stanno nel modo in
cui sono state elencate, mi rendo perfettamente conto che si tratta
di una situazione non facile e che per essere risolta comporta
degli interventi a tempi lunghi.
Mi auguro altresì che gli interventi tecnici che sono stati
illustrati dall'Assessore, che consistono in sottomurazioni,
palificazioni e inserimento di micropali, servano ad arginare
questa situazione di instabilità che si è creata in quella
zona.
Concludo questa mia interpellanza con una raccomandazione
all'Assessore, di adoperarsi per un controllo periodico affinché
questi lavori vengano eseguiti nel migliore dei modi. Colgo anche
l'occasione per chiedere se è possibile avere una copia di questa
minirelazione tecnica che è stata illustrata in Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK