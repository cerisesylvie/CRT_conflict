Consiglio Regionale della Valle d'Aosta - Oggetto del Consiglio n. 2187 del 19 settembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 2187 del 19 settembre 2001 - Resoconto
OGGETTO N. 2187/XI Funzionalità del sito Internet
dell’USL della Valle d’Aosta.
(Interrogazione)
Interrogazione Premesso:
- che il sito internet dell’USL Valle
d’Aosta risulta aggiornato all’anno
1999 e che in larga parte è incompleto nelle sue sezioni, con
l’unica eccezione di quella dedicata
all’allora direttore amministrativo;
- che non consente una gestione interattiva con
l’utenza;
i sottoscritti Consiglieri regionali
Interrogano
l’Assessore alla Sanità per sapere:
1) a quanto ammontano le spese sostenute
dall’amministrazione regionale e
dall’USL per l’informatizzazione
della sanità valdostana nel corso dell’attuale
legislatura e in particolare quale sia stato il costo di
realizzazione del predetto sito;
2) per quali motivi tale sito risulti deficitario nella
comunicazione e sottoutilizzato nelle sue potenzialità;
3) se fosse a conoscenza dell’attuale stato di
abbandono in cui versa il sito USL;
4) quale sia la struttura che dovrebbe occuparsene.
F.to: Frassy - Tibaldi - Lattanzi
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Do lettura della risposta pervenuta
dall’USL in merito all'interrogazione:
"In riferimento all'interrogazione dei Consiglieri regionali
si forniscono gli elementi richiesti.
Spese per l’informatizzazione USL globale
(arrotondo per evitare di annoiare l’assemblea):
-
per beni: 1998, 1.890 milioni; 1999, 1.600 milioni; 2000,
411 milioni; 2001, 567 milioni;
-
per servizi: 1998, 1.557 milioni; 1999, 2.345 milioni;
2000, 2.993 milioni; 2001, 3.244 milioni;
-
canoni leasing: 1998, 157 milioni; 1999, 1.754 milioni;
2000, 2.422 milioni; 2001, 2.637 milioni".
Riallacciandomi a quanto riferito
nell’interrogazione precedente, questo è
l’ospedale tecnologico, Consigliere Lattanzi.
Continuo nella lettura della risposta dell’USL:
"Spese sostenute per sito Internet:
- 1998, collegamento Internet, 3.240 milioni; 1999, 7.200
milioni; 2000, 7.200 milioni; 2001, 7.200 milioni;
- collegamento ISDN 1998-1999 nulla; 2000, 11.520 milioni; 2001,
11.520 milioni".
Rispetto al punto 2 dell'interpellanza, l’USL
dice che:
"il lavoro preparatorio per la definizione dei
contenuti da inserire nel sito Internet ha richiesto un tempo
considerevole, tenuto conto dei numerosi soggetti coinvolti. È
stato ritenuto, anche in relazione all’obiettivo
prioritario del contenimento della spesa, di avviare operativamente
il sito del diploma universitario infermieri completamente
realizzato con risorse interne, e verificarne la replicabilità su
tutta l’USL. Attualmente è in corso la progettazione
dell’intero sito, che sarà operativo nel
2002".
Rispetto al punto 4, l’USL mi informa che:
"la
struttura competente è il Sistema informatico e telecomunicazioni
dell’USL che svilupperà il sito internamente senza
costi aggiuntivi per l’USL".
Questi sono i costi
sostenuti dall’USL. A fronte di un finanziamento
stanziato dalla Regione e trasferito sul capitolo
dell’USL, che è, nel 1997, di 880 milioni assegnati,
di cui 850 impegnati e 850 liquidati, 1998, assegnati 950,
impegnati 950, liquidati 950, nel 1999 idem, nel 2000 idem, nel
2001 assegnati 2 miliardi, impegnati 1,6 miliardi e liquidati 1,6
miliardi.
Visto che la domanda chiedeva quali sono i finanziamenti
regionali e dell’USL, questo è il trasferimento
all’USL per il finanziamento del Servizio
informativo e gestionale; a fronte di questi trasferimenti
l’USL ha speso quanto riferito prima.
Rispetto alla terza domanda, se l’Assessore
"fosse a conoscenza dell’attuale stato di
abbandono in cui versa il sito USL",
la risposta è "no", perché
tra le priorità sicuramente in questa fase, considerata
l’enorme problematicità del passaggio dal 2000 al
2001, gli obiettivi che erano stati fissati dalla Regione non
riguardavano i siti Internet, bensì la funzionalità
dell’apparato tecnologico molto complesso,
funzionalità che ha dato ottimi risultati.
Président
La parole au Conseiller Frassy.
Frassy (FI)
Noi non siamo soddisfatti della risposta, e
nella sostanza, ma anche nelle informazioni che ci sono state
fornite, anche perché probabilmente l’Assessore,
come ha concluso, non era a conoscenza della situazione del sito
USL, ma probabilmente - dobbiamo dire a questo punto - non è
nemmeno a conoscenza di come sono strutturate le varie unità
budgetarie dell’USL. E spiegherò poi il perché.
Innanzitutto esprimiamo un po' di stupore - per usare un
eufemismo - perché è normale che quando si parla di
informatizzazione e soprattutto quando si decide di andare in
Internet, è opportuno che fra la decisione e la realizzazione della
decisione passino dei tempi brevi. Lei probabilmente il sito
Internet non l’ha visitato, forse nemmeno nel
momento in cui ha istruito questa interpellanza; io le dico che sul
sito Internet, ancora adesso - per chi vuole collegarsi
dall’aula - si può leggere che è stato aggiornato
all’8 maggio 1999.
Il che vuol dire che da ben oltre 2 anni questo sito è rimasto
in stato di abbandono, tant’è che nella Home Page, o
perlomeno in una delle pagine principali c’è una
riflessione, a firma sua, in cui si parla ancora del triennio
1997-1999 in riferimento al Piano sociosanitario, e poi ci sono
tutta una serie di pagine interessanti per le potenzialità, le
novità del sito: "pagine in costruzione", l’Ufficio
relazioni pubbliche: "pagine in costruzione", gli articoli ondine:
"pagine in costruzione", l’Ufficio dei link
medicali: "pagine in costruzione", e così via per tutto il
sito.
Vorrei evidenziare come questo tipo di impostazione sia quanto
meno da deprecare e da censurare, e in proposito, al di là del
brusio del Consigliere Piccolo che continua a creare eco e rende
difficile il ragionamento, anche la Presidenza del Consiglio dei
Ministri in era ulivista, a firma dell’allora
Ministro Bassanini, emanava una circolare nella quale evidenziava
ciò che penso qualsiasi persona di buon senso non possa che
condividere. Si dice che le informazioni obsolete sono inutili e
danneggiano la reputazione e l’affidabilità non solo
del sito Internet, ma anche dell’amministrazione che
lo gestisce.
Allora, puntare sulle tecnologie, puntare
sull’informatizzazione e poi avere un sito che si
trova in queste situazioni di abbandono, di inefficienza e di
inutilità, riteniamo che sicuramente non rende un servizio né
all’utenza, ma nemmeno all'immagine che si vorrebbe
promuovere attraverso questo mezzo importante qual è la
comunicazione sul Web. Fatta questa premessa, non possiamo,
Assessore, non evidenziare che alcuni problemi devono diventare
anche problemi suoi, di indicazioni politiche.
Il taglio delle spese sanitarie. Ebbene, il taglio delle spese
sanitarie mi sembra che sia un principio condiviso a tutte le
latitudini politiche, mi sembra che sia una realtà sulla quale
anche la nostra Regione dovrà quanto prima misurarsi e, proprio
nell’ordine suppletivo, andremo a parlare delle
sempre più aumentate esigenze di spesa nella sanità, le difficoltà
di reperire risorse, tant’è che andremo ad accendere
per la seconda volta un mutuo per ripianare i deficit della sanità
valdostana.
Se questa è la situazione, com’è possibile che un
USL come quella valdostana, che sappiamo che per certi versi
coincide da una parte con l’Assessorato e
dall’altra parte con l’azienda
ospedaliera, che è una struttura che è stritolata fra la struttura
politica e la struttura operativa, come è possibile che una
struttura siffatta abbia un ufficio relazioni per il pubblico, un
ufficio comunicazione immagine e abbia unità budgetaria del sistema
informatico, tutte e tre che si occupano in buona parte di quelli
che sono gli aspetti della comunicazione con
l’esterno?
Scopriamo che l’Ufficio relazioni per il pubblico
e l’Ufficio comunicazione immagine non sono quelli
che si devono occupare del sito Internet e scopriamo che sarà
l’unità budgetaria del Sistema informatico che si
andrà ad occupare del sito Internet, dice
l’Assessore - e qui l’Assessore è
male informato - con costi pressoché inesistenti in quanto vi è la
struttura interna. Assessore, è la struttura interna che non
esiste! È la struttura interna che di fatto si avvale di consulenze
esterne e che di conseguenza è una struttura che ha dei costi
aggiuntivi.
Ricordo solo che su Internet, su tutte le problematiche inerenti
l’informatizzazione, normalmente quando non
c’è una struttura seria all’interno
si procede con appalti. Inviterei l’Assessore quanto
meno a verificare che i soldi che la Regione gira
all’USL vengano gestiti in maniera corretta e
soprattutto pertinente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK