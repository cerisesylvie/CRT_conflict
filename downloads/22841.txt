Consiglio Regionale della Valle d'Aosta - Oggetto del Consiglio n. 2274 del 9 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2274 del 9 novembre 2006 - Resoconto
OGGETTO N. 2274/XII - Approvazione della mozione:
"Coinvolgimento delle Regioni nelle procedure di formazione degli
atti normativi europei".
Mozione
Ricordato il quinto comma dell'art. 117 della nostra
Costituzione repubblicana sulla partecipazione delle Regioni alle
decisioni in materia comunitaria, nonché le modifiche, approvate
nel Trattato di Amsterdam, all'articolo 203 del Trattato di
Maastricht, in cui si prevede la partecipazione anche di ministri
regionali alle riunioni del Consiglio dei Ministri, in
rappresentanza legale dello Stato membro d'appartenenza;
Richiamata inoltre la legge 4 febbraio 2005, n. 11, che
limita la partecipazione delle Regioni alle decisioni relative alla
formazione di atti normativi comunitari a semplici osservazioni
trasmesse al governo, per il tramite della Conferenza dei
Presidenti e delle Regioni o di quella dei Presidenti dei Consigli
e, solo nel caso di progetti di atto normativo comunitario
riguardanti materie di competenza legislativa delle Regioni,
consente alle stesse di richiedere la convocazione della Conferenza
Stato Regioni al fine di raggiungere un'intesa ex articolo 3 del
D.L. 28/8/1997 n. 281, ma senza garanzie di risultato, in quanto il
Governo si riserva di poter procedere anche in mancanza
dell'intesa;
Constatato che numerosi stati membri hanno recepito la
volontà espressa dall'Unione Europea di un forte coinvolgimento
delle realtà regionali nelle procedure di costruzione degli atti
europei e, specificatamente, Belgio, Austria, Germania, Spagna,
Gran Bretagna e Portogallo hanno già messo a punto appositi organi
per la formazione della posizione negoziale a parità di diritti e
doveri tra lo Stato e le Regioni;
Verificato che, da circa un mese, giungono alla I Commissione
permanente del Consiglio "Istituzioni ed autonomia" migliaia di
progetti di atti normativi europei, su cui il Consiglio regionale
si dovrebbe esprimere nei 20 giorni successivi al ricevimento e che
non vi è, allo stato attuale, alcuna possibilità degli uffici della
Presidenza del Consiglio, di farne un'opportuna istruzione per
consentire al Consiglio Valle di poter inviare al Governo nazionale
delle osservazioni, in base alla sopra citata legge n. 11 del
2005;
Il Consiglio regionale
Impegna
la Giunta regionale:
1) a predisporre un progetto di legge nazionale, in
particolare in accordo con le altre Regioni a Statuto Speciale
perché anche in Italia la politica europea sulle materie di
competenza regionale sia decisa delle Regioni e presentata al
Consiglio dei Ministri dell'Unione Europea da un Ministro
regionale;
2) di dare incarico ai propri uffici competenti in materia,
di predisporre tempestivamente delle note riassuntive che,
trasmesse al Consiglio regionale, consentano di predisporre delle
osservazioni da presentare alla Conferenza Stato Regioni perché
siano adottate dal Governo italiano e diventino le posizioni
negoziali dell'Italia a livello europeo;
la Presidenza del Consiglio:
1) a valutare le necessità d'organico e di procedure
necessarie, perché le nuove competenze in materia europea possano
essere svolte dal Consiglio e di presentare un progetto in tal
senso entro il 31 dicembre 2006 al Consiglio regionale
stesso.
F.to: Sandri - Fontana Carmela - Fiou
Président
- La parole au Conseiller Sandri.
Sandri (GV-DS-PSE)
- Brevemente, in attesa che venga
distribuito l'emendamento che abbiamo presentato, che credo sia
abbastanza importante. L'illustrazione di questa mozione parte da
una riflessione che è avvenuta in I Commissione, qualche
Consigliere che era presente in quella riunione come il collega
Salzone credo che se lo ricorderà, quando abbiamo dovuto prendere
atto per la prima volta della valanga di direttive europee che ci
hanno sommerso, nel senso che abbiamo avuto, da un lato, la gioia
di poter constatare che finalmente in tutta una serie di questioni
europee anche il parere della Regione Valle d'Aosta veniva preso in
considerazione, ma dall'altra parte che eravamo nell'impossibilità
di operare, perché ci arrivano dallo Stato questi "file" con 2.500
o 2.400 titoli di direttive europee in svariate lingue, fra l'altro
non sempre comprensibilissime, perché ve ne sono anche alcune in
tedesco e ci si è chiesti in qualche modo come poter svolgere
concretamente il nostro lavoro, ma soprattutto come mai si è giunti
a questa situazione. Sto dicendo cose ben conosciute, l'Europa
finalmente a partire dall'aggiornamento di Amsterdam del "Trattato
di Maastricht", ha un articolo 203 del "Trattato della Comunità
europea" che prevede la partecipazione di un rappresentante di
ciascuno Stato alle trattative con il Consiglio sui problemi
importanti, ma questo rappresentante a livello ministeriale può
essere sia un rappresentante dello Stato, sia un rappresentante
delle Regioni, un Ministro regionale, anzi: "regional minister",
perché la parola Assessore all'estero non esiste, solo da noi c'è
questo uso... ecco, si potrebbe cambiarlo, se passa la convenzione,
sarà una delle cose da cambiare. Questa modifica è un dato
significativo perché consente davvero che, dal punto di vista della
predisposizione delle posizioni su determinati concetti, ci debba
essere anzitutto una discussione e una presa di posizione delle
Regioni e successivamente questa venga adottata dallo Stato e fatta
sua. Questo è avvenuto già in parecchi Stati, per cui tra l'altro
succede frequentemente che a livello europeo le trattative vengono
fatte dalla Commissione europea alla presenza di Ministri regionali
che rappresentano gli Stati di cui fanno parte: parlo dell'Austria,
della Germania, della Spagna, quindi 2 Stati, Austria e Germania,
federali sì, ma non con una tradizione così forte di autonomia dal
punto di vista delle Regioni, ma parlo anche della Gran Bretagna e
del Portogallo, almeno per quanto riguarda le Regioni di Madera e
delle Azzorre.
Di fronte a tutto tale coinvolgimento delle Regioni, abbiamo in
mano degli strumenti legislativi italiani che hanno attuato questo
tipo di definizione del "Trattato di Maastricht", in particolare la
legge n. 11/2005 che ha organizzato il sistema ascendente del
coinvolgimento delle Regioni e delle Province autonome nella
definizione della politica in determinati punti della Comunità
europea. Vi sono però svariati punti di questo sistema che non sono
ancora messi in condizione di funzionare bene e sono 3: il primo
riguarda i tavoli tecnici, i tavoli nazionali di coordinamento
della legge n. 11/2005, che sono quelli che dovrebbero definire in
concreto tutti i vari passaggi; il secondo riguarda le delegazioni
italiane, dove l'integrazione regionale è ancora molto parziale e
non c'è, come all'estero, la possibilità che anche il Capo
delegazione possa essere definito dalle Regioni. Abbiamo presentato
una mozione che cercava di mettere in chiaro questi concetti,
evidenziando tale questione finale, per cui se alla fine a livello
italiano le Regioni non trovano una linea concordataria, è lo Stato
che decide la propria linea politica e può anche non tener conto di
quanto messo a punto dalle amministrazioni.
In ultima battuta si presentava in questa mozione la difficoltà
del Consiglio regionale di poter operare, visto che il materiale
che, in base alla legge n. 11/2005, ci viene inviato, ci viene
spedito in modo ancora più rozzo che non la mia mozione precedente,
cioè un unico pacco senza neanche divisioni per materia, né un
minimo di istruzioni, quindi diventa impossibile anche riuscire a
leggere tutti i titoli in tempo per dare entro 20 giorni - scadenza
prevista - una risposta.
Mi ha fatto particolare piacere che la Presidenza della Regione
abbia preso in mano il materiale che avevamo presentato
all'attenzione del Consiglio e ci abbia proposto un confronto, che
è stato sviluppato nei giorni scorsi, e siamo riusciti a ridefinire
un testo della mozione molto più articolato e molto più preciso e
focalizzato sui temi fondamentali, in particolare tutta la parte
tecnica è stata sviluppata molto bene per quanto riguarda i tavoli
nazionali e i rapporti all'interno della Conferenza Stato-Regioni,
in cui bisogna dire che, almeno a livello delle delegazioni, le
speciali hanno avuto un trattamento più favorevole che non le
ordinarie. Da questo lavoro di confronto con la Presidenza della
Regione è emerso tale emendamento a firma del Presidente Caveri e
del sottoscritto, che credo sia una "summa" abbastanza precisa di
tutto quanto precisato e che secondo me consente di inviare al
Governo un segnale importante, perché davvero le Regioni,
soprattutto quelle come la nostra che hanno importanti competenze
legislative esclusive in alcune materie, siano coinvolte nella
determinazione della posizione italiana da portare all'Unione
europea.
Président
- Je déclare ouverte la discussion
générale.
La parole au Président de la Région, Caveri.
Caveri (UV)
- Il problema posto dal collega Sandri è un
problema squisitamente tecnico che non ha una "envergure" di tipo
politico e lo ringrazio di aver presentato questa mozione, che
consente anche di fare il punto della situazione su di un tema
particolarmente complesso, che parte dal titolo V della
Costituzione, del suo cambiamento avvenuto nel 2001 e che in realtà
avrebbe dovuto migliorare la partecipazione delle Regioni alla
cosiddetta "fase ascendente dell'Unione europea".
Tutti ricorderanno che c'è stata una legge: la legge n. 131/2003
- "legge La Loggia" -, che in una singolare inversione logica si è
occupata per prima delle modalità di partecipazione regionale alla
fase ascendente diretta, cioè quella relativa alla composizione
delle delegazioni italiane in sede dell'Unione europea, Consiglio
dei ministri e Comitati della Commissione e, solo successivamente,
con la legge n. 11/2005 - "legge Buttiglione" - sono state dettate
le disposizioni riguardanti la fase presupposta, vale a dire quella
interna, concernente la formazione della posizione italiana da
affidare per la sua rappresentazione alle citate delegazioni.
Sarebbe stato molto più logico operare l'inversione, cioè prima i
contenuti e poi i partecipanti. La criticità è rappresentata oggi
dalla mancata esecuzione di quanto previsto sia nelle norme che lo
Stato stesso ha approvato, che dall'accordo attuativo proprio della
"legge La Loggia", che il Governo ha concluso con le Regioni in
sede di Conferenza Stato-Regioni il 16 luglio scorso dopo un iter
molto tortuoso.
La Valle d'Aosta si è fatta parte attiva fin dall'inizio del
procedimento attuativo delle disposizioni costituzionali, la nostra
Regione ha promosso e coordinato un tavolo di lavoro delle
autonomie speciali per dare un contributo alla discussione sulla
messa in opera di procedure che valorizzassero la particolare
posizione riservata alle Regioni a Statuto speciale e alle Province
autonome. Al riguardo, il 12 luglio scorso, era stata fatta
pervenire formalmente al Presidente della Conferenza delle Regioni
e delle Province autonome, collega Errani, e alla Regione
coordinatrice della materia, il Piemonte, un'ipotesi organica di
procedura con l'invito a richiedere un tempestivo incontro al
Governo. In particolare questo documento evidenzia i vari canali
partecipativi previsti dalla legge 11 maggio, rilevando le
criticità caratterizzanti ognuna di loro e proponendo soluzioni per
un'efficace ed effettiva partecipazione regionale.
L'articolo 5 della legge individua 2 procedimenti partecipativi:
il primo è disciplinato dal primo comma, che pone in capo alla
Presidenza del Consiglio dei Ministri, Dipartimento per le
politiche comunitarie, l'obbligo di comunicare alle Regioni e
Province autonome, per il tramite della conferenza, i progetti di
atti comunitari, nonché quelli preordinati alla loro formulazione.
Tale inoltro è finalizzato a consentire alle Regioni, entro 20
giorni, la formulazione e comunicazione di eventuali osservazioni.
Il secondo meccanismo è previsto dal settimo comma, che stabilisce
che, nelle materie di competenza delle Regioni, la Presidenza del
Consiglio dei Ministri, Dipartimento per le politiche comunitarie,
convoca, ai fini della successiva definizione della posizione
italiana da sostenere d'intesa con il Ministero degli affari esteri
e con i Ministeri competenti per materia in sede dell'Unione
europea ai singoli tavoli di coordinamento nazionali, i
rappresentanti delle Regioni, individuati sulla base di una serie
di criteri. Entrambi i procedimenti devono essere interpretati con
il comma 2 dell'articolo 5, che pone in capo alla Presidenza del
Consiglio dei Ministri l'obbligo di assicurare alle Regioni e
Province autonome un'informazione qualificata e tempestiva sui
progetti e sugli atti trasmessi che rientrano nelle materie di
competenza delle Regioni.
Per dare attuazione a quest'ultima disposizione, il Ministero
per le politiche comunitarie ha predisposto nella primavera scorsa
una procedura informatica tramite la quale la documentazione
relativa ai progetti degli atti comunitari dell'Unione europea è
resa disponibile in un'area riservata del portale del Dipartimento
per le politiche comunitarie. Tale procedura ha incontrato fin
dall'inizio grandi difficoltà, che non hanno consentito la piena
attuazione dell'obbligo, l'elevato numero di atti trasmessi (5-900
atti la settimana), nonché la loro indifferenziazione - i documenti
sono affastellati senza alcun ordine logico e gerarchico, con
spesso duplicazioni - ha reso ineffettiva la cognizione degli atti
da parte delle Regioni e Province autonome, impedendone qualsiasi
reazione partecipativa. Per eliminare queste difficoltà e avere una
trasmissione tempestiva e qualificata, le Regioni hanno proposto
che si adottino modalità che consentano un'informazione rilevante,
con l'eliminazione di duplicazioni... riprodotti in più lingue o
non strettamente pertinenti... organizzata per materie; insomma, un
sistema informativo attraverso una banca dati accessibile mediante
dei codici, sul modello di quanto già avviene per la Conferenza
Stato-Regioni unificata. La banca dati va organizzata con
l'applicazione di quei filtri, fra cui principalmente quelli
corrispondenti alle materie di competenza di ogni singolo tavolo di
coordinamento. Solo queste modalità appaiono in grado di garantire
un immediato e pieno coinvolgimento delle singole Regioni. Appare
dunque opportuno sottolineare come la predetta attività non possa
che far carico direttamente al Governo, quindi è giusto che ci si
indirizzi "in primis" con esso.
Vi sono poi tutta una serie di argomenti, che non sto qui ad
evocare, che riguardano in maniera più specifica la possibilità
vera delle Regioni di partecipare ai tavoli a Bruxelles sul
procedimento ascendente e voi sapete che teoricamente un
rappresentante di una Regione a Statuto speciale o di una Provincia
autonoma dovrebbe sempre poter sedere all'interno di questo tavolo.
Si tratta di una materia estremamente complessa, ma non
indifferente per la nostra autonomia speciale; infatti è del tutto
evidente che, mentre siamo oggi con la cosiddetta "legge
comunitaria" - che abbiamo varato qualche mese fa -
sufficientemente attrezzati dal punto di vista organizzativo e
legislativo per poter adempiere al processo discendente della
volontà comunitaria, cioè immaginare che una serie di direttive
possano essere direttamente recepite nell'ordinamento valdostano, è
molto più faticoso, per la farraginosità del meccanismo attualmente
organizzato, poter partecipare alla fase ascendente. Il massimo
sarà non solo quello di essere informati e di poter compartecipare
alle decisioni, ma sarà quello di sedere, a pieno titolo in alcune
occasioni, come Valle d'Aosta al tavolo della trattativa, come mi è
capitato di vedere per le Regioni del Belgio, dove i Ministri
regionali siedono in materia di trasporti e di politica regionale
al fianco del Ministro o del Sottosegretario competente del loro
Stato.
Président
- La parole au Conseiller Bortot.
Bortot (Arc-VA)
- Una volta ogni tanto siamo d'accordo
anche noi, condividiamo l'"architettura" della risoluzione, il
miglioramento apportato, il principio di sussidiarietà e il fatto
che, per quanto riguarda la nostra Regione, la montagna, la
Convenzione sulle Alpi e tutta una serie di problematiche che
abbiamo affrontato stamani, legate ad esempio ai trasporti, nonché
a una serie di direttive poco rispettose dell'autonomia e delle
prerogative delle Regioni, finalmente abbiamo ulteriori possibilità
di intervenire e di farci sentire non solo con il Governo
nazionale, ma anche a livello europeo; quindi noi, di fatto, siamo
per approvare il nuovo testo.
Volevamo solo sollevare una cosa che abbiamo già sollevato in I
Commissione, che è abbastanza importante ed è giusto che non sia
stata ripresa nel testo nel senso che ci riguarda. È la possibilità
di avere una struttura regionale che faccia da filtro per poter
esaminare compiutamente le direttive che dobbiamo esaminare e che
ci pervengono dall'Unione europea. Prima questione: non ho alcuna
vergogna a dirlo, non so l'inglese e molte direttive sono solo in
tale lingua; ho sollevato in I Commissione il problema di avere
delle persone che possano tradurre almeno quelle più significative,
sia che il richiedente sia l'Amministrazione per i Consiglieri
commissari, sia che siano i Commissari Consiglieri per
l'Amministrazione.
Seconda questione: l'elenco di direttive dell'Unione europea che
ci sono arrivate da esaminare, ho fatto il conto: erano 2.700,
ditemi voi come potremo entrare nel merito ed esaminarle
compiutamente o anche solo selezionare quelle che ci riguardano da
vicino. Insisteremo quindi in Commissione affinché venga
predisposto un ufficio che lavori in questa direzione.
Président
- S'il n'y a pas d'autres collègues qui
souhaitent intervenir, je ferme la discussion générale.
La parole au Conseiller Sandri.
Sandri (GV-DS-PSE)
- Rapidamente, per accogliere... anzi
credo sia stato importante il suggerimento dato dal collega Bortot;
forse a livello del Consiglio è un problema un po' più complicato
che solo da affrontare in I Commissione, per cui chiedo, se la
mozione sarà approvata, che lo stesso Presidente del Consiglio si
faccia parte attiva con la Conferenza dei Capigruppo e con la I
Commissione per trovare un momento di riflessione su come
aggiornarci ed essere più efficaci da questo punto di vista.
Presidente
- Nessuna difficoltà da parte mia, anzi credo
che il ragionamento che ha sviluppato il collega Bortot possa
essere condiviso. Assumo l'impegno a raccordarmi o con i
Capigruppo, o con l'Ufficio di Presidenza al fine di recepire le
proposte che sono state avanzate. Pongo in votazione la mozione nel
nuovo testo:
Mozione
Ricordato il quinto comma dell'articolo 117 della nostra
Costituzione repubblicana sulla partecipazione delle Regioni alle
decisioni in materia comunitaria, nonché le modifiche, approvate
nel Trattato di Amsterdam, all'articolo 203 del Trattato di
Maastricht, in cui si prevede la partecipazione anche di ministri
regionali alle riunioni del Consiglio dei Ministri, in
rappresentanza legale dello Stato membro d'appartenenza;
Richiamato quanto disposto dalla legge 4 febbraio 2005, n.
11, secondo cui, nelle materie di competenza delle Regioni e delle
Province autonome, la Presidenza del Consiglio dei Ministri, ai
fini della successiva definizione della posizione italiana
nell'ambito della formazione di atti normativi comunitari, convoca
ai singoli tavoli di coordinamento nazionali i rappresentanti delle
Regioni e delle Province autonome, assicurando un'informazione
tempestiva ed efficace;
Riconosciuto che solo in tale sede le Regioni saranno
effettivamente in grado di partecipare attivamente al processo di
definizione della posizione che sarà successivamente sostenuta in
sede comunitaria;
Rilevato peraltro che la facoltà, riconosciuta alle Regioni
dalla medesima legge 4 febbraio 2005, n. 11, di trasmettere al
governo, per il tramite della Conferenza dei Presidenti delle
Regioni e di quella dei Presidenti dei Consigli, semplici
osservazioni, limita considerevolmente la partecipazione delle
Regioni alla fase ascendente della formazione del diritto
comunitario anche perché, pur consentendo alle stesse di richiedere
la convocazione della Conferenza Stato Regioni al fine di
raggiungere un'intesa ex articolo 3 del D.L. 28/8/1997, n. 281, non
vi sono garanzie di risultato, in quanto il governo si riserva di
poter procedere anche in mancanza dell'intesa;
Constatato che numerosi stati membri hanno recepito la
volontà espressa dall'Unione Europea di un forte coinvolgimento
delle realtà regionali nelle procedure di costruzione degli atti
europei e, specificamente, Belgio, Austria, Germania, Spagna, Gran
Bretagna e Portogallo hanno già messo a punto appositi organi per
la formazione della posizione negoziale a parità di diritti e
doveri tra lo Stato e le Regioni;
Considerato che i tavoli "nazionali" di coordinamento non
sono ancora stati istituiti, benché la Conferenza delle Regioni e
Province autonome abbia provveduto all'individuazione dei propri
referenti;
Verificato che, da circa un mese, giungono alla I Commissione
permanente del Consiglio "Istituzioni ed autonomia" migliaia di
progetti di atti normativi europei, trasmessi dal governo in
maniera disorganica e confusa, su cui il Consiglio regionale si
dovrebbe esprimere nei 20 giorni successivi al ricevimento e che
non vi è, allo stato attuale, alcuna possibilità degli uffici della
Presidenza del Consiglio, di farne un'opportuna istruzione per
consentire al Consiglio Valle di poter inviare al Governo nazionale
delle osservazioni, in base alla sopra citata legge n. 11 del
2005;
Considerata la necessità di rispondere all'esigenza di
massima coerenza tra le modalità di partecipazione della Regione
alla definizione della posizione italiana nella formazione degli
atti comunitari e il costituendo sistema interregionale, che dovrà
trovare espressione presso i singoli tavoli di coordinamento
"nazionali";
Preso atto delle attività svolte dagli Uffici della Giunta
regionale al fine di definire un quadro unitario di riferimento per
le Regioni e le Province autonome, attivandosi in particolare, sin
dalla fase di formazione delle leggi 131/03 e 11/05, per
valorizzarne la posizione ed assicurando, peraltro, la positiva
conclusione dell'accordo attuativo dell'articolo 5 della legge
131/03 c.d. "La Loggia" in merito alla partecipazione dei
rappresentanti delle autonomie differenziate alle delegazioni
italiane in sede UE;
Preso atto che, da ultimo, con nota del 12 luglio 2006,
inviata al Presidente della Conferenza delle Regioni e delle
Province autonome nonché alla Regione Piemonte, Coordinatrice della
materia, la Regione rappresentava un'organica ipotesi attuativa
della legislazione statale elaborata, su iniziativa della Valle
d'Aosta stessa, di concerto con le altre autonomie differenziate e
sollecitava la richiesta di un tempestivo confronto con il Governo
in merito;
Richiamata la legge regionale 16 marzo 2006, n. 8, la quale
disciplina - per prima in Italia - la partecipazione della Regione
ai processi normativi dell'Unione europea;
Segnalata la necessità di attuare con urgenza quanto previsto
dall'accordo concluso in Conferenza Stato-Regioni il 16 marzo
scorso che prevede la partecipazione delle Regioni alle delegazioni
del Consiglio dei Ministri dell'Unione europea, sia a livello
politico, sia a livello tecnico;
Preso atto dell'inerzia del Governo in merito all'attuazione
delle disposizioni presenti nell'ordinamento italiano a livello
costituzionale dal 2001 ed a livello di legislazione ordinaria
rispettivamente sin dal 2003 e dal 2005 nonché degli impegni
assunti con l'accordo concluso il 16 marzo 2006;
Il Consiglio regionale
Impegna
la Giunta regionale:
1) a richiamare il governo al dovere di attuare celermente
quanto disposto dalle leggi 131/03 c.d. "La Loggia" e 11/05 c.d.
"Buttiglione", convocando quanto prima i tavoli "nazionali" di
coordinamento di cui alla legge 11/05 c.d. "Buttiglione" e
provvedendo ad integrare le delegazioni italiane che partecipano ai
Consigli dei Ministri dell'Unione europea con componenti di parte
regionale ai sensi dell'accordo concluso in sede di Conferenza
Stato-Regioni lo scorso 16 marzo;
2) di dare incarico ai propri uffici competenti in materia,
una volta attivati i tavoli di coordinamento e rese efficienti le
modalità di trasmissione delle informazioni concernenti gli atti
normativi comunitari, di coordinarsi con le competenti strutture
del Consiglio Valle in modo da poter rappresentare a livello
centrale una posizione unitaria e condivisa nell'interesse della
Regione.
F.to: Sandri - Caveri
Consiglieri presenti, votanti e favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK