Consiglio Regionale della Valle d'Aosta - Oggetto del Consiglio n. 1573 del 26 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1573 del 26 gennaio 2011 - Resoconto
OGGETTO N. 1573/XIII - Interrogazione: "Svolgimento di corsi
di formazione continua per operatori socio-sanitari presso
strutture alberghiere".
Interrogazione
Venuto a conoscenza che negli ultimi giorni di dicembre del
2010 si sarebbe tenuto in un albergo a pochi chilometri da Aosta un
corso di aggiornamento per la formazione continua rivolto gli
operatori socio-sanitari, socio-assistenziali e socio-educativi, ai
dirigenti e funzionari referenti per la formazione continua della
Direzione politiche sociali;
Appreso che i destinatari del corso, svoltosi in più giornate
della stessa settimana, risulterebbero essere stati tutti
dipendenti della Regione Valle d'Aosta;
ciò premesso, il sottoscritto Consigliere regionale
Interroga
la Giunta regionale per sapere:
1) quanti siano stati i partecipanti all'iniziativa e a
quanto siano ammontati i costi di residenzialità (soggiorno e
pasti);
2) se la Regione non dispone di proprie strutture per la
tenuta di corsi di formazione e perché non sia stato possibile
svolgere tale corso senza ricorrere a formule di residenzialità
alberghiera infrasettimanale;
3) se la prassi di tenere in forma seminariale residenziale
alberghiera sarà generalizzata dalla Giunta regionale ed estesa ad
altri settori dell'amministrazione, nonostante le previste
restrizioni finanziarie all'aggiornamento professionale dei
dipendenti.
F.to: Tibaldi
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Il 21 dicembre scorso si è svolto, a Saint-Pierre, un seminario
residenziale dal titolo "La valutazione della qualità nei servizi
sociali", rivolto ai dirigenti e ai funzionari della Direzione
politiche sociali, referenti per la formazione continua, tenuto dal
prof. Giuseppe Scaratti, psicologo, professore ordinario presso la
facoltà di economia dell'università Cattolica di Milano, dove è
titolare di corsi di psicologia delle relazioni, lavoro e
organizzazioni e di Work and Organizational Psychology presso la
laurea magistrale di management per l'impresa della medesima
facoltà, ed insegna inoltre psicologia della progettazione e
valutazione della formazione presso la laurea magistrale in
psicologia e organizzazione e del marketing...tanto per dire che si
trattava di un alto profilo per quanto riguarda la formazione.
Il seminario ha rappresentato l'appendice di un corso di
formazione svolto nel periodo aprile-giugno 2010 rivolto ad un
gruppo interistituzionale per la formazione continua del percorso
socio-sanitario, socio-assistenziale e socio-educativo. La
programmazione futura dell'attività di formazione continua a favore
degli operatori dei servizi socio-sanitari, socio-assistenziali e
socio-educativi, che è stata impostata proprio grazie a questa
iniziativa unificata, ridurrà al minimo per il 2011 il ricorso a
corsualità brevi e variegate che rischiano di perdere la risorsa e
la cui ricaduta è difficilmente misurabile.
L'idea di dedicare un due giorni di formazione intensiva fuori
sede, coinvolgendo dirigenti e funzionari referenti per le diverse
aree della Direzione di politiche sociali, è nata dalla necessità
di confrontarsi, con la guida di un docente esperto di valutazione,
su un tema strategico: la valutazione dei servizi per lo sviluppo
organizzativo di un'area dell'Amministrazione, i servizi sociali,
che deve dare risposte ai bisogni particolari in un periodo di
forte crisi socio-economica e riduzione delle risorse. Questo tipo
di scelta, che a noi risulta particolarmente innovativa, privilegia
la formazione attiva in situazioni con azioni di affiancamento
durante la normale attività lavorativa con le esperienze di
autoformazione e di formazione fra pari, in luogo delle più
tradizionali formazioni in aula, e stupisce come sia stato messo in
dubbio il valore anche economico della forma con la quale si è
svolto il primo
step
residenziale, invece di mettere in
rilievo il contenuto innovativo che esso contiene.
"Quanti siano stati i partecipanti all'iniziativa e a quanto
siano ammontati i costi di residenzialità (soggiorno e pasti)"
:
all'iniziativa hanno partecipato 19 persone con un costo
complessivo di 989 euro per l'uso dell'aula attrezzata, 4 coffee
break per tutti, per 13 persone due pranzi ed una cena,
pernottamento e prima colazione, 65 euro a testa, e per 6 persone
12 euro a pranzo, meno del doppio del costo di un buono pasto
riconosciuto a tutti i dipendenti regionali, non essendosi fermati
per la cena nella notte fra il 21 e il 22 dicembre.
È noto che la Regione non dispone di aule dedicate all'attività
formativa, dunque per tutte le sue iniziative si appoggia a
strutture esterne. Il nostro Assessorato, per l'affitto di un'aula
di 20 persone attrezzata per due giorni e coffee break di due
giorni presso un noto locale nella città che accoglie spesso
attività di questo tipo, avrebbe speso 1.004 euro, ossia 15 euro in
più senza pasti e pernottamento. Pertanto il costo della formazione
outdoor
- se la scelta del dirigente competente è ponderata,
e dunque privilegia le residenze economicamente più vantaggiose -
non risulta essere più onerosa di quelle che normalmente la Regione
è tenuta a sostenere, anzi, e per di più fa lavorare, sebbene
occasionalmente, esercizi alberghieri più decentrati. Un'operazione
tutt'altro che dispendiosa anche per le prospettive al momento in
cui la formazione nel 2011, di cui ha posto le basi, produce
risparmi significativi decisi da tempo da parte di questo
Assessorato, indipendentemente dall'approvazione della legge n.
122, e avvia un percorso per la valutazione del funzionamento dei
servizi stessi, in coerenza altresì con l'organizzazione del
bilancio per centri di costo e le iniziative regionali sul
benessere organizzativo già in corso di svolgimento. La scelta
infine di organizzare un'iniziativa
outdoor
- prassi
consolidata da almeno 20 anni nelle realtà aziendali di tutto il
mondo industrializzato - è confortata dalla letteratura scientifica
di riferimento - si ricordano le opere di Bruscaglioni - che
sottolinea il valore aggiunto di un'attività di formazione fuori
sede per favorire la concentrazione e aggregare maggiormente un
gruppo di persone chiamate a fare squadra e a porre le basi di
nuovi processi organizzativi. Per queste e per altre ragioni, che
non è possibile elencare in questa sede, non si può sostituire
tout court
una formazione residenziale con un corso diviso
su quattro pomeriggi in un mese, come è consuetudine per corsi
tradizionali.
Se sia una prassi, questa...non sta all'Assessorato alla sanità
rispondere se sia una prassi di tutta l'Amministrazione; mi
permetto solo di sottolineare che differenziare le metodologie
della formazione può dare risposte a bisogni di
empowerment
e crescita professionale più puntuali, e non sempre un catalogo di
corsi in aula garantisce la proporzionalità fra spesa sostenuta e
risultati ottenuti in termini di cambiamento umano e professionale,
da una parte, che organizzativo e il clima, dall'altro. Quanto alle
restrizioni finanziarie, come già detto, l'operazione non solo è
costata meno di un corso ordinario, ma produrrà un risparmio di
costi ed un'ottimizzazione delle risorse impiegate per tutta la
formazione specialistica 2011 nell'ambito della competenza
dell'Assessorato. Grazie.
Président
- La parole au Conseiller Secrétaire
Tibaldi.
Tibaldi (PdL)
- Ringrazio l'Assessore per le risposte
fornite.
Un paio di considerazioni...la prima è che non ci sono dubbi sul
fatto che l'aggiornamento professionale e la formazione continua
dei dipendenti sia cosa buona e giusta, ma è altrettanto indubbio
che tale aspetto deve naturalmente sintonizzarsi con le nuove
indicazioni che provengono dallo Stato in merito alla spesa
pubblica anche in questo settore. Lei oggi ha fornito i dati di
questa spesa, sicuramente esigui, perché 889 euro per questi due
giorni, che si aggiunge però ad altri due giorni che si sono svolti
nell'aprile scorso, non sembrano essere una somma di particolare
rilievo.
Abbiamo apprezzato il fatto che per l'anno in corso ci sarà
un'ulteriore riduzione al minimo di questi corsi brevi, anche come
strategia direzionale ci si è resi conto che è bene correggere la
rotta; ci ha incuriosito il fatto che questo corso di aggiornamento
si facesse con questa formula di residenzialità alberghiera anziché
altre consuete forme di seminario tenute presso aule o sale
convegni; residenzialità alberghiera, peraltro, in un albergo
vicino Aosta, dove normalmente ci sono delle iniziative per carità
interessanti per coloro che sono toccati da questi argomenti, come
la rieducazione alla vita ed al rinnovamento essenziale, lo yoga,
lo sciamanesimo, e così via, ne prendiamo atto. In particolare
prendiamo atto con soddisfazione di questa sua intenzione di voler
mantenere un profilo di rigore dalla parte economica e naturalmente
di livello professionale per quanto riguarda l'aggiornamento per il
prossimo futuro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK