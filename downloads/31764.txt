Consiglio Regionale della Valle d'Aosta - Oggetto del Consiglio n. 680 del 28 luglio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 680 del 28 luglio 2009 - Resoconto
OGGETTO N. 680/XIII - Interrogazione: "Modalità di
realizzazione delle opere previste nel piano lavori per l'anno
2009".
Interrogazione
Analizzato il piano lavori 2009 che prevede la realizzazione
di circa centosettanta opere pubbliche;
Viste le iniziative presentate nei mesi scorsi da altri
colleghi in merito al piano annuale dei lavori pubblici;
Vista l'importanza per l'economia dell'intera Regione, nonché
per l'occupazione nelle varie aziende che riveste il settore
edilizio;
i sottoscritti Consiglieri regionali
Interrogano
il Presidente della Regione per sapere:
1) quanti risultano essere gli appalti di lavori espletati
dall'approvazione del piano lavori 2009 e quanti i cantieri in cui
sono iniziati i lavori;
2) quante e quali opere che hanno già il progetto definitivo
approvato rimangono ancora da avviare per l'anno in corso;
3) quali e quante opere messe in gara nello scorso biennio e
all'inizio del 2009 non hanno ancora avuto l'inizio dei
lavori;
4) qual è il tempo medio tra la consegna del progetto
definitivo e l'inizio dei lavori delle gare pubblicate con il
metodo dell'offerta economicamente più vantaggiosa.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président.
Per dare risposta a questa interrogazione sono state contattate
le 12 strutture responsabili della conduzione di interventi
inseriti nel piano regionale operativo dei lavori pubblici per
l'anno 2009 che hanno fornito i dati poi aggregati
dall'assessorato. Per essere più precisi le strutture sono:
Direzione assetto idrogeologico dei bacini montani, Direzione
flora, fauna e caccia e pesca, Direzione foreste e infrastrutture,
Direzione opere edili, Direzione opere stradali, Direzione restauro
e valorizzazione, Direzione viabilità, Servizio beni storico
artistici, Servizio manutenzione stabili, Servizio opere
idrauliche, Servizio sentieristica, Servizio sviluppo delle
produzioni agro-alimentari e infrastrutture. Si ricorda inoltre che
il piano regionale operativo 2009 comprende 152 interventi, per un
importo complessivo dei lavori per circa 41 milioni di euro ai
quali devono sommarsi n. 7 interventi nel settore delle opere
idrauliche per un ammontare di 2,2 milioni di euro, nonché
l'intervento di arredo scuola Brambilla di Verrès. Sono inoltre
preventivati n. 5 interventi di importo complessivo pari a 5
milioni di euro da finanziare con apposito fondo dello Stato non
pervenuti dopo le vicende del terremoto dell'Abruzzo. Occorre
altresì tenere conto che sono conclusi - o in fase conclusiva - n.
8 interventi di cui è stata avviata la gara nel 2008. Trattasi
quindi di 170 interventi di cui 10 verosimilmente, come già
accennato durante la presentazione del piano del 2009, potrebbero
slittare quanto all'aggiudicazione definitiva al 2010, cioè ce n'è
sempre una parte che è a cavallo degli anni.
Fatta questa premessa rispondo in maniera molto precisa; poi, se
gli interpellanti vorranno dei dati - perché la raccolta dati è
stata molto voluminosa -, quindi se il collega ha bisogno di avere
tutta la documentazione, non c'è alcun problema. Io sintetizzerei
nelle risposte.
Punto 1:
"quanti risultano essere gli appalti di lavori
espletati dall'approvazione del piano lavori 2009 e quanti i
cantieri in cui sono iniziati i lavori"
, i lavori appaltati o,
meglio, gli appalti espletati sono 91, e i lavori iniziati su 91
sono 77, quindi risulta una percentuale dei lavori iniziati
rispetto agli appaltati pari all'84 percento, e questo è un dato
confortante se vogliamo fare un'analisi.
Punto 2:
"quante e quali opere che hanno già il progetto
definitivo approvato rimangono ancora da avviare per l'anno in
corso"
, ricordo al collega che per poter mettere in appalto
l'opera, è necessario il progetto esecutivo e non il definitivo,
comunque io le do il dato sul definitivo, poi eventualmente le
posso dare anche l'altro che è più corretto: sono ancora 61
rispetto al piano.
Punto 3:
"quali e quante opere messe in gara nello scorso
biennio e all'inizio del 2009 non hanno ancora avuto l'inizio dei
lavori"
, sono 9, e precisamente qui le posso riassumere: il
Museo Casa... di Champorcher, il paramassi di Pont-Boset, un
intervento sulla strada regionale di Lillianes, un intervento sulla
strada regionale fra Doues e Gressoney, l'intervento previsto sulla
strada dell'Envers a Fénis perché c'è un contenzioso con l'impresa
su alcune anomalie, poi c'è l'allestimento del Castello Gamba che
sta andando avanti, c'è la sistemazione idraulica del torrente
Valsavarenche dove c'è un contenzioso con la procedura di gara, poi
ci sono le attrezzature dei caseifici di Fontainemore che stanno
andando avanti.
Al punto 4:
"qual è il tempo medio tra la consegna del
progetto definitivo e l'inizio dei lavori delle gare pubblicate con
il metodo dell'offerta economicamente più vantaggiosa",
anche
qui gli uffici fanno presente che bisogna rilevare che ai fini
dell'appalto dei lavori è necessario disporre, come dicevo prima,
del progetto esecutivo e non già del solo definitivo. Il tempo
intercorrente comunque fra la consegna del progetto esecutivo e
l'inizio dei lavori è estremamente variabile e dipende dalla
complessità dell'opera, dal numero dei concorrenti e soprattutto
dalla presenza di contenziosi amministrativi: ricorsi al TAR,
Consigli di Stato, e così via, in sede di gara.
Comunque, tenendo presente anche che abbiamo dei contenziosi che
durano 3-4 anni dalle sentenze del Consiglio di Stato e
quant'altro, la media varia da 250 giorni fino a 1 anno e oltre, ed
è un aspetto sul quale si sta già lavorando sempre e purtroppo,
dico "purtroppo", solo per le nostre competenze, perché - come sa
bene il collega - non è che abbiamo tutte le competenze di come
poter gestire una gara. Ci sono delle norme sulla legittimità delle
procedure che dobbiamo rispettare, quindi su tutti i ricorsi dal
Consiglio di Stato, al TAR e quant'altro, su questi dobbiamo solo
prenderne atto e quindi seguire tutto il procedimento di
legalità.
Président
- La parole au Vice-président Chatrian.
Chatrian (VdAV-R)
- Merci, M. le Président. Grazie,
Assessore, per le risposte puntuali.
Qualche considerazione... Cinque mesi fa questo piano operativo
2009 avrebbe dovuto dare delle risposte molto concrete, dare linfa
soprattutto al nostro sistema di imprese che operano nel nostro
territorio. Lei aveva focalizzato, all'epoca, 4 pilastri legati a
questo piano lavori: la cantierabilità di queste eventuali 170
opere (così disse nel marzo 2009), la suddivisione dei piccoli
lavori, la qualità del controllo e poi la semplificazione, proprio
per dare gambe e soprattutto delle risposte al settore che
conosciamo essere in crisi, un settore comunque delicato - lo ha
anticipato molto bene -, settore che però ha bisogno anche di
risposte molto concrete e, soprattutto, ha bisogno di gare
espletabili e soprattutto cantierabili.
Ad oggi, fine luglio, lei ci dice che 77 cantieri sono iniziati,
legati al piano lavori, e 61 lavori non...
(interruzione dell'Assessore Marco Viérin, fuori
microfono)
...sì, 91 espletati, 77 iniziati e 61 che al momento non sono
ancora cantierabili, quindi in fase di... legati al punto 2. Questi
sono i numeri nero su bianco, ma soprattutto sono dei numeri su cui
dobbiamo riflettere, in quanto 4 mesi fa lei ci disse che queste
170 opere erano cantierabili nel 2009, mancano ancora 3-4 mesi del
2009, di conseguenza faremo il punto della situazione indubbiamente
nei mesi di settembre-ottobre.
Il punto 3 era molto chiaro, la domanda andava a verificare,
negli ultimi due anni, qual era lo stato dell'arte delle gare
espletate, che non avevano ancora avuto le gambe, quindi l'inizio
lavori: nove, mi sono segnato i contenziosi in essere (soprattutto
i lavori che ci sono).
Per quanto riguarda il punto 4, lei ci dice che ci sono
complessità dal definitivo all'esecutivo e poi soprattutto
contenziosi fra le varie ditte; non abbiamo avuto una risposta
diretta per quanto riguarda il tempo medio tra consegna, progetto
definitivo ed esecutivo a quello comunque cantierabile.
Ci riteniamo parzialmente soddisfatti per i numeri che lei ci ha
dato, verificheremo la veridicità di questo piano lavori nel mese
di settembre-ottobre, nel momento in cui si tireranno le somme. Lei
gentilmente ci ha elencato le 12 direzioni che si occupano di
questo piano lavori, ma il suo assessorato rappresenta il punto di
riferimento di questo piano lavori, quindi capiamo la complessità
della macchina amministrativa regionale, le 12 direzioni che si
occupano anche di appalti; ma, dall'altra parte, dobbiamo fare il
punto della situazione per vedere la veridicità di questo piano
presentato così nel mese di marzo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK