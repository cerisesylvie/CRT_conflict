Consiglio Regionale della Valle d'Aosta - Oggetto del Consiglio n. 793 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 793 del 4 luglio 2019 - Resoconto
OGGETTO N. 793/XV - Interpellanza: "Assenza di spazi per lo
svolgimento delle prove di esame per il conseguimento della patente
di guida per motocicli".
Rini (Presidente) -
Colleghi, facciamo ancora un punto:
il punto n. 71 dell'ordine del giorno. La parola al Vicepresidente
Distort.
Distort (LEGA VDA) -
Esprimo in diretta e davanti a tutti
voi la promessa di essere assolutamente breve. È un'interpellanza
di per sé estremamente tecnica, si tratta di rispondere quasi con
un "sì" e un "no" e dando due notizie, due informazioni in più. Mi
collego semplicemente al tema dell'assenza, perché è quanto
risultato dai giornali, dalle notizie di stampa... teniamo conto
che l'interpellanza è stata presentata il 13 giugno, quindi a oggi
probabilmente qualcosa è cambiato e ce lo dirà l'Assessore nella
sua risposta. Allora risultava l'assenza di spazi per il
conseguimento dell'esame per la patente dei motocicli, da 125 c.c.
in su, questo perché lo spazio, il piazzale per le prove di guida
non era idoneo e quindi questa situazione si è verificata
all'inizio dell'anno e si era protratta ancora al mese di giugno,
quindi sei mesi di assenza di prove. È una responsabilità, quindi
entriamo subito nel merito della domanda: 1) tale assenza di spazi
per le prove di guida dei motocicli è nella responsabilità
dell'Amministrazione regionale o di altri organi, in quel caso
quali; 2) quali accordi e quali rapporti tra Motorizzazione e
Amministrazione regionale si sono intessuti finora in merito alla
problematica in questione; 3) se a tutt'oggi la disponibilità di
uno spazio idoneo ha avuto soluzione.
Fondamentalmente le domande si riassumono in una e capire se il
problema si è risolto, se è ancora vigente e quali sono le
spiegazioni in termini di responsabilità relativa a tutto questo
lungo periodo.
Presidente -
La parola all'Assessore Bertschy.
Bertschy (AV) -
Visto che ieri mi ha salvato durante la
risposta al collega Vesan con un intervento mi ha permesso di
prendere tempo e dare poi le risposte scritte che arriveranno con
protocollo, non starò ad accentuare un piccolo errore che, secondo
me, state compiendo, nel senso che la Motorizzazione civile è
Amministrazione regionale, è stata regionalizzata nel 2010 e non
intercorrono rapporti tra due enti differenti ma è una nostra
Direzione, è un nostro dirigente, siamo noi la Motorizzazione
civile, quindi, lavorando per la Motorizzazione civile, lavoriamo
come Amministrazione regionale.
Il problema è nato con le modifiche degli spazi di esame
necessari a questo tipo di patente nell'ottobre 2018 e la
difficoltà è stata individuare un'area così estesa, perché si sono
modificate e ampliate in maniera importante le aree necessarie. Il
problema non è gennaio-giugno ma febbraio-marzo-giugno, perché
comunque durante il periodo invernale le prove delle patenti sono
solitamente sospese. Qual è stato il problema in ogni caso, e anche
la soluzione? Il problema è stato individuare quest'area e trovare
la modalità tra Amministrazione regionale attraverso Motorizzazione
civile e un'area di proprietà di VdA Structure di arrivare a un
accordo che permettesse anche alle autoscuole private poi di poter
utilizzare quest'area per le loro prove. È un accordo che ha avuto
delle difficoltà perché inizialmente doveva essere a canone
gratuito, però poi questo non poteva essere fatto per le autoscuole
private. Alla fine, per essere molto sintetico, si è giunti
finalmente a una convenzione che è stata approvata sia dal
Consiglio di amministrazione di VdA Structure che
dall'Amministrazione regionale il 28 giugno, quindi il problema è
superato e sono state anche individuate ulteriori due aree che
possono essere utilizzate in Bassa Valle e Media Valle per evitare
in talune situazioni di far spostare le persone.
Il problema quindi è ad oggi risolto per 6 anni più 6 anni (il
contratto è un comodato d'uso di 6 anni più 6 anni). Per darvi un
dato, martedì scorso si è tenuta la prima sessione di esami, erano
iscritti quattro candidati, se ne sono presentati tre e uno
relativo a un esame privatistico non si è presentato. Sicuramente
un disagio del quale credo sia necessario porgere delle scuse a chi
non ha potuto in questo periodo svolgere la sua attività; in questi
giorni però si è cercato di recuperare con tutta l'attenzione e il
problema è risolto. Non ho risposto esattamente alle quattro
domande, me ne scuso, ma credo sia necessario arrivare a un punto
di sintesi per tutti e dichiarare quello che è importante, che
finalmente siamo in grado di tenere di nuovo gli esami e di dare la
possibilità soprattutto ai giovani di svolgerli.
Presidente -
Per la replica, la parola al Vicepresidente
Distort.
Distort (LEGA VDA) -
Infatti, Assessore, la risposta
fondamentale era quella di poter dire: abbiamo uno spazio. Questo
spazio c'è, tra l'altro, da informazioni che avevo raccolto proprio
nei giorni scorsi, risultava questa notizia che lei mi ha
confermato. È chiaro che l'interpellanza era in epoca in cui non
esisteva ancora questa prospettiva.
Per quanto riguarda il discorso della Motorizzazione civile, io
non lo mettevo sotto il profilo di un ente statale o
parastatale/regionale, ma lo mettevo sotto il profilo delle
competenze perché VdA Structure, Motorizzazione... se fosse
interessato un aspetto patrimoniale, quindi un altro tipo di
Assessorato, quindi era solo ed esclusivamente in quei termini.
Chiaramente mi interesserebbe, e su questo le chiederei la risposta
scritta quando avrà comodo, sapere semplicemente la dinamica, come
mai per sei mesi ci siamo trovati in questa situazione.
Mi conforta però che nel suo discorso, nella sua risposta c'è
un'affermazione di scuse fondamentalmente nei confronti del
personale che voleva sostenere la patente e che ha dovuto aspettare
tutto questo tempo. Lei sa perfettamente che io, essendo
motociclista, in altre occasioni ho raccontato in quest'Aula lo
spirito del motociclista. Aspettare per una patente di guida è
un'attesa di guida per un autoveicolo, è un'attesa legata a una
necessità, così come anche la necessità di poter condurre un
motociclo. Quando questo esame serve per poter condurre una moto
per soddisfare un'esigenza diversa da una necessità impellente di
aver la possibilità di guidare un semplice automezzo, c'è un'altra
componente che purtroppo esiste... non voglio essere romantico ma
voglio essere realista: il motociclista è innamorato e si muove con
altre dinamiche: le dinamiche del cuore. I sei mesi di attesa
quindi sono sei mesi di attesa estremamente sofferta. Le sue scuse
quindi saranno espresse al mondo motociclistico. Grazie e buona
serata, cari colleghi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK