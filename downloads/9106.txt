Consiglio Regionale della Valle d'Aosta - Oggetto del Consiglio n. 3628 del 6 aprile 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3628 del 6 aprile 1988 - Resoconto
OGGETTO N. 3628/VIII - SUDDIVISIONE FRA I DIVERSI ISTITUTI DI
CREDITO OPERANTI IN VALLE, DELLE SOMME POSTE IN GIACENZA
DALL'AMMINISTRAZIONE REGIONALE, DALLA FINAOSTA E DALLA RAV.
(Interrogazione)
PRESIDENTE:
Do lettura dell'interrogazione in oggetto,
presentata dal Consigliere Sandri.
INTERROGAZIONE
PRESA VISIONE della deliberazione della Giunta regionale n.
1848 del 26.2.1988 "Proposte in ordine alla gestione dei Consorzi
di Garanzia Fidi";
CONSTATATO che permane un atteggiamento discriminatorio nei
confronti degli istituti di credito con sede locale in Valle
d'Aosta (Casse rurali e Banco Valdostano) che, è bene ricordarlo,
sono le uniche che contribuiscono al riparto fiscale con le
ritenute sugli interessi passivi;
RITENUTO opportuno conoscere con precisione i contenuti della
parte deliberativa del citato provvedimento dell'Esecutivo;
EVIDENZIATA l'importanza di conoscere i dati di suddivisione,
tra i differenti istituti di credito, delle somme poste in giacenza
dall'amministrazione regionale, dalla FINAOSTA e dalla RAV;
INTERROGA
l'Assessore alle Finanze per conoscere:
- quali siano state le somme versate al fondo rischi delle
differenti Confidi da parte delle banche attualmente socie e quali
siano gli attuali ammontari totali dei fondi stessi;
- a quanto ammontino attualmente i depositi di competenza
regionale FINAOSTA e RAV presso le differenti banche e con quali
tassi attivi;
- a quanto sia ammontato il riparto fiscale 1987 delle tasse sui
tassi attivi ex-art. 6 legge statale 690/81;
- se vi sia eventualmente, e quale sia, un parere sul problema
da parte della Banca d'Italia.
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Mi scuso con il Consigliere Sandri se
non potrò rispondere con precisione a tutte le domande che mi ha
formulato, in quanto è stato indispensabile richiedere alcuni dati
direttamente alle banche interessate. Poiché questa ricerca
interessa gli ultimi 10 anni circa, occorre del tempo: non appena
mi arriveranno quei dati, specie quelli relativi alle Confidi,
glieli farò avere.
Per quanto riguarda gli altri dati richiesti, devo dire che i
depositi di competenza della Regione ammontano mediamente a 20
miliardi, per quanto riguarda la Tesoreria regionale che, come si
sa, è tenuta dalla Cassa di Risparmio di Torino, ed a circa 110-120
miliardi quelli sul conto corrente n. 508, che è quello
intrattenuto dalla Regione con la Tesoreria centrale, per effetto
della legge statale che ha istituito la Tesoreria unica e che
stabilisce che le somme eccedenti il 4% del bilancio regionale
vengano depositate su questo conto corrente infruttifero.
Per i dati riguardanti la FINAOSTA, trattandosi di numerose
cifre, non è il caso ch'io legga la lettera che mi è stata inviata
dalla FINAOSTA, copia della quale invierò all'interrogante,
tuttavia dalla stessa si può vedere che tutti gli Istituti di
credito presenti in Valle d'Aosta sono stati interessati dai
depositi della FINAOSTA, e si possono vedere anche i relativi tassi
di interesse praticati.
Non siamo ancora in possesso della risposta della RAV. Penso che
ci risponderà in questi giorni e, non appena ci arriverà la lettera
di risposta, ne daremo copia al Consigliere Sandri.
Purtroppo, non possiamo dare neanche i dati del riparto,
relativi al 1987, delle tasse sui tassi attivi relativi all'ex-art.
6 della legge statale 690/81, perché saranno disponibili solo verso
giugno o luglio, ossia dopo che i vari istituti di credito avranno
completato la loro dichiarazione dei redditi.
Aggiungo, inoltre, che non c'è nessun parere della Banca
d'Italia su questi problemi.
Si dà atto che alle ore 11,28 assume la Presidenza il
Vice-Presidente DOLCHI.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Con l'interrogazione volevo sottolineare
il problema del credito in Valle d'Aosta, che ho più volte
sollevato in questo Consiglio perché, a mio parere, esiste una
situazione di parziale privilegio per le banche con sede legale al
di fuori della nostra Regione e, soprattutto, perché non esiste,
sempre a mio parere, un'organizzazione che si ponga concretamente
il problema del 1992.
Ringrazio l'Assessore per la serie di dati che mi ha fornito e
che, tra l'altro, mi consentono già di fare alcune osservazioni. Lo
ringrazio anche per la cura con cui si sta prodigando per ottenere
i dati relativi ai fondi rischi delle Confidi perché so che è un
problema particolarmente complesso.
Mi pare importante, tuttavia, sottolineare che a livello di
FINAOSTA esiste, per esempio, una disparità di trattamento nei
conferimenti fatti alle varie banche. Un tasso, infatti, dell'8% o
del 9% presso una banca come la Cassa Rurale o il Banco Valdostano,
significa che il 25% degli interessi (cioè le tasse pagate sugli
interessi) rientra nella nostra Regione attraverso il riparto
fiscale. Invece le somme depositate presso la Cassa di Risparmio di
Torino, la Banca Popolare di Novara o presso le altre banche che
hanno sede legale fuori Valle, non ci danno questo riparto, almeno
in questo momento, specie se si considera che la Commissione
competente non ha ancora concluso i suoi lavori e, con tutte queste
crisi di governo a livello italiano, non si sa quando riuscirà a
concluderli.
Chiedo, pertanto, all'Assessore di prestare sempre attenzione a
questo problema e di suggerire alla FINAOSTA di tener conto che se
questi soldi regionali sono depositati presso certi Istituti di
credito, possono rientrare alla Regione e, quindi, è possibile
anche rivedere i relativi tassi in questo senso, perché i tassi
sono estremamente diversi e giovano alla Regione, secondo che
vadano a riparto o meno.
Un altro problema riguarda i 20 miliardi depositati presso la
Cassa di Risparmio per le partite correnti, che costituiscono il 4%
del bilancio regionale e che, a mio parere, prima o poi, cioè alla
scadenza del contratto, dovrebbero essere dati al miglior
offerente, tenendo anche conto che in presenza di una banca
valdostana è proprio questa che deve essere favorita.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK