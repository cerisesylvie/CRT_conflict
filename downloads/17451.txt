Consiglio Regionale della Valle d'Aosta - Oggetto del Consiglio n. 838 del 23 settembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Alcolismo e tossicodipendenze
Assistenza socio-sanitaria
COOPERAZIONE
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 838 del 23 settembre 1999 - Resoconto
OGGETTO N. 838/XI Notizie in merito alla richiesta, alla
Cooperativa "Via Antica Zecca", di restituzione dell'immobile
"Villa Brezzi" e al futuro utilizzo dell'immobile e intendimenti in
merito al problema dell'alcooldipendenza. (Interpellanza)
Interpellanza Vista la deliberazione regionale n° 2683 del 9
agosto 1999, avente per oggetto: "Richiesta, alla Cooperativa a
r.l. "Via Antica Zecca", di restituzione
dell’immobile di proprietà regionale denominato
"Villa Brezzi" di Aosta";
Venuti a conoscenza che, secondo il Presidente della suddetta
Cooperativa, l’Amministrazione regionale non avrebbe
provveduto subito alla diretta comunicazione della richiesta di
restituzione dell’immobile in questione, e che lo
stesso ne sia venuto a conoscenza prima dagli articoli apparsi sui
giornali locali;
Considerato che, come si legge nella deliberazione in oggetto,
nel periodo successivo al 15 maggio 1997 (data in cui la suddetta
Cooperativa ha sottoscritto una convenzione con
l’Unità Sanitaria Locale della Valle
d’Aosta) l’attività del centro
residenziale diurno risultava sottoutilizzata, fino ad arrivare a
non ospitare utenti a partire dal mese di luglio 1998;
Preso atto che la Cooperativa in oggetto, secondo gli
accertamenti della preposta Commissione U.S.L., ha perso i
requisiti per l’iscrizione all’Albo
degli Enti ausiliari, senza scopo di lucro, il che ha portato alla
cancellazione della suddetta Cooperativa dall’Albo
degli Enti ausiliari gestori di strutture per la riabilitazione ed
il reinserimento sociale dei alcoldipendenti;
Constatato che, al momento attuale, a quanto ci risulta non
esiste alcun centro privato per il recupero di soggetti con
problemi di alcolismo;
Richiamata la deliberazione di Giunta regionale n° 2538 del 13
marzo 1993, nella quale si destinava, con vincolo decennale,
l’immobile denominato "Villa Brezzi" a sede di
centro residenziale diurno per soggetti con problemi di dipendenza
da sostanze psicotrope o con problemi alcolcorrelati;
i sottoscritti Consiglieri regionali
Interpellano
la Giunta regionale per conoscere:
1. se corrisponde al vero che la notizia della richiesta di
restituzione dell’immobile in oggetto sia stata
comunicata prima ai mezzi di informazione e successivamente ai
gestori della struttura e, in caso di risposta positiva, se ritiene
che tale metodologia operativa non sia deontologicamente
scorretta;
2. quali sono gli intendimenti in merito al problema
dell’alcoldipendenza e se sono stati previsti altri
servizi o interventi in tale ambito, oltre al servizio reso dal
S.E.R.T.;
3. le prospettive di adattamento strutturale e del futuro
utilizzo di "Villa Brezzi", per i quali sono già stati spesi cento
milioni di lire, provenienti dai finanziamenti statali per la lotta
alle tossico e alcol dipendenze, in funzione
dell’interesse dell’Amministrazione
regionale che, nella delibera n° 2683/99, evidenzia la necessità di
recuperare "celermente" la piena disponibilità
dell’immobile.
F.to: Lanièce - Comé
PrésidentLa parole au Conseiller Lanièce.
Lanièce (Aut)
Con quest'interpellanza il gruppo degli
Autonomisti chiede informazioni alla Giunta in merito a questa
strana modalità operativa.
Siamo di fronte a una delibera di Giunta, citata nella
interpellanza, con la quale è stata richiesta alla Cooperativa Via
Antica Zecca di restituire l'immobile di proprietà regionale
denominato Villa Brezzi ad Aosta e sembrerebbe, in base a quanto è
stato affermato dal presidente della suddetta cooperativa, che
l'Amministrazione non avrebbe provveduto subito alla diretta
comunicazione della richiesta di restituzione dell'immobile in
questione, ma che lo stesso Presidente della Cooperativa ne sia
venuto a conoscenza prima dagli articoli apparsi sui giornali
locali. E questo, se corrispondesse al vero, sarebbe già un fatto
anomalo. Vorremmo quindi sapere se questo corrisponde al vero anche
in funzione del fatto che, come si legge nella delibera richiamata
nella premessa della nostra interpellanza, nel periodo successivo
al 15 maggio 1997, vale a dire dopo che la Cooperativa Via Antica
Zecca aveva sottoscritto una convenzione con l'USL della Valle
d'Aosta, l'attività del centro residenziale diurno risultava
sottoutilizzata fino ad arrivare a non ospitare utenti a partire
dal mese di luglio 1998.
Inoltre vorremmo sapere perché la cooperativa in oggetto,
secondo gli accertamenti della preposta commissione dell'USL,
avrebbe perso i requisiti e sarebbe stata cancellata dall'Albo
degli enti ausiliari senza scopo di lucro per la gestione di
strutture per la riabilitazione e il reinserimento sociale degli
alcoodipendenti. Vorremmo sapere di quali requisiti si tratta e se
la cooperativa non poteva ristabilire i requisiti persi. A quanto
ci risulta, secondo il responsabile della suddetta cooperativa,
sulla base di un primo colloquio si sarebbe contestato alla
cooperativa la carenza di personale e alcune mancanze burocratiche.
Ovviamente gli interessati si sono adoperati al massimo per
regolarizzare tale posizione e nonostante questo la cooperativa è
stata sospesa dall'albo. Fa riflettere il fatto che l'organico
assunto da parte della cooperativa all'inizio dell'attività
rispondeva ai requisiti richiesti, dopo questo controllo non più e
non sembra che nel frattempo si sia modificato l'organico.
Come motivazione della revoca della convenzione inoltre nella
delibera viene evidenziato un sottoutilizzo della struttura stessa
nel secondo semestre del 1998: sempre secondo le affermazioni dei
responsabili della Via Antica Zecca in quel periodo invece sono
state seguite ben 26 persone in pieno accordo con il SERT, con il
quale la cooperativa operava in stretto contatto tant'è che è lo
stesso servizio della tossicodipendenza che inviava a Villa Brezzi
le persone da seguire.
Occorre comunque far notare che il SERT ha sempre avuto grossi
problemi di funzionamento soprattutto per carenza di personale; per
questo motivo il SERT in questi ultimi anni ha seguito soprattutto
il problema della tossicodipendenza lasciando da parte il problema
dell'alcooldipendenza. Si tratta di dichiarazioni pubbliche rese
dallo stesso responsabile il quale ha sempre detto che per
questioni di organico non potevano fare più di tanto e che quello
che riuscivano a fare era seguire almeno il problema della
tossicodipendenza.
Si potrebbe anche supporre che a un certo punto il SERT,
impossibilitato a seguire con il proprio organico sia il problema
della droga sia il problema dell'alcoolismo, non abbia più potuto
inviare persone con problemi di alcooldipendenza a Villa Brezzi e
questo penso che non sia una colpa da addebitare esclusivamente ai
responsabili della cooperativa; quindi non vorremmo che potesse
nascere il sospetto che questa situazione, che si è verificata, non
sia altro che una manovra per poter far chiudere un servizio che
forse non è più gradito, non interessa più all'Assessorato,
evidenziando invece la presenza di gravi manchevolezze nella
gestione da parte della Cooperativa Via Antica Zecca, in modo da
coprire la decisione politica di non voler più effettuare un
servizio di assistenza diurna agli alcoolisti tramite una struttura
privata.
Visto che al momento attuale non esiste alcun centro privato,
inteso come centro perché sappiamo che esiste il Club degli
alcoolisti in trattamento che però non ha una dimora fissa e quindi
non esiste un vero centro privato per il recupero di soggetti con
problemi di alcoolismo, ci interessa sapere come si opererà in
questo indispensabile settore socio-sanitario della nostra Regione,
vale a dire se sono stati previsti altri servizi o interventi in
tale ambito oltre al servizio reso dal SERT.
Sappiamo che da qualche tempo è stato aperto una sorta di day
hospital per gli alcoolisti, cosa che apprezziamo, in quanto è un
tentativo di dare un servizio a queste persone che soffrono di
questo grave problema, ma riteniamo che ciò non sia sufficiente, e
pertanto chiediamo se l'Assessorato ha già previsto ulteriori
interventi in questo settore molto delicato, visto che in base alle
statistiche il problema dell'alcoolismo è molto presente in Valle
d'Aosta.
Visto che i lavori di adeguamento strutturale e di
ristrutturazione di Villa Brezzi sono stati finanziati da fondi
statali per la lotta alla tossico e alcooldipendenza, chiediamo
ancora quale sarà il futuro di quest'immobile anche in funzione
dell'interesse dell'Amministrazione regionale che, nella delibera
richiamata, evidenzia la necessità di recuperare celermente la
piena disponibilità dell'immobile. Chiediamo pertanto alla Giunta
come intende utilizzare in futuro questa struttura.
Si dà atto che, dalle ore 16,11, presiede il Vicepresidente
La Torre.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Voglio tranquillizzare il Consigliere
Lanièce che non c'è nessuna manovra per far chiudere il servizio,
piuttosto al contrario c'è stata una presa d'atto di una situazione
d'inamovibilità che si era creata da un po' di tempo a questa
parte. L'interpellanza già nelle sue premesse cita la delibera di
Giunta che chiede la restituzione dell'immobile, entra già nel
merito di alcune cose che intendevo dire.
Nello specifico si può semplicemente dire che la struttura in
quanto tale è sempre stata sottoutilizzata, che da luglio a
dicembre 1998 presso la struttura non sono stati più inseriti
utenti e che il SERT dell'USL della Valle d'Aosta, dopo
innumerevoli solleciti e una fitta corrispondenza, è giunto a
valutare che una delle cause della mancanza di utenti presso la
struttura di Villa Brezzi doveva essere imputata alla non
rispondenza del programma terapeutico con le esigenze dell'utenza.
Con l'obiettivo di riaprire il centro, il SERT ha proposto alla
cooperativa di sottoscrivere una modifica del programma terapeutico
stesso, la cooperativa tuttavia ha rifiutato di sottoscrivere la
modificazione richiesta. Questa è la motivazione principale
dell'inattività di questo centro: che non ci si intendeva fra
tecnici e operatori del SERT e tecnici e operatori della
cooperativa sul programma terapeutico da adottare che è il punto
centrale della convenzione che era stata stipulata fra SERT e la
cooperativa stessa.
Come Amministrazione regionale abbiamo potuto verificare che pur
in una situazione di sospensione la cooperativa continuava a
promuovere presso l'immobile attività non previste né dalla
convenzione con l'USL, né dal comodato con l'Amministrazione
regionale per la gestione della struttura perché c'erano servizi
diversi da quelli previsti in convenzione. L'USL ha pertanto
deliberato la rescissione della convenzione che la legava alla
cooperativa in quanto nessun utente accettava il programma
terapeutico proposto dalla cooperativa e, come ho già detto, la
cooperativa stessa rifiutava di modificarlo.
A fronte della sospensione e qui faccio un inciso: il programma
terapeutico deve essere concordato fra le parti perché se io
ritengo come SERT di combattere l'alcoolismo mediante una
metodologia di autoaiuto, per citare una delle metodologie usate
piuttosto che una metodologia farmacologica o quant'altro,
evidentemente i processi terapeutici cambiano e l'intesa non può
essere raggiunta, a fronte appunto della sospensione della
cooperativa dall'Albo degli enti ausiliari, l'Amministrazione
regionale si è fatta restituire dalla cooperativa le chiavi di
Villa Brezzi. La cooperativa successivamente è stata cancellata
dall'Albo degli enti ausiliari con delibera di Giunta regionale
dell'8 settembre 1999. Lungo tutto l'arco di tempo in cui queste
vicende si intrecciano - vicende che sono lunghissime perché qui
sono concentrati gli ultimi mesi, ma sono due anni che si discute
su questa materia - un'intensa corrispondenza è stata scambiata fra
l'Amministrazione regionale e la cooperativa su problematiche
specifiche e la stessa cooperativa ha richiesto di ritirare
dall'immobile di Villa Brezzi beni e mezzi di sua proprietà.
Voglio precisare rispetto al primo punto che non è vero che la
notizia è stata data ai mass media prima che agli interessati
perché alcune settimane prima avevo ricevuto il presidente della
cooperativa - il neopresidente per intenderci - che mi faceva
presente la gravissima situazione debitoria della cooperativa
stessa chiedendo un intervento in tal senso, incontro che si è
ripetuto in questi giorni. Stiamo valutando assieme le possibilità
tecniche per venire incontro al pregresso debito anche se purtroppo
le dimensioni del disavanzo sono molto più alte di quanto appaiano
all'esterno.
È stato preannunciato alla cooperativa che avremmo adottato la
delibera, poi la delibera è stata adottata ed evidentemente nel
corso della periodica conferenza stampa di Giunta regionale è stata
pubblicizzata come avviene sempre. È vero che la cooperativa non
aveva avuto preliminarmente la bozza della delibera, questo è un
dato di fatto, ma questo avviene sempre e comunque in qualunque
tipo di rapporto, ma la sostanza delle cose è che non è stato un
fulmine a ciel sereno perché questo era stato preavvisato tant'è
che la cooperativa mi aveva chiesto gentilmente di cercare dei
locali per poter accatastare provvisoriamente i beni immobili che
loro hanno nella struttura stessa. Non siamo ancora stati in grado
di dare una risposta perché dovremmo cercare una soluzione nei
magazzini regionali provvisoriamente per poter fare in modo che
loro sgomberino i locali. La situazione che è stata delineata in
questi due incontri è che la cooperativa non avrebbe più neppure i
fondi per pagare le assicurazioni dell'immobile, il quale come
sapete è in uno stato che va poco a poco degradandosi.
Rispetto al secondo punto: quali sono gli intendimenti in merito
al problema dell'alcooldipendenza, il Consigliere Lanièce ha già
citato il day hospital che è stato aperto, è stato fortemente
potenziato l'organico del settore alcoolista tanto che posso dire
che non mi ritengo ancora soddisfatto, ma siamo sulla buona
strada.
Ci sono se non sbaglio 6 operatori addetti fra psicologi e
sociologi che lavorano sugli alcoolisti tant'è che il numero degli
utenti - che non ho qui - è aumentato enormemente. Prima si
registrava un fenomeno strano: a fronte di un servizio pseudoaperto
nessuno ci andava, adesso a fronte di un day hospital che funziona
l'utenza è aumentata enormemente e si pone già il problema classico
del problema domanda-offerta dei servizi tant'è che dobbiamo
adottare delle iniziative.
Quali iniziative stiamo cercando di adottare? Esattamente quelle
previste dal piano socio-sanitario per trovare una situazione oltre
il day hospital, di un centro di crisi, un'unità di crisi che vada
a risolvere i problemi dei tossici e degli alcooldipendenti e di
una struttura in convenzione con cooperative per la gestione della
fase cosiddetta tre cioè quella della riabilitazione.
Per rispondere al terzo punto, la necessità di recuperare
celermente la struttura di Villa Brezzi è dettata da due diverse
ragioni: la prima riguarda la necessità di rispondere ad oggettive
preoccupazioni di sicurezza e di responsabilità, il permanere di
una situazione irrisolta con la Cooperativa Via Antica Zecca ha
determinato lo stato di abbandono dell'immobile e questa situazione
si protrae praticamente da un anno, pertanto l'Amministrazione
regionale ha provveduto nel frattempo al mantenimento dell'area
verde circostante; la seconda motivazione è legata alla futura
destinazione di Villa Brezzi e l'utilizzazione oggi non è ancora
definita senza la piena e totale disponibilità dell'immobile che
potrebbe necessitare di un adattamento strutturale. A tutt'oggi non
abbiamo avuto ancora la possibilità d'indicare ai tecnici regionali
addetti alla sicurezza, alla 626 per intenderci, quali tipi
d'interventi bisogna fare, pertanto potremo decidere la
destinazione solo dopo avere la disponibilità materiale
dell'immobile e aver dato la possibilità ai tecnici di relazionare
in merito.
Sicuramente la Villa Brezzi verrà utilizzata e su questo non c'è
ombra di dubbio, riteniamo però che, dato il valore storico di
questa villa, la stessa possa essere adibita a mansioni diverse da
quelle dell'alcoolismo, ma è solo un'indicazione di massima.
Se questo avverrà, dovremo trovare dei locali alternativi per la
gestione del centro diurno dell'unità di crisi che è tutta da
istituire e che comunque la strutturazione della villa non si
presterebbe sicuramente ad un utilizzo di questo genere.
Termino dicendo che la vicenda, al di là di qualche notizia
giornalistica e di qualche titolo di giornale forse un po' forte,
si sta gestendo tranquillamente con senso di responsabilità dalle
due parti perché il neo consiglio di amministrazione che è
subentrato al vecchio consiglio sta procedendo per la liquidazione
della cooperativa, cioè il discorso viene meno perché l'attività
debitoria della cooperativa stessa è tale da non permettere la
sussistenza della cooperativa.
Presidente
La parola al Consigliere Lanièce.
Lanièce (Aut)
Prendiamo atto della risposta che ci ha
fornito l'Assessore; la sua è stata una risposta pacata, però
quello che ci è stato riferito è un po' diverso da quanto ha appena
affermato l'Assessore e quindi siamo di fronte a due verità: una
verità dell'Assessore e una verità dei responsabili della
cooperativa.
L'Assessore ha detto che la decisione dell'Amministrazione
regionale di chiedere la restituzione dell'immobile di proprietà
regionale, denominato Villa Brezzi, è una conseguenza del fatto che
non c'era più una rispondenza del programma terapeutico adottato
dalla cooperativa, cioè in pratica le persone non si rivolgevano
più alla cooperativa perché il programma terapeutico non era
accettato. Da questo è nato tutto il problema che poi ha portato
alla richiesta di restituzione di Villa Brezzi.
Il punto saliente, invece secondo me, in base al quale si è
potuto richiedere la restituzione dell'immobile di proprietà
regionale, denominato Villa Brezzi, alla cooperativa, è il fatto
che è stata tolta l'iscrizione della stessa all'Albo degli enti
ausiliari, quindi è già una cosa diversa. Cosa è successo? Esiste
una delibera del 29 aprile 1994 in base alla quale viene istituito
l'Albo regionale degli enti ausiliari in base ad un provvedimento
nazionale; quest'albo prevede la possibilità d'iscrizione a tutte
quelle strutture che svolgono un'attività riabilitativa e di
risanamento sociale per quanto riguarda i tossico e
alcooldipendenti. Fra le varie modalità vengono indicati i
requisiti soggettivi: l'iscrizione all'albo è subordinata al
possesso della personalità giuridica, questo è un requisito che
penso sia rimasto inalterato; per quanto riguarda i requisiti
strutturali, c'era una struttura, e l'Assessore non ha parlato del
fatto che è stato revocato l'incarico e quindi chiesta la
restituzione di Villa Brezzi perché quella villa non era più
adeguata, e anche se ci saranno da fare degli interventi, ciò però
non può essere la motivazione principale. Per quanto riguarda il
personale, nel momento in cui la cooperativa ha firmato la
convenzione con l'USL, penso che l'USL abbia verificato la presenza
di professionalità nel personale della cooperativa, almeno questa
mi sembra una cosa logica, diversamente non avrebbe rischiato di
mandare delle persone della propria comunità a seguire un programma
riabilitativo presso una struttura dove ci sono persone che non
sono capaci professionalmente di seguirle. Questo requisito penso
sia rimasto.
Altri requisiti fondamentali non ci sono. C'era il requisito che
invece ha sollevato l'Assessore, quello del programma terapeutico,
ma quel programma era una cosa, come ha detto l'Assessore, da
concordare con il SERT. Allora, se non viene concordato un
programma terapeutico fra il SERT e la cooperativa, si può anche
pensare che ci sia una volontà da parte della struttura regionale,
che è il SERT, di non voler trovare un accordo con la cooperativa
anche perché io penso che se la cooperativa è in difficoltà
economica come ha detto l'Assessore, penso che sia la prima ad
essere disponibile a trovare un accordo per poter svolgere un
servizio utile, servizio per il quale la stessa cooperativa - a
questo riguardo c'è un'interrogazione scritta con la quale il
collega aveva chiesto dei dati ultimamente - in questi anni ha
ottenuto dall'Amministrazione regionale diversi milioni.
Ad esempio nel 1997 sono stati erogati 10 milioni, nel 1998
quasi 17 milioni pour l'organisation du Projet "Gaia" e 43 milioni
per la copertura delle spese, quindi in questi anni la cooperativa
ha avuto un certo collegamento, un certo rapporto sia con l'USL che
con l'Amministrazione regionale, quindi era più che mai disponibile
a cercare di trovare un accordo che le garantisse di poter
continuare a svolgere un certo servizio per il quale la stessa
cooperativa è nata.
Mi sembra da quanto ha detto l'Assessore che ci sia una
giustificazione diversa da quella che appare a me: infatti la
motivazione principale per cui è stato tolto tutto alla cooperativa
è che ha perso il requisito di far parte dell'Albo degli enti
ausiliari, però non si riesce a capire quali sono i requisiti che
mancavano visto che i responsabili della cooperativa hanno sempre
detto, quando sono stati sollevati problemi per gli aspetti
burocratici, di essersi subito adeguati: siamo di fronte a qualcosa
di particolare e di strano che non riusciamo a capire.
L'Assessore parlava del piano socio-sanitario e degli interventi
futuri previsti oltre al day hospital per alcoolisti, che è un
aspetto positivo, e ne va dato atto all'Amministrazione regionale
di aver fatto nascere questo servizio svolto dal SERT.
Andando indietro nei resoconti il 24 luglio 1997 si parlava di
un'autorizzazione di spesa per l'attuazione di progetti obiettivo
previsti dal piano socio-sanitario regionale per il periodo
1997-1999 e si parlava dei servizi e progetti riguardanti i giovani
tossicodipendenti malati di AIDS e gli alcoolisti. Nel suo
intervento l'Assessore aveva detto che il SERT aveva problemi di
risorse umane e che poteva seguire solo in parte il problema della
tossicodipendenza, ma che per fortuna c'era la Comunità Demos
collegata a Via Antica Zecca che svolgeva questo servizio.
Diceva l'Assessore:
"All'interno di questo contesto riteniamo
che ci possa essere spazio operativo per tutti anche perché uno dei
principi fondamentali riguarda le sinergie pubblico-privato e le
sinergie con il cosiddetto terzo settore, cooperative sociali e non
profit?"
e ancora:
"? ma la Demos è un programma operativo,
un progetto che è stato finanziato anche con l'intervento
dell'Assessorato regionale della sanità e sotto questo punto di
vista riteniamo che se ci si mette attorno a un tavolo si potranno
dare delle risposte esaustive ai Valdostani e dare una risposta
concreta alle esigenze della cooperativa?"
.
L'Assessore aveva sottolineato che c'era la volontà:
"?
Significa che riconosciamo alle cooperative sociali la necessità
per la Valle d'Aosta dei posti indicati nel piano socio-sanitario
per cui verranno finanziati indipendentemente dal numero degli
utenti che saranno presenti giornalmente negli stessi
centri"
.
Quindi adesso noi togliamo tutto perché non c'è più nessun
utente, però prima dicevamo di capire il problema, di giustificare
la presenza delle cooperative e di essere disposti come Regione a
finanziarli indipendentemente dal numero degli utenti che saranno
presenti giornalmente negli stessi centri.
Ci sono delle cose che si contraddicono, secondo me, pertanto
invito l'Assessore a riprendere in mano questa questione perché
oggi si decide di togliere la possibilità a questa cooperativa di
svolgere un servizio perché non ha più utenti, mentre l'anno scorso
eravamo decisi a dare finanziamenti anche in mancanza di utenti
perché comunque questi enti svolgono un servizio importante e per
cercare di mettere assieme le sinergie pubbliche e private e quelle
delle cooperative sociali non profit. Tanto più che gli stessi
responsabili della cooperativa hanno detto di aver seguito, nel
secondo semestre 1998, 26 persone anche perché il problema
dell'alcoolismo è un po' diverso, non è che vengono ricoverate
queste persone, ma molte volte si tratta di colloqui; quindi molte
volte queste persone, che avevano già svolto dei programmi negli
anni precedenti, facevano solo dei colloqui e molte volte questi
colloqui potevano essere fatti anche in luoghi diversi, non
appositamente nella Villa Brezzi.
Questo per dimostrare che è un problema di difficile
interpretazione, però sta di fatto che oggi abbiamo tolto la
possibilità di operare ad una cooperativa sociale, Via Antica
Zecca, che svolgeva un servizio importante visto che era l'unica
che aveva una struttura e poteva svolgere attività dal punto di
vista privato e anche perché il problema dell'alcoolismo è un
problema molto importante in Valle d'Aosta e merita una particolare
attenzione.
Mi auguro che ci sia un ulteriore incontro con l'Assessore in
modo da trovare un qualcosa che possa permettere di raggiungere una
certa armonia o comunque che si possa come Amministrazione
regionale trovare un'altra struttura che svolga questo servizio che
riteniamo sia più che mai indispensabile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK