Consiglio Regionale della Valle d'Aosta - Oggetto del Consiglio n. 3456 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3456 del 3 aprile 2024 - Resoconto
OBJET N° 3456/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Ha chiesto la parola il Presidente della Regione, ne ha
facoltà.
Testolin (UV) -
Comunico che venerdì 29 marzo è stata
depositata la sentenza della Corte costituzionale n. 53/2024 in
merito alla questione di illegittimità costituzionale sollevata in
via incidentale dal Tribunale di Torino relativamente al disposto
dell'articolo 80 legge regionale 13 febbraio 2013 n. 3:
"Disposizioni in materia di politiche abitative", laddove prevede,
ai fini dell'accesso al mutuo agevolato per il recupero di
fabbricati, il requisito della residenza protratta da almeno otto
anni nella regione per il requisito della cittadinanza italiana di
uno dei Paesi dell'Unione europea. A tal proposito è bene
evidenziare come la Corte abbia confermato la legittimità della
norma regionale nella parte in cui stabilisce, in alternativa al
requisito della proprietà protratta da almeno 15 anni, quello della
residenza da almeno otto anni nel territorio regionale. È stato
infatti ritenuto come non travalichi il limite della manifesta
irragionevolezza la scelta del legislatore regionale di valorizzare
il radicamento territoriale nell'accesso a un beneficio finalizzato
proprio al recupero di alcuni ambiti del territorio regionale
adottando la lunga residenza come requisito alternativo ad altro e
che non determina un'assoluta e definitiva esclusione
dell'agevolazione. La Corte si è invece pronunciata in maniera
contraria rispetto al comma 1 dell'articolo 80 laddove veniva
limitato l'accesso al finanziamento agevolato ai cittadini extra
UE. A seguito di tale pronuncia, tale disposizione è dunque da
ritenersi caducata e quindi inapplicabile. In sede di manutenzione
dell'ordinamento si potrà valutare se procedere all'abrogazione
espressa della disposizione.
Intorno alla mezzanotte del 17 maggio del 2023, dopo un primo
fenomeno avvenuto nei primi giorni dello stesso mese, il territorio
dell'Emilia Romagna fu interessato da un'ondata di maltempo, con
fortissime precipitazioni che causarono l'esondazione di ventuno
fiumi diffusi, allagamenti in numerosi comuni e centinaia di frane.
La Valle d'Aosta, forte della sua tradizione di solidarietà e
riconoscente per quanto fatto in momenti in cui la videro
confrontarsi con l'emergenza alluvionale, si mobilitò sin da
subito, già all'indomani della calamità partì da Aosta una colonna
mobile alla volta delle terre alluvionate. Complessivamente furono
ben 73 i Valdostani permanenti e i volontari del corpo valdostano
dei vigili del fuoco e volontari della Protezione civile suddivisi
in tre contingenti che si alternarono nelle zone alluvionate, in
particolare nei comuni di Imola, Conselice e Castel Bolognese, ma
tutto il sistema Valle d'Aosta si mobilitò a sostegno delle zone
colpite dall'alluvione. La Regione, il Consiglio Valle, il CPEL, La
Chambre Valdôtaine, le associazioni di categoria promossero infatti
sin da subito un conto corrente di solidarietà dove raccogliere le
risorse delle Istituzioni e dei privati per finanziare in maniera
sinergica iniziative e progetti di aiuto e sostegno alla ripresa.
Unendo le forze con l'aiuto di tutta la comunità e le istituzioni
furono raccolti altri 127 mila euro da destinare a una realtà che
avesse subito rilevanti danni affinché potesse beneficiare di un
effettivo sostegno secondo le proprie esigenze. Ora, dopo un
confronto con il CPEL, il Comune individuato quale destinatario dei
fondi raccolti è stato quello di Solarolo, sito in provincia di
Ravenna, anche per via degli stretti legami con la Valle d'Aosta in
virtù di un gemellaggio in essere con il Comune di
Rhêmes-Notre-Dame che quest'anno festeggia il 25esimo anniversario.
Un Comune tra i più colpiti, specialmente se valutato in
percentuale al patrimonio pubblico e privato danneggiato. L'ipotesi
di destinazione che stiamo percorrendo, in relazione a quanto
richiestoci dall'Amministrazione comunale, riguarda nello specifico
l'acquisto di mezzi o dotazioni che possano essere utilizzati
nell'emergenza ma anche nella quotidianità, unitamente al recupero
di uno spazio pubblico fortemente danneggiato dall'alluvione che
necessita di importanti opere di sistemazione. Si terrà informato
questo Consiglio regionale che attivamente ha partecipato alla
raccolta in merito alla destinazione definitiva dei fondi per la
quale deve ancora essere concluso l'iter amministrativo.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Intervengo e immagino prevenendo
l'intervento anche della collega Minelli, che ne approfitterà per
esultare in qualche maniera nell'apprendere, come hanno fatto già
con un comunicato stampa, rispetto al fatto che ci sia la
possibilità e che la Suprema Corte abbia dato la possibilità di
escludere un requisito: quello del possesso della cittadinanza
italiana o europea per accedere ai mutui agevolati. L'esultanza
della collega sarà ovviamente per dire che bisogna regalare i mutui
a tutti quanti, a tutti quelli che lo richiedono perché è giusto
così. Se è vero che la Suprema Corte ha con questa sentenza
annullato una parte della nostra legge regionale: la 3/2013, che
imponeva questo requisito, è altrettanto vero che la Suprema Corte
ha anche affermato un principio, sul quale noi non possiamo non
essere contenti che sia stato affermato. Qual è il principio che è
stato affermato? Che è corretto valorizzare la residenza protratta
nel territorio regionale per regolare il progressivo accesso. Cosa
significa? Che finalmente viene affermato come valore assoluto il
principio del se sono residente in questo territorio da più tempo
di te, ho più diritto di te di accedere ai mutui e, secondo noi,
questo è un valore al punto tale da ritenere che questo principio
vada esteso. La Lega ovunque ha governato, che si parli di Comuni,
che si parli di Regioni, ha aumentato gli anni di residenza, per
esempio, nella questione dell'accesso alla casa; non soltanto ai
mutui, ma anche, per esempio, ai bandi delle case popolari. Sono
residente qui, sono nato qui, vivo qui da 30 anni, perché una
persona che sbarca domani mi deve passare davanti? Siamo quindi
felici che la Corte costituzionale abbia riconosciuto questo
principio e vogliamo prendere in maniera assolutamente positiva il
riconoscimento di questo principio e possiamo dirlo con assoluto
orgoglio e certezza che se riusciremo a governare questa Regione,
questo sarà il principio cardine su cui incentreremo una delle
nostre azioni politiche, cioè quella di dire che chi arriva domani
si mette in fila e aspetta il suo turno. Per noi chi vive qui da
più tempo, chi è nato qui e risiede qui viene prima di chi sbarca
domani.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Vorrei semplicemente rappresentare che da
parte nostra non c'è stata nessuna manifestazione di esultanza,
semmai una certa amarezza nell'apprendere che ancora una volta una
richiesta, un suggerimento non era stato preso in considerazione,
perché nelle due precedenti occasioni in cui si è discusso sia di
bando affitti, sia per quanto riguarda il bando mutui, pur
sostenendo - e questo noi lo abbiamo sostenuto - che non era
corretto quel requisito, tant'è vero che c'era stata un'ordinanza
nel primo caso del Tribunale di Torino e poi anche nel secondo,
avevamo chiesto se non ci fosse l'intenzione da parte del Governo
di andare a rivedere quella norma della legge del 2013 e ci era
stato risposto picche. Poi arriva la sentenza perché chi ha
proposto il ricorso è andato avanti e la sentenza dice esattamente
quello che in qualche maniera si era chiesto di valutare, cioè di
modificare quell'articolo e quella norma. Ora apprendiamo invece -
questo sì con favore e non chissà con quale altro sentimento - le
parole del Presidente che poco fa ci ha detto che in una prossima
legge di manutenzione si andrà a modificare quello che la consulta
chiede di modificare. Quello però che vorrei sottolineare è che
un'attenzione a questo si sarebbe potuta mettere anche prima e
forse si sarebbe evitata una sentenza della Corte che credo non è
che faccia piacere all'Amministrazione.
Presidente -
Non vedo altre richieste d'intervento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK