Consiglio Regionale della Valle d'Aosta - Oggetto del Consiglio n. 1013 del 4 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1013 del 4 novembre 2021 - Resoconto
OGGETTO N. 1013/XVI - Interpellanza: "Validità della
certificazione in esenzione ai fini dell'utilizzo del green
pass".
Bertin (Presidente) -
Punto n. 63. Per l'illustrazione,
consigliere Manfrin.
Manfrin (LEGA VDA) -
Quello che viene presentato con
questa interpellanza è uno dei tanti casi di criticità che il green
pass ha generato e le modalità di esenzione dallo stesso.
In primis nel testo di questa interpellanza è riportata la
segnalazione, una fra tutte, di una cittadina che si è vista
rispondere in maniera curiosa, ovvero a fronte di una reazione
allergica al vaccino Pfizer, che dà origine all'esenzione dello
stesso, questa cittadina si è sentita dire che questo certificato
rilasciatole con validità fino al 30 novembre 2021 per accedere a
ristoranti, bar, musei eccetera, non equivaleva al green pass a
livello lavorativo dopo il 15 ottobre, quindi avrebbe dovuto
effettuare tamponi che sarebbero stati però effettuati a titolo
gratuito, questa è la risposta che era stata fornita a questa
persona.
Un approfondimento però che abbiamo condotto a fronte di questa
segnalazione ci ha permesso di evidenziare che nelle FAQ della
certificazione verde Covid si afferma che per accedere ai servizi e
alle attività che richiedono un green pass, le persone che non
possono ricevere o completare la vaccinazione per motivi di salute
possono utilizzare fino al 30 novembre 2021 una certificazione di
esenzione dalla vaccinazione.
In questa FAQ non si fa nessuna eccezione fra la modalità di
utilizzo, d'altra parte sarebbe un po' curioso che il green pass
che si chiede per sedersi al ristorante fosse diverso da quello che
viene richiesto per andare invece a lavorare.
Quindi con questa prima iniziativa e su questa prima parte le
chiedo di fare chiarezza e di sancire una volta per tutte se questo
certificato di esenzione sia valido oppure no anche per l'utilizzo
lavorativo.
In secondo luogo, proprio sulle esenzioni, sono stato investito
di diverse segnalazioni inerenti alle modalità di colloquio e di
rilascio appunto delle esenzioni stesse.
In primis le modalità di colloquio. Da quello che abbiamo saputo
questi colloqui avvengono in una grossa sala con due diversi tavoli
piazzati a distanza ravvicinata dalle sedie di chi attende per
essere esaminato, quindi c'è questo salone, ci sono le sedie tutte
poste in una direzione distanziate un metro e poi al lato mi pare
destro e di fronte ci sono i due tavoli dove avvengono i colloqui
con il personale medico.
Come potrà immaginare, Assessore, ma non credo dire una cosa
sconosciuta, per ottenere l'esenzione bisogna presentare una valida
motivazione e illustrare per esempio le patologie da cui si è
affetti.
Immagini quindi lo scoramento di chi ha dovuto effettuare questa
dichiarazione a pochi metri da chi aspettava il proprio turno che
poteva comodamente ascoltare la storia clinica, che è evidentemente
riservata, delle persone che venivano via via esaminate.
Risulta anche di tutta evidenza, Assessore, fare in modo che la
privacy di queste persone venga tutelata e che non sia possibile
che una persona debba condividere con decine di persone sconosciute
o conosciute i dettagli della propria storia clinica.
Quindi abbiamo un problema sicuramente di privacy che si è
creato e su cui sarebbe bene mettere un po' un punto.
Oltre a questo, ci è giunta un'altra segnalazione, sempre
inerente alla questione delle esenzioni, che è sulle modalità di
concessione della summenzionata esenzione.
Abbiamo un esempio chiaro, quello che abbiamo trattato
all'inizio di questa interpellanza, ovvero una persona che ha avuto
una reazione allergica alla prima dose di Pfizer e quindi
evidentemente è stata esentata.
È chiaro che chi si sottopone a questa trafila, che io definirei
quasi umiliante, cioè dover andare di fronte a un medico e dover
elencare tutte le patologie di cui si soffre per essere esentati
dalla vaccinazione e quant'altro, di certo chi fa questa trafila
non lo fa a cuor leggero ed è altrettanto chiaro che chi chiede
l'esenzione lo fa perché ha un timore, immagino fondato, di vedersi
danneggiato o potenzialmente danneggiato dall'inoculazione.
Mi sono stati sottoposti più casi, ad esempio di persone con
allergie gravissime a moltissimi medicinali a cui è stata rifiutata
l'esenzione, mi è stato altresì evidenziato il caso di una persona,
con altrettante e molteplici allergie con episodi di gravi
reazioni, che ha portato la documentazione inerente alle reazioni
allergiche a vaccini similari, ad esempio l'antinfluenzale, a cui è
stato chiesto se avesse un certificato che testimoniasse
specificamente un'allergia a un componente preciso del vaccino che
doveva essere inoculato e che a fronte del diniego sia stato
oggetto di rifiuto.
A questo punto risulta evidente che avere un metodo certo per
confrontare quanto viene risposto alle disposizioni che vengono
date al personale medico, anche soltanto per avere una sorta di
Benchmark da poter parametrare, risulta assolutamente
necessario.
Quindi ecco perché tramite questa interpellanza, Assessore, le
chiedo quali siano le motivazioni per le quali non si consideri
valido il certificato in esenzione ai fini del green pass, quello
del primo caso che abbiamo fatto, quanti siano i pazienti che hanno
ottenuto la certificazione di esenzione e per quali motivi vengano
opposti diffusamente i dinieghi a tale esenzione, quali siano le
patologie per le quali ad oggi è stata concessa l'esenzione nella
nostra Regione e se sia a conoscenza sui problemi di privacy
summenzionati e, in caso affermativo, se intende intervenire per
risolvere tale problematica.
Presidente -
Risponde l'assessore Barmasse.
Barmasse (UV) -
La circolare del Ministero della Salute
n. 35309 del 4 agosto 2021 avente come oggetto "Certificazione di
esenzione alla vaccinazione anti-Covid-19" stabilisce che al fine
di consentire l'accesso ai servizi e attività di cui al comma 1
art. 3 del decreto legge del 23 luglio 2021 n. 105 ai soggetti che
per condizione medica non possono ricevere o completare la
vaccinazione per ottenere una certificazione verde Covid-19, venga
rilasciata apposita certificazione in formato cartaceo nelle more
di disporre di un sistema digitalizzato con validità massima fino
al 30 settembre 2021. Ulteriori disposizioni - circolare del
Ministero della Salute del 25 settembre 2021 - hanno prorogato la
possibilità di rilasciare tale certificato di esenzione fino al 30
novembre 2021.
Al fine di attuare quanto sopra, da parte dell'Azienda USL è
stato istituito - a partire dall'11 agosto - un box medico
dedicato, attivo tutti i mercoledì dalle ore 09:00 alle ore 14:00
presso il polo vaccinale del Palaindoor per la valutazione delle
richieste di esenzione da parte di medici e specialisti della
struttura complessa di igiene e sanità pubblica del Dipartimento di
prevenzione.
La prima domanda giustamente era "quali siano le motivazioni per
le quali non si consideri valido il certificato in esenzione ai
fini del green pass": il Ministero della Salute, da cui dipendono
tali direttive, disponendo che ai soggetti esenti non si applichi
l'obbligo del green pass, ma piuttosto il possesso e l'esibizione
del certificato di esenzione, di fatto ha reso equivalenti i due
certificati. Faccio presente, quindi, che le indicazioni erronee
date precedentemente dall'Assessorato della Sanità a una persona su
interpretazione dell'Azienda USL sono state in seguito corrette e
derivano da una lettura della norma che in tale ambito è spesso
contraddittoria, va letta e sovente interpretata.
"Quanti siano i pazienti che abbiano ottenuto la certificazione
in esenzione e per quali motivi vengano posti diffusamente i
dinieghi a tale esenzione": alla data del 26 ottobre 2021 risultano
336 accessi al Palaindoor per richiesta di esenzione da vaccino
anti Covid-19 e sono state rilasciate 126 esenzioni.
I dinieghi opposti alla richiesta di esenzione sono elevati
perché numerose sono le persone che richiedono colloquio
finalizzato al rilascio delle stesse, ma risultano non averne i
requisiti.
Quali siano le patologie per le quali ad oggi è stata concessa
l'esenzione: le condizioni di salute per le quali a oggi è stata
concessa l'esenzione da vaccino nella nostra Regione sono le stesse
di quelle riportate nella sopra citata circolare ministeriale
35.309 del 4 agosto 2021. Si elencano di seguito le principali
condizioni che portano a una controindicazione della vaccinazione
per tipologia di vaccino: per quanto riguarda il vaccino Pfizer le
controindicazioni sono l'ipersensibilità al principio attivo o ad
uno qualsiasi degli eccipienti. Per quanto riguarda il Moderna:
ipersensibilità al principio attivo o ad uno qualsiasi degli
eccipienti. Per quanto riguarda Astrazeneca: ipersensibilità al
principio attivo o ad uno qualsiasi degli eccipienti, soggetti che
hanno manifestato sindrome trombotica associato a trombocitopenia
in seguito alla vaccinazione con Vaxzevria, soggetti che in
precedenza hanno manifestato episodi di sindrome da perdita
capillare. Per quanto riguarda Janssen, cioè Johnson & Johnson:
ipersensibilità al principio attivo o qualsiasi eccipiente,
soggetti che in precedenza hanno manifestato episodi di sindrome da
perdita capillare.
Comune a tutti la reazione allergica grave dopo una dose di
vaccino o a qualsiasi componente del vaccino. In gravidanza vi è
controindicazione solo se c'è una valutazione medica che la
controindica.
La sindrome di Guillan-Barré e la miocardite o la
pericardite.
Queste sono le condizioni cliniche dettate dalla circolare
ministeriale.
"Se sia a conoscenza di problemi di privacy summenzionati e, in
caso affermativo, se intenda intervenire per risolvere tale
problematica": io non ne sono a conoscenza, è stato chiesto un
parere, ovviamente le informazioni all'Azienda USL, le segnalazioni
di problematiche relative alla privacy sono state sporadiche e
tutte riferite da persone che non hanno ottenuto l'esenzione
richiesta, perché priva dei requisiti per il rilascio, mai da
coloro che l'hanno ottenuta e mai dalle più di 87.400 persone che
nelle stesse condizioni ambientali affrontano il colloquio per poi
sottoporsi a vaccinazione.
Presidente -
Per la replica, consigliere Manfrin.
Manfrin (LEGA VDA) -
Questa sua ultima affermazione mi ha
lasciato un po' perplesso, nel senso che è come se lei volesse dire
che le persone che si lamentano per aver dovuto raccontare in
pubblico la propria storia clinica si siano lamentate soltanto
perché non hanno avuto l'esenzione.
Io credo che queste due cose non vadano collegate. Per quello
che so. sono state fatte delle segnalazioni ufficiali all'URP che
non sono relative alla mancanza o allo scoramento per non aver
avuto l'esenzione, ma sono effettive, nel senso che riferiscono di
una situazione nella quale si è appiccicati nel fare questo
colloquio.
Una valutazione in questo senso secondo me andrebbe fatta, a
prescindere da chi formula quella segnalazione. L'aggettivo
"sporadiche" non chiarisce qual è il numero delle segnalazioni
effettuate, è chiaro che se su 336 accessi per l'esenzione c'è
qualche decina di segnalazione, probabilmente qualcosa c'è. Poi
probabilmente qualcuno va lì, ottiene l'esenzione e non si
preoccupa più di tanto, magari chi non la ottiene è ancora più
attento rispetto a quello che gli è successo intorno.
Quindi io prendo atto di quello che ci ha detto, mi avrebbe
fatto piacere sapere quali sono i numeri, cioè rispetto a quello
che lei ci ha detto come patologie presentate per l'esenzione
sarebbe stato interessante vedere sulla base di quale dei vari
fattori inseriti nella circolare si sarebbe ottenuta l'esenzione,
però magari faremo un accesso agli atti così poi avremo i dati,
anche perché non sono tanti come numeri e quindi avremo poi i dati
suddivisi per tipologia.
Mentre invece esprimo la piena soddisfazione per la correzione
di cui lei giustamente ha detto rispetto all'informazione che era
stata data inizialmente alla paziente che si era rivolta per questo
tipo di tensione, per lo meno uno dei tanti casi magari di
questioni che riguardano incomprensioni o magari la difficile
interpretazione delle norme che però si risolve favorevolmente e
che semplifica la vita di chi si era rivolto alla pubblica
Amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK