Consiglio Regionale della Valle d'Aosta - Oggetto del Consiglio n. 1830 del 7 febbraio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
Urbanistica e pianificazione territoriale
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1830 del 7 febbraio 2001 - Resoconto
OGGETTO N. 1830/XI Installazione temporanea di un
prefabbricato per il ricovero di elicotteri in Comune di
Pré-Saint-Didier. (Interrogazione)
Interrogazione Appreso che con deliberazione n. 252/2000 la
Giunta comunale di Pré-Saint-Didier ha autorizzato
l’installazione temporanea di un prefabbricato per
il ricovero di elicotteri;
Osservato che dalla deliberazione citata non emerge di chi sarà
la titolarità del prefabbricato, né sono chiare le motivazioni che
hanno condotto l’Amministrazione comunale a derogare
dalle normative vigenti in tema di concessione edilizia;
Osservato altresì che una "precarietà" di cinque anni appare
quantomeno anomala, soprattutto perché motivata dalla necessità di
trovare una soluzione alternativa;
Ricordato che la Regione detiene la potestà di vigilare in
materia urbanistica e che l’attività di eliski, così
come ogni altra attività commerciale esercitata con elicotteri,
interessa ambiti spaziali ben più ampi di quelli relativi al
territorio di un comune;
Creduto opportuno avere ulteriori informazioni al riguardo;
il sottoscritto Consigliere regionale
Interroga
l’Assessore competente per sapere:
1) se è a conoscenza di quanto descritto in narrativa e qual è
la normativa da applicare al caso del ricovero per elicotteri di
Pré-Saint-Didier;
2) chi è il soggetto beneficiato
dell’autorizzazione e se ritiene conforme alla legge
e alla prassi concedere un’autorizzazione precaria
gratuita per ben cinque anni;
3) quali eventuali problemi per le zone circostanti e per la
viabilità sorgeranno in conseguenza dell'installazione del ricovero
per elicotteri in oggetto.
F.to: Curtaz
Presidente La parola all’Assessore al territorio,
ambiente e opere pubbliche, Vallet.
Vallet (UV)
Siamo venuti a conoscenza della questione
evidenziata nell'iniziativa del Consigliere Curtaz a seguito di una
missiva inviata il 26 gennaio scorso dal Capogruppo di minoranza
del Comune di Pré-Saint-Didier. In relazione alla questione
l’autorizzazione citata nell'iniziativa e deliberata
dalla Giunta comunale di Pré-Saint-Didier non si configura come
un'autorizzazione ai sensi dell’articolo 1, comma 2,
della legge regionale n. 15/1988, che è la legge che disciplina
l’attività di volo alpino ai fini della tutela
ambientale, ma piuttosto come un'autorizzazione di tipo
urbanistico-edilizio rilasciata a titolo gratuito per la posa di
una struttura a titolo precario e temporaneo.
L’autorizzazione risulta essere stata rilasciata al
Geometra Perrod.
Il testo della deliberazione non reca alcun cenno circa la
conformità o meno di quanto previsto rispetto alle previsioni di
piano regolatore. Dalla planimetria allegata alla richiesta di
autorizzazione si deduce tuttavia che l’area
interessata dall’intervento è ubicata in zona
agricola in cui sono ammessi esclusivamente interventi funzionali
all’agricoltura, con l’unica
eccezione di opere di ampliamento di aziende artigianali ed
industriali preesistenti.
Dal testo della deliberazione non risulta essere stato
acquisito, ove necessario, alcun parere o nullaosta, né risulta se
tale acquisizione fosse necessaria o meno. Si rileva in proposito
che l’intervento in questione dovrebbe essere
soggetto a nullaosta in materia di tutela paesaggistica in quanto
ubicato in ambito soggetto alla cosiddetta "legge Galasso". Per
quanto concerne il titolo abilitativo di carattere
urbanistico-edilizio, la legislazione urbanistica regionale non
prevede l’istituto
dell’autorizzazione edilizia tanto meno come
precario; prevede invece all’articolo 61, comma 1,
lettera n) della legge n. 11/1998 la denuncia di inizio di attività
per manufatti temporanei per la loro natura o per la loro
funzione.
Nella fattispecie, sia in relazione al periodo di tempo
previsto, cinque anni, sia in relazione alle specifiche finalità,
non sembra tuttavia configurarsi la tipologia prevista dalla
lettera n), di cui ho citato prima, dell’articolo
61. La denuncia di inizio attività non avrebbe comunque potuto
essere legittimamente presentata in quanto, come già detto, gli
interventi previsti sono in contrasto con le previsioni di piano.
Nell’ipotesi che si possa sostenere, come fatto dal
Comune di Pré-Saint-Didier con una nota del 6 febbraio che,
analogamente a quanto sostenuto dalla giurisprudenza nei confronti
della legislazione statale, per motivi eccezionali e comunque per
periodi di tempo limitati possono essere rilasciate autorizzazioni
in precario anche non conformi a prescrizioni di piano, con
riferimento alla fattispecie in esame si nutrono perplessità come
già fatto rilevare sia circa le motivazioni sia circa il periodo
temporale dell’autorizzazione.
Si rileva ancora, come d’altronde accennato dal
Comune, che la sopravvenuta deliberazione della Giunta regionale n.
4.526/2000, con la quale è stato rilasciato il parere favorevole
alla costruzione di un nuovo eliporto in Comune di Courmayeur,
sembra in ogni caso aver fatto decadere i presupposti che stavano
alla base dell’autorizzazione. Non sono in grado
oggi di dire al Consigliere Curtaz quale sarà il seguito che daremo
a questa situazione tenuto conto che se il Consigliere ha posto
attenzione alle date, la nota del Comune di Pré-Saint-Didier porta
la data del 6 febbraio, mentre la nota che ho letto è datata 7
febbraio, quindi di questa mattina. Valuteremo nelle prossime
settimane il da farsi e se il Consigliere lo riterrà opportuno, lo
notizieremo in merito.
Presidente
La parola al Consigliere Curtaz.
Curtaz (PVA-cU)
Ritengo opportuno essere informato su
questa vicenda. Ritengo che questa interrogazione metta il dito in
una piaga e non è una gran bella piaga.
Peraltro ho visto che sullo stesso punto, si è mosso anche e
giustamente il gruppo di minoranza del Comune di Pré-Saint-Didier
su un argomento che è già interessante di suo, ma che in questo
caso diventa direi quasi una vicenda simbolica. Non ho occasione di
vedere tantissime delibere nella mia vita, ma una delibera che
contenga non solo le illegittimità, ma le nefandezze di tipo
giuridico e fattuale che contiene questa delibera del Comune di
Pré-Saint-Didier non l’ho mai vista.
È addirittura una delibera che concede un'autorizzazione a un
anonimo sulla base di una domanda da cui non risulta chi è il
richiedente. Guardate colleghi che non sto esagerando, è così e se
volete, vi do le fotocopie. È una cosa da mettersi a ridere, se ci
fosse da ridere, e invece c’è da piangere perché
questa cosa è stata approvata da una Giunta, firmata da un Sindaco,
controfirmato da un Segretario comunale.
Allora alla domanda: da chi è firmata la richiesta di
autorizzazione? La risposta è: da un geometra incaricato, ma per
mantenere suspense e segretezza non dice da chi: solo il
sottoscritto "geometra incaricato?". Non si sa chi chiede.
E poi il comune come risolve il problema
dell’autorizzazione, visto che non
c’è scritto chi è che chiede
l’autorizzazione. Si dice in sostanza:
"? come da
domanda, si autorizza il geometra incaricato?"
. È una cosa che
ha dell’incredibile, mai vista una cosa del genere,
per di più su una cosa estremamente rilevante perché stiamo
parlando di un piccolo eliporto privato a Pré-Saint-Didier.
Per aggirare il problema della concessione edilizia, fra
l’altro onerosa, come tutte le concessioni edilizie,
e dico aggirare perché non si può fare l’eliporto in
quel posto, mi sembra che sia una zona agricola, comunque una zona
dove è pacifico che non si può costruire, ma per aggirare il
problema cosa si fa? Si concede di costruire questo prefabbricato
ad uso di ricovero per elicotteri in precario, adducendo ragioni di
urgenza per cui si penserebbe ad un periodo di due o tre mesi e
invece no la precarietà è di cinque anni, un eliporto precario di
cinque anni!
Non vado avanti con gli esempi, ma ricordo non
c’è nessun parere, non c’è niente a
sostegno della decisione.
Mi rimane la curiosità, non so se l’Assessore ha
potuto soddisfarla, di sapere chi è il proprietario
dell’eliporto. Io non lo so e non sono riuscito a
capirlo; si può immaginare qualcuno il cui nome non può essere reso
pubblico a livello comunale, però ad oggi non sappiamo chi è il
titolare di questo ricovero precario. Prendo atto della risposta
interlocutoria che mi ha dato l’Assessore, però lo
invito con convinzione a mettere in azione i suoi poteri di tutela
amministrativa, di controllo, di verifica affinché questa vicenda
venga ricondotta alle sue giuste dimensioni e vengano presi i
provvedimenti per rimuovere questo atto illegittimo ed
inopportuno.
Questo lo dico e perché è giusto che
l’Amministrazione lo faccia e perché si evitano
interventi che qualcun altro potrebbe fare e, secondo me, non a
torto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK