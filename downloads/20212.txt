Consiglio Regionale della Valle d'Aosta - Oggetto del Consiglio n. 201 del 5 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Risparmio energetico e fonti alternative
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 201 del 5 novembre 2003 - Resoconto
OGGETTO N. 201/XII - Aliquota IVA sul gas metano per il
riscaldamento. (Interpellanza)
Interpellanza
Ricordato che il gas (metano) utilizzato per la cottura dei
cibi e per la produzione di acqua calda è soggetto ad una tariffa
(denominata T1) assoggettata all'IVA del 10%, mentre allo stesso
gas impiegato per il riscaldamento è applicata un'IVA del 20%
(tariffa T2);
Osservato che tale discutibile differenziazione fiscale
provoca assurde discriminazioni, non incentiva l'uso del gas in
luogo del più inquinante gasolio, penalizza gli utenti dimoranti
nelle zone montane, in cui la necessità di riscaldamento è
maggiore;
Appreso che diversi utenti hanno ottenuto dai giudici
competenti il riconoscimento al diritto di vedere ridotta comunque
al 10% l'IVA sul gas ed il rimborso di quella versata in eccedenza
negli anni precedenti;
Preso atto della proposta di legge di iniziativa popolare,
presentata dalle principali associazioni dei consumatori italiane,
per modificare la normativa che regola l'imposizione dell'IVA sul
gas;
Ritenuto opportuno approfondire il tema in esame anche nella
nostra Regione, per sollecitare eventuali interventi del governo
nazionale allo scopo di uniformare l'aliquota IVA sul gas metano al
10%,
i sottoscritti Consiglieri regionali
Interpellano
l'Assessore competente per sapere:
1) se l'amministrazione è a conoscenza o meno del problema
della diversa aliquota IVA sul consumo del gas metano e se
condivide le critiche avanzate all'attuale sistema;
2) se intende attivarsi per un'equa soluzione del problema e,
in caso affermativo, con quali iniziative.
F.to: Curtaz - Riccarand
Presidente - La parola al Consigliere Curtaz.
Curtaz (Arc-VA) - Questa interpellanza solleva un problema che
non riguarda solo la Valle d'Aosta, si tratta di un problema
generale che però nella nostra Regione ha una rilevanza
particolare. La questione che viene messa in luce è quella di una
diversa assoggettazione ad aliquota IVA del gas metano a seconda
dell'utilizzo. Più precisamente: il gas utilizzato per la cottura
di cibi e la produzione di acqua calda è assoggettato ad una IVA
del 10% e, incomprensibilmente, lo stesso gas impiegato per
riscaldamento ad un'IVA del 20%. Dicevo, questo è un problema di
carattere generale che ha già provocato proteste da parte dei
consumatori e iniziative di carattere giudiziario da parte di
utenti che si sono rivolti alla Magistratura per vedere
riconosciuto un diritto al rimborso sulla base di questa disciplina
che appare discriminatoria, ingiusta, senza senso; ha suscitato le
reazioni di cittadini che si sono fatti promotori di un disegno di
legge per l'assoggettamento anche del gas da riscaldamento
all'aliquota del 10%.
È un problema generalizzato, come dicevo, tuttavia è un problema
che riguarda la Valle d'Aosta in maniera particolare, non tanto per
le quantità - perché realtà piccola siamo e realtà piccola
rimaniamo -, ma perché per noi l'incidenza del gas da riscaldamento
è particolarmente importante in considerazione di valutazioni
climatiche e di altitudine. In Valle d'Aosta vi è un maggior
consumo di combustibile pro quota rispetto ad altre zone d'Italia
perché fa più freddo e quindi vi è più necessità di riscaldarsi. Il
fatto che questo gas da riscaldamento, a differenza del gas da
cucina e di quello utilizzato per l'acqua calda, sia assoggettato a
un'IVA superiore, cioè ad un'IVA raddoppiata, comporta, oltre a
un'assurda discriminazione, anche un disincentivo dell'uso del gas
in rapporto al gasolio, che è notoriamente più inquinante, più che
un disincentivo un non incentivo, nel senso che si è poco
incentivati ad utilizzare il gas, piuttosto che il gasolio perché
poi i prezzi sono simili. Una riduzione del 10% dell'aliquota IVA
sul gas da riscaldamento potrebbe invogliare invece maggiormente i
cittadini all'utilizzo di questo combustibile meno inquinante.
Questo è il contesto in cui facciamo questa interpellanza, ci
rendiamo conto che è un'iniziativa di carattere generale, spero che
all'Assessore non appaia anche generica, perché l'obiettivo è
quello di sollevare il problema e di vedere se la Giunta regionale
condivide le valutazioni che diamo rispetto a questa problematica e
se intende attivarsi affinché questa assurda differenziazione
tariffaria venga superata.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Venendo alle conclusioni dell'intervento
del Consigliere Curtaz, condividiamo la preoccupazione e credo che
il Consigliere potrà convenire con noi che, non avendo la Regione
potestà primaria in materia fiscale, si tratta di agire perché vi
sia una modificazione sul piano generale della legislazione
nazionale.
Quanto diceva il Consigliere Curtaz è effettivamente un dato con
cui bisogna confrontarsi, tenuto conto del fatto che esistono
queste 2 tariffazioni, T1 e T2, una con l'IVA al 10% e l'altra con
l'IVA al 20%, e che le società di distribuzione del gas hanno
sempre evidenziato al riguardo l'impossibilità di operare una
distinzione tra i diversi utilizzi domestici e hanno applicato
indistintamente la tariffa maggiore, cosa che è stata possibile
anche grazie ad alcune interpretazioni fornite dal Ministero delle
finanze. Come ha ricordato anche il Consigliere Curtaz, vi è stata
una sentenza che ha riconosciuto il diritto al rimborso della
maggiore IVA pagata per anni dagli utenti e, come hanno evidenziato
anche le associazioni dei consumatori, la suddetta sentenza sarebbe
inficiata da un vizio di giurisdizione, che potrebbe determinarne
l'annullamento, anche perché è la Commissione tributaria di Ascoli
che ha emesso il giudizio e non un tribunale. Le iniziative - che
condividiamo - delle associazioni dei consumatori partono dal
presupposto che il gas metano per riscaldamento rappresenta un
consumo primario, non a caso anche l'energia elettrica ha una
tariffa IVA del 10%.
Vi è da dire anche che vi è stata una modificazione nel sistema
tariffario - ricordo che prima vi erano tariffe differenziate: la
T1 per l'acqua calda e la T2 per il riscaldamento- : l'Autorità per
l'energia, con la deliberazione n. 237 del 28 dicembre 2000, ha
previsto nuove tariffe in funzione del quantitativo di gas
consumato e non più del tipo di utilizzo dello stesso. Ci
troveremmo pertanto di fronte a un sistema nuovo di tariffe e
quindi l'utilizzazione di una tariffa unica farebbe mancare il
presupposto giuridico per perseverare nell'applicazione di 2
distinte aliquote IVA. Si tratterebbe di capire, con la tariffa
unica, quale tariffa viene applicata, perché questa rimane una
questione da chiarire. Un ulteriore utilizzo del gas metano avrebbe
anche dei risvolti sul piano dell'inquinamento ambientale, tanto
che la Regione, come sapete, ha già delle norme specifiche che
favoriscono l'allacciamento.
Cosa fare in questo contesto? Diversi sforzi non hanno ottenuto
particolari risultati. Vi è una possibilità sul piano legislativo
collegata alla legge sulla montagna; vi sono delle proposte - di
cui una di iniziativa governativa e una di iniziativa degli "Amici
della Montagna" - che vanno nella direzione della modificazione
tariffaria. Vi è un'altra possibilità, più remota: quella legata
alla volontà manifestata dal Governo di andare verso una riforma
fiscale che vada a ridefinire il tutto. Reputo che questa
possibilità sia molto più remota, ritengo che sia più possibile
agire sul lato della legge sulla montagna. Va detto anche che le
stesse società operanti nel settore sono favorevoli a una
modificazione dell'IVA per il motivo molto semplice che, anche in
caso di bollette non pagate dagli utenti, la parte IVA deve essere
pagata da parte del distributore; vi è quindi l'interesse
dell'utenza e delle società di distribuzione. Rimane comunque la
necessità di modificare una norma - necessità sulla quale
concordiamo -, si tratta di trovare la soluzione opportuna. Una via
che potrebbe essere perseguita è quella che dicevo: una modifica
tramite legge, nella normativa che è allo studio del Parlamento,
legata alla legge sulla montagna.
Presidente - La parola al Consigliere Curtaz.
Curtaz (Arc-VA) - Ho accolto con piacere le argomentazioni
dell'Assessore, perché coincidono con le nostre, quindi ci fa
piacere constatare che, rispetto a questo problema, vi è un sentire
comune. L'Assessore in più ha portato all'attenzione due dati che
mi sembrano interessanti, cioè che lo Stato, nel dubbio di
applicazione fra la tariffa al 10% e la tariffa al 20%, per non
sbagliare, attraverso le sue circolari dice che si applica la
tariffa al 20%. Speravamo che con l'Onorevole Berlusconi queste
cose non succedessero più, soprattutto perché era previsto un
decremento delle aliquote fiscali significativo, invece apprendiamo
con sconcerto che queste cose accadono ancora. Il secondo punto
interessante è quello della tariffa unica che potrebbe spostare
totalmente il problema ma, giustamente, l'Assessore ha rilevato che
non sappiamo se la tariffa unica sarà del 10 o del 20% o di una
misura intermedia; anche qui, se stessimo attenti alla politica
fiscale di questo Governo, saremmo tentati ad essere pessimisti. Si
tratta dunque di due argomentazioni che completano il quadro, un
quadro che però è debole rispetto a quella che può essere
l'iniziativa.
Abbiamo avuto dall'Assessore delle notizie rispetto a chi si sta
occupando di questa materia. Non rinunciamo all'idea, una volta
approfondito meglio il problema, di assumere anche in questa aula
delle iniziative, affinché servano da sollecito, affinché vi sia un
segnale da parte di una zona di montagna, affinché queste
problematiche vengano affrontate in senso non solo più favorevole
al cittadino - il che potrebbe essere abbastanza scontato -, ma
anche sotto il profilo della tutela ambientale, sapendo bene che il
gas metano è assai meno inquinante del gasolio quindi, più si
riesce a riconvertire i nostri sistemi di riscaldamento a metano,
più beneficio abbiamo tutti noi in termini ambientali, di salubrità
dell'aria.
La nostra iniziativa, quindi, va vista come un approfondimento,
come un passo intermedio, perché credo di poter annunciare che, da
parte nostra, seguiranno altre iniziative, affinché l'intero
Consiglio si pronunci nel senso - credo - auspicato da tutti su
questa materia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK