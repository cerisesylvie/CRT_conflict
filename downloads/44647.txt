Consiglio Regionale della Valle d'Aosta - Oggetto del Consiglio n. 1601 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1601 del 8 giugno 2022 - Resoconto
OGGETTO N. 1601/XVI - Interpellanza: "Servizio sostitutivo di
mensa per i dipendenti dell'Amministrazione regionale".
Bertin (Presidente) -
Passiamo ora alle interpellanze.
Punto n. 23. Per l'illustrazione dell'interpellanza, si è prenotata
la consigliera Minelli, ne ha facoltà.
Minelli (PCP) -
Quest'iniziativa propone un argomento che
riteniamo particolarmente rilevante e che interessa molte attività
della ristorazione, o meglio, dei bar e e ristoranti della nostra
regione, e tanti cittadini. Il 30 giugno prossimo scade il
contratto di servizio sostitutivo di mensa con i buoni pasto
elettronici, che riguarda circa seimila dipendenti regionali, vale
a dire gli impiegati, i lavoratori della cantieristica, i
cantonieri forestali, il personale scolastico, un po' tutti coloro
che lavorano nell'amministrazione. Il nuovo contratto avrà una
durata di ventiquattro mesi.
Nei giorni passati abbiamo ricevuto numerose segnalazioni da
parte di esercenti che operano in varie località del territorio,
relative a quello che è l'aumento esagerato e abnorme delle
commissioni che sono legate a questi buoni e che saranno
sostanzialmente a carico degli esercenti stessi. È un problema che
non ha carattere soltanto regionale, è un problema nazionale, ma
che in Valle d'Aosta coincide, come dicevo, con il rinnovo di
questo contratto e risulta ancora più preoccupante, perché
sarebbero previste delle commissioni sostanzialmente raddoppiate
rispetto alla situazione attuale: si passerebbe da 8,50 percento
del valore a 15,76, che poi sostanzialmente corrispondono allo
sconto che la ditta effettua al committente, il quale ovviamente è
l'Amministrazione regionale. In pratica succede che, a fronte di un
buono nominale che è di euro 6,50, agli esercenti andrebbero, con
lo scorporo dell'IVA, meno di 5 euro netti, che ci sembrano una
cifra davvero esigua e direi anche quasi impossibile per la
fornitura di un pasto di media qualità, se si vuole mantenere anche
un certo standard.
Va anche evidenziato che in relazione ai buoni pasto è previsto
che la stazione appaltante effettui la gara non con il sistema
dell'offerta più vantaggiosa, ma con l'affido a chi offre il prezzo
più basso. Su questa modalità, cioè quella di costruire le gare in
tale maniera, noi crediamo che sia opportuno anche fare una
riflessione, perché impostare soltanto in termini di ribassi
economici senza fare anche altre valutazioni, non ci sembra del
tutto corretto.
Abbiamo saputo che in varie situazioni gli esercenti, anche
comprensibilmente, stanno cominciando a chiedere un contributo
aggiuntivo ai clienti per continuare a offrire un servizio con gli
stessi standard del passato. Questo creerà dei disagi, delle
criticità, che si sono già anche manifestati, per esempio, nelle
motivazioni dello sciopero dello scorso mese dei lavoratori del
comparto unico, tra le quali erano state evidenziate anche
problematiche relative ai buoni pasto.
Questa situazione che ho brevemente illustrato è critica in
generale, però risulta ancora più complicata e più complessa nelle
vallate laterali e nelle zone più periferiche della regione dove
spesso, durante i giorni feriali, le entrate di molti esercizi sono
essenzialmente limitate a quello che è, a tutti gli effetti, un
servizio mensa che viene fornito ai dipendenti pubblici, perché
manca in settimana spesso l'afflusso di turisti. Occorre poi anche
tener conto che in alcune realtà gli esercizi pubblici di questo
tipo forniscono un servizio che è essenziale per i lavoratori,
perché non hanno alternative di mense aziendali o di soluzioni
similari, e non possono sempre regolarmente portarsi pasti da
casa.
C'è poi da ricordare che oltre ai dipendenti
dell'Amministrazione regionale, usufruiscono di buoni pasto
elettronici con altri contratti anche i dipendenti della USL, tanti
dipendenti pubblici e privati, che addirittura portano alcuni
locali a dover utilizzare contemporaneamente cinque apparecchiature
elettroniche, cinque POS che sono corrispondenti ad altrettanti
circuiti che prevedono all'incirca lo stesso sistema di commissioni
e di sconti, e che hanno un aggravio di burocrazia che è
assolutamente pesante, così come sono pesanti le penalizzazioni
economiche.
Sappiamo che ci sono anche delle realtà in cui le persone che
devono sottoscrivere un pre-contratto, ci stanno ripensando, stanno
valutando se farlo o meno. Se questo non avvenisse, andremo
incontro a una insufficiente copertura del territorio e quindi a
una difficoltà a istituire il servizio stesso, il contratto stesso,
e sappiamo che ci sono invece altri che stanno rivedendo le
condizioni di fornitura dei pasti o anche i prezzi degli
stessi.
Fatte queste premesse, quello che chiediamo è di sapere se c'è
l'intenzione di prevedere nel rinnovo del contratto che dovrebbe
essere siglato a breve, probabilmente riconfermando alla società
BluBe S.r.l., ovviamente se sarà considerata sufficiente la
copertura, la distribuzione degli esercizi sul territorio che è in
corso di verifica da parte della società stessa, una revisione
delle condizioni di affido, in particolare riducendo i ribassi sul
prezzo richiesto in fase di gara alle società emettitrici dei
buoni. In secondo luogo, se è condivisa la necessità di un
cambiamento, di una riforma complessiva del sistema, al fine di
migliorare il valore nominale dei ticket stessi, cercando di
chiedere una diminuzione delle commissioni - ovviamente non si
possono eliminare del tutto - oppure aumentando il valore degli
stessi buoni, anche definendo dei tempi più rapidi e certi per il
pagamento dei rimborsi che sono un'altra delle criticità che
vengono lamentate, perché passa veramente moltissimo tempo
dall'emissione delle fatture ai pagamenti.
Presidente -
Per la risposta il Presidente della
Regione.
Lavevaz (UV) -
Chiaramente la proposta dell'interpellanza
è una questione, per la realtà territoriale della Valle d'Aosta,
più difficile da gestire rispetto ad altre realtà, in particolare
quelle più antropizzate, come quelle cittadine. Storicamente in
Valle d'Aosta si è sempre scelto di attribuire ai dipendenti buoni
pasto sostitutivi rispetto al servizio mensa per questioni
contingenti, questo anche perché non può essere garantita una
presenza di mensa territorialmente diffusa su tutto il
territorio.
Venendo nel merito della questione, lei ha parlato della gara
appena espletata, per il contratto in scadenza al 30 giugno, di una
gara fatta al massimo ribasso. In realtà non è così, è una gara che
è stata fatta proprio ai sensi del codice dei contratti, il decreto
legislativo 50 del 2016, che prevede nello specifico che, per
l'affidamento dei servizi sostitutivi di mensa, questo avvenga con
il criterio cosiddetto OEV, l'offerta economicamente più
vantaggiosa, e così è stato fatto, sulla base di un progetto
tecnico economico che tiene conto in maniera più puntuale del
rapporto qualità-prezzo e non solo del mero aspetto economico. Il
bando di gara, nello specifico, doveva stabilire i criteri di
valutazione della parte tecnica e anche economica: fra questi erano
previsti il ribasso sul valore nominale del buono pasto, quindi la
parte economica, la rete degli esercizi da convenzionare, lo sconto
incondizionato verso gli esercenti, i termini di pagamento di
esercizi convenzionati e un progetto tecnico di gestione.
L'Amministrazione regionale ha esperito e pubblicato il bando in
data 18 agosto, tramite la Centrale unica di committenza. Nel
bando, con il metodo dell'offerta economicamente più vantaggiosa,
si è dato ampiamente spazio, 82 punti su 100, proprio alla
valutazione tecnica e solo 18 alla valutazione economica del
progetto; questo a conferma del fatto che si volesse trovare la
migliore soluzione anche dal punto di vista dell'offerta ai
fruitori, oltre che all'aspetto economico. Sul bando era
specificata una copertura minima da garantire suddivisa per zone:
ogni zona aveva un minimo di locali che dovevano essere
convenzionati. L'aggiudicatario, in sede di gara, ha offerto -
proprio perché questo che non è un appalto al massimo ribasso,
prevede anche la possibilità di proporre delle cosiddette migliorie
- settanta convenzioni in più rispetto al numero minimo proposto.
Dal punto di vista della copertura territoriale, al netto delle
questioni tecniche che lei ha posto come problematica, è chiaro che
la copertura è garantita.
Il 30 giugno scade il contratto, quindi dal primo luglio parte
il nuovo ed è evidente che, la gara è già stata esperita, quindi
diventa difficile oggi ipotizzare di andare a modificare delle
condizioni di affido in fase di sottoscrizione del contratto,
perché è stato posto a base di gara un progetto, una richiesta di
un servizio, è stata fatta un'offerta su quella base e quindi oggi
non possiamo andare a modificare gli elementi di affido di questo
contratto. È chiaro che una revisione più generale del sistema è
certamente possibile, venendo alla sua seconda domanda, ma questo
comporta dei tempi e modi che non possono essere quelli tra il
bando e la firma del contratto. Potrà essere eventualmente fatto
per il prossimo affidamento.
Presidente -
Per la replica la consigliera Minelli.
Minelli (PCP) -
Forse io non mi sono spiegata bene su
alcuni aspetti. Una delle ultime cose che lei mi ha spiegato è che
la società ha offerto settanta convenzioni in più, questo quando è
stato fatto il contratto che poi va in scadenza. Attualmente la
società sta verificando con coloro che avevano pre-aderito -
diciamo così - alla possibilità di stipulare la convenzione, quindi
di fare il servizio mensa, e da quello che ci risulta ci sono delle
criticità, perché a fronte di quello che si è verificato
successivamente, questo aumento esponenziale delle commissioni, ci
sono delle marce indietro. Se non c'è una copertura, come lei
diceva, adeguata nelle varie zone, perché non si fa un ragionamento
su una copertura complessiva del territorio, ma lo si fa per zone,
poi alla fine la società avrà un numero di ditte e di imprese che
hanno aderito, ma sappiamo che rischiano di rimanere scoperte delle
zone. Sono settanta in più, ma bisogna anche vedere dove, nel senso
che in città il discorso è un po' diverso rispetto a quello che è
nelle zone più periferiche. Sappiamo che il grosso della
popolazione, ma anche della popolazione che è dipendente
dell'Amministrazione regionale lavora più sul territorio urbano
della città di Aosta che non in altre situazioni. Anche altre
questioni legate alla quantità di altri clienti che ci possono
essere, che è maggiore dove c'è più concentrazione di
popolazione.
Il problema dell'offerta economicamente vantaggiosa: lei mi
diceva che solo il 18 percento riguardava l'aspetto economico e
invece l'82 percento è la valutazione dei requisiti. Però, a un
certo punto, su una fornitura che prevede in alcuni casi non solo
un piatto, ma anche di più con varie tipologie di offerta, a fronte
di quello che adesso viene richiesto come aumento delle
commissioni, tutto questo sistema rischia di entrare in crisi,
perché effettivamente cambia moltissimo. Il sistema rimane
vantaggioso per l'Amministrazione regionale, nel senso che lei mi
ha anche parlato dello sconto incondizionato, però quello è lo
sconto che rimane per l'Amministrazione, ma le commissioni vanno a
chi deve fornire il servizio. Per chiudere la questione, è un
servizio che viene fornito e di cui ha necessità l'Amministrazione
per i suoi dipendenti, che, come ha detto giustamente lei, non può
istituire le mense ovunque, ma nemmeno in qualche posto come un
tempo; credo che non ce ne siano più di mense regionali. È un
problema che interessa l'Amministrazione la quale deve avere questo
servizio e non ne è toccata più di tanto dal punto di vista
economico, però è un problema che riguarda chi invece il servizio
lo deve dare e che invece, dal punto di vista del suo guadagno o
comunque di quello che deve incamerare, è fortemente
penalizzata.
Come dicevo non è un problema che riguarda solo la regione, è un
problema nazionale, perché il sistema dei buoni elettronici è ormai
adottato ovunque, molto complicato per quello che riguarda la
burocrazia che richiede; molto complicato e, come le dicevo, con
delle lentezze esasperanti nel recupero di quelli che sono poi i
crediti. È un problema generale, però nel momento in cui
l'Amministrazione regionale, che ha seimila persone che
usufruiscono potenzialmente di questo servizio, forse nel momento
in cui si devono rivedere le condizioni e i nuovi contratti, su
questo bisogna fare una riflessione. Credo che in una realtà
limitata come la nostra, ci vada anche un occhio di attenzione a
quella che è una categoria, che oltretutto in questi ultimi due
anni - come ben sappiamo, visto che abbiamo messo in piedi anche
delle leggi di aiuto specifiche - ha veramente fatto fatica, e su
questo sta facendo adesso ancora più fatica.
Io credo che una riflessione, anche nella Commissione
competente, forse varrebbe la pena di farla. È un argomento che
tempo fa, non in un momento così critico come quello che ho appena
evidenziato, ma lo scorso anno, avevo fatto presente anche
all'assessore Bertschy e avevamo convenuto che era un tema su cui
valeva la pena di riflettere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK