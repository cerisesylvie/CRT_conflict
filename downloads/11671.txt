Consiglio Regionale della Valle d'Aosta - Oggetto del Consiglio n. 4262 del 25 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4262 del 25 febbraio 1993 - Resoconto
OGGETTO N. 4262/IX Misure per evitare la concentrazione di
iniziative pubbliche nel corso della prossima campagna elettorale.
(Reiezione di mozione)
Mozione Ricordato che nel corso della campagna elettorale del
1988 per il rinnovo del Consiglio regionale e della campagna del
1992 per la Camera dei Deputati ed il Senato, c'è stato un pesante
intervento della Giunta regionale che ha concentrato in tali
periodi una incredibile serie di iniziative: inaugurazioni,
convegni, conferenze, eccetera eccetera;
Sottolineata la necessità che simili comportamenti non si
ripetano e che la campagna elettorale sia un momento di confronto
fra le liste dei candidati e soprattutto sui programmi di tali
liste;
Al fine di evitare una scorretta interferenza dell'Esecutivo
regionale in tale delicato momento della vita politica;
Evidenziato che tale raccomandazione deve essere estesa anche
alle iniziative dell'Ufficio di Presidenza del Consiglio
regionale;
il Consiglio regionale della Valle d'Aosta
Impegna
la Giunta e l'Ufficio di Presidenza a programmare le iniziative
pubbliche (convegni, presentazioni, conferenze stampa,
inaugurazioni, eccetera) evitando di collocarle nei 30 giorni della
campagna elettorale per il rinnovo del Consiglio regionale.
Presidente
La parola al Consigliere Riccarand.
Riccarand (VA)
Si avvicina la campagna elettorale
per rinnovare questo Consiglio e questa mozione vorrebbe introdurre
il principio per cui la campagna elettorale sia un momento di
confronto fra le liste senza una corsia privilegiata offerta dalla
Giunta regionale, alle forze della maggioranza, come è successo
nelle recenti campagne elettorali.
Sia in occasione del rinnovo del Consiglio regionale del 1988,
sia in occasione delle politiche dell'anno scorso: nei 30 giorni di
campagna elettorale c'è stata una concentrazione, studiata apposta,
di manifestazioni, inaugurazioni, convegni, conferenze stampa,
quasi quotidiana con un grande sforzo per catturare l'attenzione
degli organi di informazione e mettere in vetrina tutto quello che
era stato fatto o che si pensava di fare.
Io avevo raccolto in una cartellina tutti gli inviti che avevo
ricevuto ed era zeppa, perché ogni giorno c'era qualcosa, un
convegno o altro, con persone che venivano da tutta Italia e da
tutta Europa.
Io credo che una cosa di questo tipo non sia tollerabile; nel
1988 era avvenuta la stessa cosa, nel 1992 la maggioranza era
diversa e l'UV accusava la maggioranza di fare una campagna
elettorale sporca e la maggioranza rispondeva che l'UV aveva fatto
la stessa cosa nel 1988.
Un minimo di regolamentazione vorrebbe che la Giunta e anche
l'ufficio di Presidenza del Consiglio si astenessero nei 30 giorni
della campagna elettorale dall'assumere iniziative che non sono di
ordinaria amministrazione.
Non c'è motivo che si concentrino tutti i convegni o
presentazioni di progetti, la fantasia a questo proposito è
sterminata, nei 30 giorni. Può sembrare una richiesta banale però
la campagna elettorale è un momento dedicato ad un confronto fra
liste, fra candidati, fra programmi, durante il quale gli organi
esecutivi devono mettersi un poco da parte.
Io ho fatto un riferimento specifico all'ufficio di Presidenza
del Consiglio e mi spiace che oggi non sia presente il Presidente
del Consiglio perché ho notato che da un po' di tempo c'è
un'esuberanza di iniziative che non si giustifica in nessun modo
col ruolo di questo organismo.
Ho letto che l'ufficio di Presidenza organizza una mostra di
presunti o veri disegni di Van Gogh, ci sono già due uffici mostre
in concorrenza fra di loro, adesso è stato inventato un organismo,
fra l'altro su questa mostra ho letto delle cose che mi hanno fatto
rizzare i capelli.
Ho visto un comunicato stampa che diceva che il Presidente del
Consiglio andrà a premiare dei ragazzi dell'Istituto Tecnico
Commerciale di Aosta che hanno fatto un tema sull'autonomia.
C'è tutto un proliferare di iniziative che hanno un odore di pre
campagna elettorale che si sente da lontanissimo, quindi ci vuole
una certa autoregolamentazione sia per la Giunta sia per l'ufficio
di Presidenza del Consiglio regionale.
La proposta è semplice e spero venga accolta in modo che non ci
sia più un'utilizzazione indecente della campagna elettorale da
parte di organismi istituzionali che in quel momento dovrebbero
mettersi da parte.
Presidente
Qualcuno chiede la parola? La parola al
Presidente della Giunta, Lanivi.
Lanivi (GM)
Su questa mozione la maggioranza si
asterrà. Credo che il comportamento di questi mesi della Giunta dia
atto di una gestione molto sobria e contenuta di queste iniziative.
É nostro impegno mantenere questa linea per il futuro, la nostra
astensione ha quindi un significato simbolico e politico
notevole.
Presidente
La parola al Consigliere Riccarand.
Riccarand (VA)
Io ritengo che astenersi non sia
qualificante: c'è una proposta precisa che non lascia spazi per una
autoregolamentazione, altrimenti non ci sarebbe stato il bisogno di
fare questa mozione.
In Giunta oggi ci sono molte forze che c'erano anche ieri,
nell'ufficio di Presidenza la stessa cosa, ci sarà una lotta per
gestire attraverso questi canali istituzionali la campagna
elettorale e questo è inaccettabile.
Io ricordo che gli stessi giornalisti l'anno scorso erano
scandalizzati e stanchi di andare ad assistere al convegno, la
cerimonia quotidiana perché quella era la prassi della campagna
elettorale.
Il fatto di non voler accettare la proposta vuol dire che, anche
se si dice di voler cambiare, si vuole lasciare la porta aperta per
utilizzare questi strumenti se sarà necessario.
Presidente
Pongo in votazione la mozione.
Esito della votazione:
Presenti: 20
Votanti: 5
Astenuti: 15 (Agnesod, Chenuil, Cout, Faval, Lanivi, Louvin,
Mafrica, Monami, Mostacchi, Perrin, Rollandin, Trione, Vallet e
Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK