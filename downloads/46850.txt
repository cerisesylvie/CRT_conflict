Consiglio Regionale della Valle d'Aosta - Oggetto del Consiglio n. 3198 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3198 del 7 febbraio 2024 - Resoconto
OGGETTO N. 3198/XVI - Interrogazione: "Cause della chiusura
al pubblico dei castelli della Valle d'Aosta nel periodo
invernale".
Marguerettaz (Presidente) -
Punto n. 6 all'ordine del
giorno. Per la risposta, la parola all'assessore Jean-Pierre
Guichardaz.
Guichardaz J. (FP-PD) -
Prima domanda: "quali siano state
le cause che hanno portato alle summenzionate chiusure". I castelli
hanno indubbiamente un'importanza capitale per l'offerta
turistico-ricettiva regionale, cifre e apprezzamenti lo dimostrano
e stanno portando la Valle d'Aosta, dal punto di vista culturale,
su circuiti sempre più internazionali. La buona salute, se così
vogliamo chiamarla, di questo patrimonio così prezioso dipende da
tutta una serie di fattori e di sforzi che di volta in volta
mettiamo in campo con una programmazione mirata. Non bisogna
dimenticare infatti che ci troviamo in presenza di monumenti che
hanno secoli di storia sulle spalle e la cui tutela richiede
attenzione e interventi specialistici non procrastinabili, che
consentono di mantenere i siti in condizioni ottimali di fruibilità
e di conservazione. È prassi ormai consolidata procedere a chiusure
programmate per poter svolgere manutenzioni che in edifici storici
musicali risultano essere più complesse e di diversa tipologia,
quali, ad esempio, le pulizie straordinarie, che impongono
l'utilizzo di trabattelli, scale, cerature particolari, puliture
eseguite da restauratori per le stoffe e i tendaggi, verifiche dei
meccanismi di chiusura delle finestre antiche originali,
manutenzione delle aree verdi e dei muri perimetrali che possono
prevedere il ricorso anche a
free climbing
o interventi su
funi e, non ultimi, gli allestimenti museali per esposizioni
temporanee che diventano un volano per attrarre ulteriori
visitatori. Interrompere queste chiusure significa mettere in
pericolo il buon funzionamento di una macchina datata ma ancora
funzionante e di sicuro il costo per realizzare nuove strutture o
impianti richiederebbe misure molto più prolungate, oltre a un
aggravio consistente dei costi.
Nel corso del 2024 gli uffici hanno programmato il calendario
delle chiusure nei siti archeologici e nei castelli, come è già
avvenuto lo scorso anno e come avviene tutti gli anni, inserendole
generalmente nei periodi di minori afflussi dei visitatori, sebbene
per la natura dei lavori non sempre sia possibile, soprattutto
quando sono presenti i cantieri per interventi straordinari che
devono seguire l'avanzare effettivo dei lavori. Si precisa inoltre
che le chiusure possono essere funzionali anche all'attività di
riprese televisive promozionali e su questo abbiamo sempre avuto
riscontri più che positivi in seguito, sia in termini di afflusso
che di immagini. Trattandosi di edifici storici aperti al pubblico,
non si escludono inoltre interventi eccezionali urgenti, ma si può
constatare che il ricorso alle chiusure programmate ha pressoché
annullato le chiusure improvvise di emergenza che possono creare
disguidi per i visitatori.
Alla luce di quanto sopra esposto, si può affermare che una
regolare e costante attività di manutenzione ordinaria e
straordinaria dei nostri castelli ha generato e genera un aumento
di visitatori, portando, ad esempio, il castello di Fénis a ben
oltre 100 mila presenze l'anno, e precisamente a 124.591, che credo
sia il numero record fino ad ora.
Domanda n. 2: "quale sia la data di riapertura al pubblico del
Teatro romano". Il termine dei lavori presso il Teatro romano e
tutta l'area relativa al teatro, è previsto per il mese di aprile
del 2025, cui bisogna aggiungere i tempi necessari per i collaudi,
previsti dalla normativa vigente in materia di lavori pubblici.
Presidente -
Per la replica, la parola al collega
Ganis.
Ganis (LEGA VDA) -
Grazie Assessore per la risposta.
Quest'iniziativa nasce grazie alla segnalazione del personale e dei
visitatori, i quali non sono stati informati delle chiusure dei
vari castelli. Tra l'altro, mi è stato proprio segnalato in questi
giorni che dopo la chiusura del castello di Fénis nessun lavoro è
stato eseguito, magari poi le chiedo di controllare se questo
corrisponde al vero.
Esiste poi un ulteriore problema: quello che molti turisti
possono trovare i nostri monumenti chiusi, anche perché nel sito
lovevda le summenzionate chiusure non vengono appunto
descritte.
Diversamente, per quello che concerne il Teatro romano, il
periodo di chiusura è ben evidenziato, va dal 7 novembre 2023 a
maggio 2025, quindi ben vengano i lavori, come ha detto lei, di
riqualificazione e di manutenzione dei nostri monumenti ma un
occhio di riguardo in più nei confronti di chi lavora e dei nostri
fruitori. È evidente che la riapertura del Teatro romano
rappresenta un tassello importante per la nostra Regione, una
riapertura importante, anche perché la nostra Regione è conosciuta
come la Roma delle Alpi, tenuto conto dei nostri resti romani
ancora visibili, seconda città appunto dopo Roma.
Teniamo conto di quello che ci ha detto e speriamo anche al più
presto di una riapertura del Teatro romano anche in vista chissà
poi di riproporre i mercatini di Natale proprio in quell'area.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK