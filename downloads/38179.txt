Consiglio Regionale della Valle d'Aosta - Oggetto del Consiglio n. 1769 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1769 del 2 febbraio 2016 - Resoconto
OGGETTO N. 1769/XIV - Interpellanza: "Valutazione della
proposta di utilizzo dell'esperienza degli operatori sanitari non
più in servizio nella riorganizzazione del Dipartimento di salute
mentale dell'azienda USL".
Follien (Presidente) -
Punto 19 dell'ordine del giorno.
Per l'illustrazione, la parola al Consigliere Cognetta.
Cognetta (M5S) -
Grazie Presidente.
Questa interpellanza sostanzialmente è stata presa ad esempio
per evidenziare una possibilità che ci viene data dallo Stato e che
è stata introdotta da poco tempo, per la precisione dall'agosto
2015, relativamente al fatto che quando ci sono dei dipendenti o
dei dirigenti che vanno in quiescenza, questi possono eventualmente
dare un aiuto ulteriore, gratuito e a tempo limitato, per
l'Amministrazione per la quale lavoravano. In sostanza si possono
mettere a servizio, ovviamente se vogliono, dell'Amministrazione
eventualmente per proporre delle idee piuttosto che per fare un
passaggio di consegne, piuttosto che per valutare aspetti che
magari nel tempo in cui lavoravano non riuscivano a fare.
Mi è venuta sottomano una proposta di riorganizzazione -
dovrebbe essere arrivata anche a lei, Assessore - sulla base della
quale mi sono chiesto cosa potrebbe pensare l'Assessore di una
possibilità del genere, non tanto per ciò che riguarda
specificatamente questa proposta, che è solo un esempio, quanto
piuttosto per come l'Amministrazione regionale, in particolare
l'Assessorato della sanità, si pone rispetto all'eventualità di
utilizzare in maniera più larga questa possibilità che ci viene
data dallo Stato. Perché poi a volte paghiamo consulenti o facciamo
altri tipi di scelte senza sfruttare appieno la possibilità che ci
viene data invece da questa legge. Rispetto a questa proposta, sono
qui per ascoltare la risposta dell'Assessore e, se ne vuole
parlare, eventualmente a replicare in merito.
Presidente -
La parola all'Assessore Fosson.
Fosson (UV)
- Grazie Presidente.
La normativa che regola il conferimento di incarichi ai soggetti
in quiescenza è l'articolo 5, comma 9, del decreto legge n.
95/2012, così come modificato in seguito nel 2015 con la legge n.
124. In particolare, il suddetto articolo recita testualmente: "È
fatto divieto alle pubbliche amministrazioni di cui all'articolo 5,
nonché alle pubbliche amministrazioni inserite nel conto economico
consolidato della pubblica amministrazione, di attribuire incarichi
di studio e di consulenza a soggetti già lavoratori, privati o
pubblici, collocati in quiescenza. Alle suddette amministrazioni è
altresì fatto divieto di conferire ai medesimi soggetti incarichi
dirigenziali o direttivi, o cariche di organi di governo". Questo
perché una volta succedeva che i dipendenti andassero in pensione
prima dei limiti e poi si conferissero loro consulenze. "Gli
incarichi, le consulenze e le collaborazioni di cui ai periodi
precedenti sono comunque consentiti a titolo gratuito, ma per i
soli incarichi dirigenziali direttivi, fermo restando la gratuità,
mentre la durata non può essere superiore ad un anno non
prorogabile, né rinnovabile presso ciascuna Amministrazione".
Sull'interpretazione ci sono anche delle circolari del Ministro per
la semplificazione pubblica che sottolineano e rinforzano questo.
Questa è la norma.
Mi permetta solo un'osservazione per questo che è comunque un
fatto nuovo e che può creare, se risolto in un certo modo, anche
dei precedenti, e quindi riveste sicuramente un'importanza. Sugli
attuali responsabili che lei cita, quando dice che non hanno avuto
il tempo, io vorrei sottolineare che non sono andati in quiescenza
per limiti di età o per altre questioni, ma per una decisione loro,
nel senso che per motivazioni varie non avevano più la possibilità
o il desiderio di continuare a dirigere delle strutture. Uno dei
responsabili ha addirittura posticipato di alcuni mesi la
collocazione in quiescenza annunciata prima in un periodo e poi in
un altro, per cui io penso che ci sia stato il tempo sufficiente
per passare le consegne, anche per rapportarsi con i collaboratori
che erano vicini da diversi anni. Tra l'altro, nello specifico, al
momento del pensionamento mi sono state consegnate diverse
osservazioni scritte di cui è stato tenuto conto.
L'amministrazione dell'azienda, informata su questo, ritiene che
un direttore di struttura complessa entrato in quiescenza sia
un'importante risorsa se dedica la propria opera gratuita
nell'ambito generale dell'azienda, ma non sia proponibile il suo
impiego in posizione molto simile a quella ricoperta durante il
periodo del servizio attivo. Tale posizione interferirebbe, a
nostro parere, con il ringiovanimento e il ricambio del personale
che la normativa intende favorire. Peraltro gli incarichi sarebbero
conferibili solo per un anno, quindi sarebbe un supporto limitato,
mentre la gestione della struttura va presa in carico all'inizio da
parte di dirigenti con una prospettiva professionale maggiore in
termini di tempo, disponibilità e responsabilità gestionale. Rimane
aperta la possibilità per un dirigente in quiescenza di mettere a
disposizione le proprie competenze gestionali e relazionali, ad
esempio nel campo delle malattie croniche a forte impatto
territoriale.
Presidente -
Per la replica, la parola al Consigliere
Cognetta.
Cognetta (M5S) -
La risposta in generale ovviamente mi è
piaciuta abbastanza; nel particolare io non sono entrato, né volevo
entrare, è stato soltanto un esempio che ho preso per farle un
ragionamento. Poi, che siano andati in pensione per questioni loro
o altre questioni, la cosa è abbastanza relativa per quanto mi
riguarda. Quello che invece è importante, è avere una risposta
rispetto alle proposte fatte, che adesso ho avuto, perché ero
rimasto abbastanza perplesso nel non conoscere la risposta data.
Lei giustamente dice che per cose specifiche preferisce non
utilizzarli, ma se fossero cose più generali o ambiti in cui magari
ne abbiamo più bisogno possiamo intervenire in questo senso.
Io la ringrazio, spero che nel tempo utilizzi sempre più questa
norma per ciò che attiene alle possibilità e alle necessità
dell'azienda, ovviamente sempre in accordo con chi c'è. Questo mi
sembra doveroso, l'ho anche scritto, vuol dire che credo
effettivamente in un'ottica di risparmio, ma anche in un'ottica di
miglioramento del servizio. Vede, io sono al lavoro, magari alcune
cose le posso dire, ma posso anche non dirle, vado in quiescenza e
posso tranquillamente esprimere criticità maggiori o diverse
rispetto a quelle che facevo quando ero pensionato; mi sembra una
cosa logica di cui tenere conto per migliorare il servizio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK