Consiglio Regionale della Valle d'Aosta - Oggetto del Consiglio n. 100 del 25 settembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 100 del 25 settembre 2013 - Resoconto
OGGETTO N. 100/XIV - Interrogazione: "Interventi finanziari
sostenuti dall'Amministrazione regionale per il collegamento aereo
Aosta-Roma e per la gestione della struttura aeroportuale".
Président -
Pour la réponse, la parole à l'Assesseur
Marguerettaz.
Marguerettaz (UV)
- Sì, grazie Presidente. Credo che sia
bene fare un riepilogo; tutti questi dati che il collega Bertin ci
chiede sono ovviamente, abbastanza noti, però val la pena di dare
una lettura "integrata".
Prima domanda:
"l'ammontare dell'onere finanziario sostenuto
dall'Amministrazione regionale per l'attivazione della linea
aerea...e le stime degli utilizzatori della tratta"
; tutto
questo è contenuto nelle delibere, nei piani che sono stati
approvati in Consiglio, quindi il collega Bertin potrà fare una
facile verifica. La Giunta regionale ha approvato un impegno di
spesa per il finanziamento del volo Aosta-Roma di 8 milioni per
l'intera durata del contratto, cioè quattro anni, IVA inclusa, il
master plan e tutte le attività che sono alla base dell'appalto
parlano di una presenza media minima di 17 persone a volo.
"L'ammontare complessivo dell'onere finanziario sostenuto
dall'Amministrazione regionale per la gestione e per il
mantenimento in attività della struttura aeroportuale...2012-2013
e...per il 2014"
: come il collega Bertin sa benissimo, la
convenzione per la gestione dell'aeroporto è una convenzione
trentennale che è stata deliberata non nella precedente
legislatura, ma ancora in quella precedente. Alla società di
gestione AVDA la Regione eroga un corrispettivo annuo, a fronte del
servizio reso, che include la manutenzione ordinaria e
straordinaria programmata, fornito sulla base delle condizioni e
delle modalità stabilite dalla convenzione, come vi dicevo
poc'anzi, del 29 dicembre 2004, e un'appendice integrativa del
settembre 2008, i costi 2012, 1.800.000, il 2013 in corso di
erogazione l'ottava rata mensile, 1.900.000, e nel 2014 con la
stima 1.988.000.
"La spesa sostenuta sinora dall'Amministrazione regionale per
la realizzazione dell'aerostazione"
è la spesa complessiva
prevista per il completamento dell'opera. L'importo di
aggiudicazione ammonta a 6.600.000, a questi andranno aggiunti
circa 320.000 di installazioni e dotazioni tecniche. Ad oggi la
Regione ha liquidato alla stazione appaltante AVDA le somme
relative a quattro stati di avanzamento, cui si vanno ad aggiungere
tutta una serie di interventi accessori, come approvazione progetti
da parte di enti, spostamento sotto servizi, per un ammontare di
4.800.000.
"Se e quando i lavori per la realizzazione dell'opera citata
si concluderanno"
: è, diciamo, una domanda al contrario, che
non può essere reperita da altri documenti e che mi dà l'occasione
di dare un'informazione nuova al Consiglio. I lavori di costruzione
della nuova aerostazione sono attualmente sospesi, perché
l'appaltatore che ha avviato un procedimento di concordato
preventivo in continuità ha ottenuto dal Tribunale di Reggio Emilia
lo scioglimento del contratto. La stazione appaltante AVDA ha
avviato tutte le procedure di legge per l'individuazione di un
nuovo appaltatore: in prima battuta, tramite l'interpello di quelli
collocatisi in graduatoria nel corso della gara originaria che
manifestino ancora interesse; in seconda battuta, tramite nuova
procedura di gara a cui affidare il completamento delle opere.
Tutto questo - la faccio breve - ha portato al 20 settembre 2012 a
una novità. Il 2° classificato in sede di gara ha formalmente
confermato la propria disponibilità a ultimare le opere, pertanto
possono essere avviate le verifiche formali per procedere al
successivo affidamento definito dei lavori. Quindi abbiamo avuto
questa situazione che ha bloccato, finalmente il 2° classificato ha
manifestato formalmente l'interesse di subentrare e quindi
speriamo, insieme a lei, collega Bertin, di vedere riaprire il
cantiere al più presto.
Président
- Pour la réplique, la parole au collègue
Bertin.
Bertin (ALPE)
- Grazie Presidente.
Iniziamo dall'ultima parte, dall'aerostazione. Fino a qualche
tempo fa, quando sentivo parlare di aerostazione mi venivano alla
memoria, in mente, immagini e storie legate alla fantascienza,
soprattutto ai film e ai telefilm visti da bambino in TV, legati al
futuro e, come detto, alla fantascienza...aerostazioni spaziali,
sulla Luna e su Marte, com'erano pieni i telefilm dell'epoca di
quand'ero bambino...insomma, avventure legate alla conquista dello
spazio. Adesso il termine mi ricorda immediatamente un rudere
fatiscente, abbandonato alla periferia della città, uno spettacolo
scandaloso, un progetto megalomane scollegato dalla realtà della
Valle, in questo senso, sì, fantascientifico, ma niente avventure
accattivanti, solo spreco, tempi indefiniti e desolante
inefficienza, un'odissea neanche nello spazio...almeno il film di
Kubrick aveva una data, "2001: Odissea nello spazio"!
Lei oggi ci fornisce un'informazione, ma sulla data di
conclusione non abbiamo ancora un'idea, rimane un tempo indefinito,
senza una data. Come si sarà capito - l'ha capito anche l'Assessore
- l'obiettivo di questa iniziativa era quello di far emergere i
costi che i contribuenti hanno sostenuto, sostengono e sosterranno
per avere questo nuovo aeroporto di categoria superiore: questo era
l'obiettivo. Evidentemente buona parte di questi conti erano
conosciuti, ma non tutti, o perlomeno non da tutta l'opinione
pubblica.
Avevamo un piccolo aeroporto, conosciuto in tutta Europa per il
volo libero a vela, una piccola struttura che portava turismo e
faceva conoscere la Valle; tra l'altro, vi facevano anche dei
record di altezza rispetto al volo a vela, ma non bastavano, non vi
bastava...si è iniziato allungando la pista, cosa che di per sé era
positiva, dava maggiore sicurezza, ma neanche questo bastava,
neanche questo vi bastava, e allora si è inventata una grande
opera, una grande ed inutile opera, nonostante nessuno in questa
Valle ne sentisse la necessità. Mai nessuno, imprenditori,
albergatori o altri operatori economici hanno mai evidenziato
questa necessità! Il bisogno di avere un aeroporto di categoria
superiore: un'invenzione della politica che non rispondeva a
nessuna necessità.
Ma quanto ci costerà, quanto ci costa questa invenzione? Oggi
abbiamo avuto qualche indicazione per l'opinione pubblica che deve
conoscere i costi dell'aeroporto. I contribuenti devono iniziare a
farsi un'idea di quanto ci costerà, una somma importante - è finito
il tempo delle "vacche grasse", dell'irresponsabilità finanziaria -
che rappresenta e rappresenterà sempre di più un problema. Ci ha
fatto accenno ad alcune cifre, manca tra l'altro quella relativa
alla sicurezza, riguardo ai vigili del fuoco e, se vuole, gliela do
io (l'abbiamo conosciuta l'anno scorso): se l'aeroporto passerà di
sesta categoria e sarà H24, il costo sarà di 3.600.000 euro
all'anno...insomma, complessivamente un costo enorme, anche
soltanto annuale, di questo nuovo aeroporto. È sostenibile
finanziariamente per la nostra comunità quest'idea, questa
megalomane struttura? Secondo noi no! In tutta Europa, non soltanto
in Italia, è emblematico anche il caso spagnolo: gli aeroporti di
queste dimensioni stanno chiudendo o hanno già chiuso.
Insomma, a nostro avviso, prima che sia troppo tardi, bisogna
trovare una
exit strategy
, una via di uscita da questo che
rischia di diventare, per le casse regionali e per i contribuenti,
un bagno di sangue. Noi qualche idea per uscire l'abbiamo...vedremo
in futuro. Grazie.
Président
- Merci. Point 12 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK