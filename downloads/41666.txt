Consiglio Regionale della Valle d'Aosta - Oggetto del Consiglio n. 800 del 10 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 800 del 10 luglio 2019 - Resoconto
OGGETTO N. 800/XV - Interrogazione: "Lavori di ampliamento
del II lotto della discarica annessa al centro regionale di
trattamento dei rifiuti urbani e assimilati di Pollein".
Rini (Presidente) -
Punto n. 6 dell'ordine del giorno.
Per la risposta, la parola all'Assessore Chatrian.
Chatrian (AV) -
Cercherò di rispondere in maniera
puntuale alle due domande che il collega ci pone. Una premessa
prima di rispondere nel merito: il quarto lotto di discarica è un
impianto la cui realizzazione era già stata prevista, sia nel primo
piano regionale di smaltimento dei rifiuti, sia nel piano di
gestione dei rifiuti, e riproposto nell'ultimo aggiornamento:
quello del Piano regionale di gestione dei rifiuti, approvato con
legge regionale n. 22 del dicembre 2015. Il progetto del quarto
lotto di discarica è stato poi esaminato, con esito favorevole, sia
dal Comitato tecnico per l'ambiente, sia dalla Conferenza dei
servizi, tenutasi in data 19 gennaio 2006, ai fini della successiva
approvazione, avvenuta con deliberazione di Giunta successiva, ad
agosto 2009. Un passaggio importante: la realizzazione del quarto
lotto di discarica è stata assoggettata anche alla valutazione
ambientale strategica nell'ambito delle procedure di aggiornamento
del piano regionale di gestione di rifiuti, avvenuto con legge
regionale n. 22 del 2015, praticamente l'ultima approvata dal
Consiglio regionale, da cui sono scaturiti tutti i vari atti
amministrativi, la gara e la firma del contratto di pochi giorni
fa. Il piano regionale dei rifiuti al punto 10.3.5.2., "Flussi da
trattare e modalità di gestione e di trattamento", prevede la
possibilità di smaltimento diretto nel quarto lotto di discarica,
previa compattazione, senza preventivo trattamento, nel caso si
possa applicare quanto previsto dall'articolo 7, comma 1, lettera
b) del d.lgs. n. 36/2006, il quale stabilisce che l'obbligo del
pretrattamento ai fini dello smaltimento in discarica dei rifiuti
non si applica ai rifiuti il cui trattamento non contribuisce al
raggiungimento delle finalità di cui all'articolo 1, riducendo la
quantità dei rifiuti o i rischi per la salute umana e l'ambiente, e
non risulta indispensabile ai fini del rispetto dei limiti fissati
dalla normativa vigente. A questo proposito, richiamiamo le linee
guida Ispra in base alle quali è data la possibilità di continuare
a smaltire, ancorché in una fase transitoria, i rifiuti urbani
indifferenziati in discarica senza pretrattamento, previa
valutazione qualitativa degli stessi, volta ad accertare in via
prioritaria il grado di rifiuti biodegradabili - questo è il
passaggio più importante - ancora presenti nel rifiuto
indifferenziato, il cui valore massimo è stabilito espressamente
dall'articolo 5 del decreto n. 36 del 2003.
In sintesi, entro nel merito, tale normativa prevede che nel
rifiuto urbano indifferenziato smaltito in discarica non debba
esserci una presenza di rifiuto biodegradabile in quantità
superiore agli 81 chili all'anno per abitante, limite questo che
non
doveva essere raggiunto entro il 2018. Sulla base delle
analisi merceologiche eseguite dalla Valeco S.p.A. settimanalmente
sui rifiuti sia differenziati sia indifferenziati conferiti presso
il centro di Brissogne, emerge che attualmente, anche a seguito
delle azioni poste in atto per la raccolta differenziata della
frazione organica domestica e assimilata, che rappresenta una quota
parte del rifiuto biodegradabile, la percentuale di rifiuto
biodegradabile presente nel rifiuto urbano indifferenziato è pari
al 47 percento, corrispondente a un valore di circa 76 chili/anno
per abitante, inferiore al limite di legge sopraindicato.
Parallelamente e contestualmente alle analisi merceologiche delle
diverse tipologie di rifiuti conferiti al centro di Brissogne,
vengono rilevati i valori del potere calorifico inferiore del
rifiuto indifferenziato, da cui emerge un valore mediamente alto, a
conferma di una scarsa presenza di frazione biodegradabile del
rifiuto indifferenziato prodotto. Per tale verifica tecnica, che è
propedeutica a valutare il rispetto normativo, l'Ispra ha definito
un criterio per valutare la stabilità biologica di un rifiuto.
Termino: nel documento l'Ispra stabilisce che, qualora i rifiuti
urbani indifferenziati, fermo restando il raggiungimento degli
obiettivi di riduzione del RUB (Rifiuto Urbano Biodegradabile),
rispettino un determinato valore del cosiddetto "indice
respirometrico", il loro smaltimento in discarica è ammissibile
anche senza trattamento. Le analisi periodiche effettuate sul
rifiuto indifferenziato da Valeco indicano un valore medio di tale
indice notevolmente inferiore a quello indicato nel documento
Ispra. Il terzo elemento in base al quale è consentito lo
smaltimento in discarica dei rifiuti urbani indifferenziati è che
si sia raggiunta la percentuale di raccolta differenziata del 65%,
percentuale che è superata nel primo semestre 2019, anche se non
abbiamo un rendiconto puntuale oggi, al 10 luglio, ma è il trend
dei primi mesi, che sarà confermato appena possibile. Nel momento
in cui avrò i primi dati rendicontati, avrò modo, se interessa al
collega, di farli avere, o comunque anche pubblicamente, o in
commissione, per potersi confrontare sui dati concreti ma,
soprattutto, rendicontati.
Presidente -
Per la replica, la parola al collega
Manfrin.
Manfrin (LEGA VDA)
- Sarà importante vedere questi dati,
perché io ho cercato di informarmi un po' sulla situazione della
questione dei rifiuti e ho trovato che nell'articolo 7 del decreto
legislativo n. 36 del 2003 si prevede che i rifiuti possono essere
collocati in discarica soltanto dopo il trattamento. Il trattamento
prevede che i rifiuti vengano vagliati per estrarre sostanze
pericolose e per stabilizzare rifiuti organici, per evitare
percolato e per togliere materiale eventualmente riciclabile.
Questo è un po' quello che diceva lei, ma qui a me risulta che sia
un obbligo: "
il trattamento dei rifiuti destinati alla discarica
deve quindi consistere in processi che, oltre a modificare le
caratteristiche dei rifiuti allo scopo di ridurre il volume e la
natura pericolosa, e facilitarne il trasporto e favorirne il
recupero, abbiano altresì l'effetto di limitare e ridurre il più
possibile ripercussioni negative sull'ambiente, nonché i rischi per
la salute umana
". Il punto è che bisogna in questo caso trovare
una stabilizzazione della frazione organica per ridurre il più
possibile la formazione di percolato, che potrebbe avere
ripercussioni negative sull'ambiente e sulla salute delle persone,
questo rischio di percolato, chiaramente, emerge perché la zona del
nuovo lotto è adiacente anche alla Dora ed è un pericolo che ci
poniamo. Il fatto è che il pericolo è sia che vi sia una
tracimazione rispetto al livello di impermeabilizzazione della
discarica, come in questo caso di discarica ormai colma, oppure
addirittura la fuoriuscita dello stesso da falle nello strato di
impermeabilizzazione. Esiste quindi il rischio di un concomitante
inquinamento di falde acquifere e dei terreni circostanti la sede
della discarica, oppure soltanto di questa seconda eventualità. I
rischi per la salute derivano in questo caso sia dalla
frequentazione dell'area circostante la discarica, sia dal
possibile inquinamento di prodotti agricoli, con la conseguente
contaminazione della catena alimentare. Le chiedo: permettere
quindi l'ampliamento del secondo lotto della discarica, ormai
esaurito, non comporterà rischi quindi per il territorio
circostante? Serve a temporeggiare per evitare l'esaurimento
prossimo della discarica, oppure la frazione di rifiuti urbani
indifferenziati che viene smaltita presso la discarica in una cella
appositamente allestita, realizzata a norma di legge e regolarmente
autorizzata, in attesa dell'avvio dell'esercizio di un nuovo
sistema impiantistico di trattamento dei rifiuti è un
temporeggiamento? Questo è quello che è stato dichiarato sui
giornali.
Visto che lei ci ha detto che i rifiuti vengono sottoposti a una
vagliatura, io le porto una piccola testimonianza da giornalista.
Io andai a fare un servizio sulla discarica di Brissogne e ci
fecero vedere un impianto di selezione che puliva - credo fosse la
plastica o la carta - e sostanzialmente dei contenitori venivano
pressati su questa catena di montaggio, che portava i rifiuti in
alto, e c'erano sei operai, in cima a questa catena, che, a mano,
facevano una selezione. Ci dissero che, grazie a quel sistema, era
migliorata notevolmente la frazione di rifiuti conferita. A
distanza di qualche mese incontrai uno di quegli operai e gli
dissi: "certo che fate un lavoro duro, tutto il giorno a
selezionare rifiuti". Lui mi disse: "no, veramente quell'impianto
l'abbiamo messo in funzione perché c'eravate voi giornalisti, non
lo facciamo sempre". Insomma, se questa è la selezione che viene
fatta e sulla base della quale vengono fatte le analisi, forse
questo sistema è un po' da rivedere, soprattutto alla luce dei
pericoli esposti per l'ambiente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK