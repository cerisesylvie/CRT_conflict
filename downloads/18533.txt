Consiglio Regionale della Valle d'Aosta - Oggetto del Consiglio n. 1640 del 16 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula
Oggetto del Consiglio n. 1640 del 16 novembre 2000 - Resoconto
OGGETTO N. 1640/XI Attività di monitoraggio per la
tracimazione del torrente Buthier e relative soluzioni.
(Interpellanza)
Interpellanza In riferimento alla gravissima alluvione del 15
ottobre scorso;
Preso atto dei tragici eventi che hanno causato una vittima e
creato danni nel quartiere Dora di Aosta e nel limitrofo centro
commerciale di Saint-Christophe per decine di miliardi;
In considerazione che tali eventi sono da ricondurre alla
tracimazione del torrente Buthier causata da un'ostruzione fatta da
tronchi d’albero sul ponte ferroviario di via Caduti
del Lavoro;
i sottoscritti Consiglieri regionali
Interpellano
il Presidente della Giunta regionale per conoscere:
1) quali attività di monitoraggio e di prevenzione sono state
svolte nei giorni precedenti la tracimazione delle acque;
2) quale autorità era preposta a tale attività;
3) quali soluzioni sono state pianificate per evitare che
prossime precipitazioni possano riproporre tali eventi.
F.to: Lattanzi - Frassy
Président
La parole au Conseiller Lattanzi.
Lattanzi (FI)
Avendo chiuso la mattina di oggi disquisendo
su quelli che sono stati i meccanismi di allerta e di prevenzione,
devo dire con onestà che rileggendo la mia interpellanza, in gran
parte questa ha già avuto delle risposte, però non vorrei esimermi
dal porre l'attenzione su un fatto che ha visto una vittima ed è un
evento difficile da comprendere perché se questa mattina abbiamo
disquisito sulla pericolosità della montagna, è stata una beffa per
la Valle d'Aosta scoprirsi così vulnerabile sotto questo aspetto.
Devo dire che unitamente alla perdita di una persona il quartiere
Dora ad Aosta ha purtroppo subito decine di miliardi di danni
perché in quella locazione sono situate le attività commerciali e
industriali importanti della nostra città. In questo senso credo
sia importante comunque riflettere anche su quell'evento.
In merito alle domande poste dall'interpellanza la prima chiede
quali attività di monitoraggio e di prevenzione sono state svolte
nei giorni precedenti la tracimazione delle acque; stamani abbiamo
appreso dal Presidente quali sono stati i meccanismi di
monitoraggio, per cui credo di poter anticipare che la risposta
sarà più o meno simile a quella che mi è stata data. Per quanto
riguarda l'autorità che era preposta a tale attività, posso
immaginare a questo punto che possa essere il comune, però sarebbe
importante vedere la posizione dell'Amministrazione regionale
rispetto a questo specifico evento del Buthier che ha esondato e
che ha creato così tanti danni e una vittima purtroppo nel
quartiere Dora.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Durante il corso dell'anno sono i tecnici
delle strutture regionali della Direzione bacini montani e della
Direzione ambiente, assetto del territorio e risorse idriche e il
Corpo forestale valdostano - che inoltre relaziona periodicamente
sullo stato dei corsi d'acqua in modo particolare in relazione
all'efficienza delle opere idrauliche - che operano lungo i corsi
d'acqua regionali assicurando il controllo delle attività che si
svolgono lungo le sponde e in alveo e la realizzazione dei lavori
di manutenzione e sistemazione idraulica.
Da questa attività non è risultata alcuna segnalazione specifica
relativa al torrente Buthier, nel senso che erano in corso gli
interventi di manutenzione previsti, non erano stati segnalati
ingombri d'alveo né altro fenomeno che poteva costituire un
pericolo. Per quanto riguarda il tratto cittadino, erano stati
svolti interventi di ricalibratura dell'alveo alla fine degli anni
'80 che avevano permesso di conseguire un livello di sicurezza
compatibile con un evento di piena di circa 500 metri cubi/secondo
garantendo nel passaggio sotto le luci dei ponti esistenti il
contenimento all'interno delle arginature.
Nella relazione tecnica di tale progetto il ponte ferroviario
all'interno della Cogne viene indicato come idoneo per lo
smaltimento del deflusso ipotizzato; la sua occlusione è da mettere
in relazione allo straordinario apporto di tronchi derivanti dalle
frane che hanno interessato i versanti boscati e sono caduti in
alveo.
Per quanto riguarda il discorso relativo a quale Autorità era
preposta a tale attività, riferendoci in questo caso credo alla
sorveglianza nel momento dell'emergenza, credo che la risposta sia
la stessa che ha fornito il Presidente questa mattina e i
riferimenti legislativi sono il punto 3 dell'articolo 15 della
legge n. 225/1992, che recita che il Sindaco è l'autorità locale in
materia di protezione civile, che, in caso di urgenza sul
territorio comunale, è lui che dirige e coordina i servizi di
soccorso e di assistenza.
All'appendice IV dell'allegato E della direttiva sulle attività
preparatorie e procedure di intervento in caso di emergenza per
protezione civile, del Dipartimento della Protezione civile, sono i
comuni e le comunità montane che devono mettere in opera i servizi
di osservazione, di allerta e quant'altro.
E ancora a pagina 12 del piano regionale di protezione civile si
dice che, da quando è scattata l'allerta, è il Sindaco che deve,
fra le altre cose, adottare le misure di soccorso e l'impiego del
personale e dei mezzi di cui dispone ed è ancora l'autorità
comunale a cui compete allertare la popolazione ed eventualmente
dare l'ordine di evacuazione.
Per quanto riguarda le attività che abbiamo messo e che andranno
messe in opera per evitare il ripetersi dei problemi,
nell'immediato, visto il notevole trasporto solido e quindi gli
accumuli in alveo di materiale litoide e di legname, in particolare
nel tratto a monte dello sbarramento ENEL, sono stati avviati i
necessari interventi di pulizia che proseguiranno anche nel tratto
cittadino per asportare il materiale depositato.
A medio e lungo termine valgono qui i ragionamenti che abbiamo
fatto per tante altre situazioni: censimento puntuale delle
situazioni, analisi delle situazioni e programmazione degli
interventi necessari per ovviare.
Président
La parole au Conseiller Lattanzi.
Lattanzi (FI)
Credo che, a differenza di questa mattina,
parlando del disastro che è successo per l'esondazione del Buthier
possiamo senz'altro partire da un presupposto, cioè che il Buthier
non era e non è considerato un torrente a rischio e stamattina
abbiamo sentito che non è un torrente a rischio così come molti
altri, però credo che in questo caso possiamo sostenere che, alla
luce degli eventi che si sono succeduti, non abbiamo avuto dei
danni come nel caso del Saint-Barthélemy o del Comboé per
l'irruenza del torrente, per le problematiche legate all'alveo del
torrente.
Qui siamo di fronte a un caso più assurdo sotto l'aspetto della
comprensione e anche dell'accettazione perché si è assistito quasi
con impotenza al crearsi di un evento che alla fine è diventato
incontrollabile e che purtroppo ha seminato quello che abbiamo
visto.
Però per onestà intellettuale devo dire che, nel momento in cui
l'Assessore ribadisce che il piano prevede che la responsabilità
della sorveglianza, del monitoraggio, dell'attivazione dell'allerta
spetti al sindaco, vale qui la stessa riflessione che facevamo per
i sindaci degli altri comuni di questa mattina, cioè che il sistema
va rivisto perché non possiamo scaricare esclusivamente sul sindaco
la competenza e la responsabilità, previo l'allertamento per una
pioggia che sta arrivando, di così importanti situazioni.
Ma in questo caso mi sento di dire che c'è una differenza
rispetto a questa mattina sulle reciproche responsabilità e lo
voglio dire in questa sede perché se n'è dibattuto anche in
Consiglio comunale di Aosta ed è importante che anche il Consiglio
regionale rifletta su questa cosa.
Si è creata una situazione di accumulo durante la quale abbiamo
aspettato che la situazione evolvesse cercando con degli strumenti
poco adatti o comunque poco incisivi che si togliessero i tronchi
che si accumulavano via via sul ponte ferroviario, si sono valutate
tesi anche le più assurde come quelle di far saltare il ponte, cioè
si è assistito a un tira e molla di valutazioni che alla fine hanno
fatto esplodere la situazione.
È sempre difficile ragionare con il senno del poi e in queste
situazioni forse non è neanche del tutto corretto, però in quella
situazione possiamo sostenere senz'altro che il quartiere Dora si è
allagato, le attività commerciali si sono distrutte e danneggiate,
decine di miliardi di perdite, si è avuta una vittima perché non si
è liberato tempestivamente quel ponte dai tronchi che non a decine,
ma a centinaia arrivavano giù dalle valli che alimentano il Buthier
stesso.
Il vedere l'enorme catasta di tronchi che aveva ostruito quel
ponte ferroviario è stato impressionante perché si è assistito al
continuo arrivo di questi tronchi, cioè non sono arrivati giù in un
secondo, non sono arrivati giù diecimila tronchi in un colpo solo,
ma chi ha assistito ha visto continuamente arrivare gente che aveva
la responsabilità e che doveva prendere decisioni e che le
prendeva, una pala che lavorava per cui qui davvero si poteva
evitare quanto è successo e senza dubbi si può dire che si poteva
evitare.
Ribadendo per onestà intellettuale che non possiamo, come per
gli altri sindaci, scaricare la responsabilità del sistema di
monitoraggio esclusivamente sui sindaci, in questo caso mi sento di
dire che una grossa responsabilità gravava su chi aveva il compito
di sorvegliare e stava sorvegliando quel ponte per liberarlo dai
tronchi, perché quello non lo ha fatto.
La risposta alla nostra terza domanda è forse di tutto il
ragionamento che lei ha fatto la parte che mi lascia più
insoddisfatto perché abbiamo assistito già a una situazione di
questo tipo. Dice l'Assessore che si stava già monitorando e non si
erano evidenziate situazioni particolari di ostruzione dell'alveo,
la Forestale e chi ha sorvegliato non ha riscontrato quelli che
qualcuno ha detto definito cataste di tronchi sui bordi del
torrente che si sono fatte trascinare verso il fondovalle.
A questo punto, se l'alveo era già controllato, era già
monitorato, se continuiamo con l'ordinarietà che abbiamo
utilizzato, credo che dobbiamo prendere atto che il monitoraggio e
il lavoro di pulizia degli alvei non è stato sufficiente perché
quello era già fatto e lì sono arrivati centinaia di tronchi,
centinaia di tronchi che, pur avendo pulito l'alveo e pur avendo
fatto il monitoraggio, sono comunque arrivati perché la montagna è
comunque un sistema delicato e inesorabile.
Quindi mi preoccupa che, verificatasi questa situazione, si
dica: "Prendiamo atto delle situazioni che non hanno funzionato
nell'emergenza, andremo poi a vedere di chi sono le
responsabilità", qualcuno dice è compito del comune, noi sosteniamo
che non può essere solo quello, in questo caso però ci sono delle
forti responsabilità, ma se poi finita tutta la faccenda torniamo a
fare gli stessi monitoraggi non dico solo sul Buthier, ma su tutti
i torrenti della Valle identici a quelli di prima, ho il sospetto
che dovremo aspettarci ulteriori problemi di questo tipo. Lì la
massa dei tronchi venuti giù dalle valli laterali del Buthier è
stata fuori dalla norma e purtroppo si è assistito in maniera
passiva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK