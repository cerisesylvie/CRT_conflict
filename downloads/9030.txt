Consiglio Regionale della Valle d'Aosta - Oggetto del Consiglio n. 3551 del 14 marzo 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3551 del 14 marzo 1988 - Resoconto
OGGETTO N. 3551/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Do comunicazione al Consiglio dell'attività
svolta dalla Presidenza del Consiglio e dagli organi consiliari
dopo l'ultima adunanza:
Disegni di legge presentati:
D.L. n. 504, presentato dalla Giunta regionale in data 2 marzo
1988, concernente: "Rifinanziamento della legge regionale 6 luglio
1984, n. 30 e 12 dicembre 1986, n. 62, recanti interventi regionali
in materia di agricoltura in corrispondenza di autorizzazioni a
contrarre mutui passivi" (l^ e 3^ Commissione)
D.L. n. 505, presentato dalla Giunta regionale in data 4 marzo
1988, concernente: "Finanziamento delle spese di gestione della
Comunità "Emanuele Desaymonet" di Aosta, per il recupero di
tossicodipendenti (1^ e 4^ Commissione)
D.L. n. 506, presentato dalla Giunta regionale in data 4 marzo
1988, concernente: "Rifinanziamento per l'esercizio 1988, della
legge regionale 28 dicembre 1984, n. 83, e successive
modificazioni, concernente la concessione di contributi per la
manutenzione e la gestione di piste per lo sci di discesa" (1^ e 3^
Commissione)
D.L. n. 507, presentato dalla Giunta regionale in data 4 marzo
1988, concernente: "Finanziamento per l'esercizio 1988 della legge
regionale 10 gennaio 1961, n. 2, concernente: "Provvidenze per
l'incremento del patrimonio alpinistico (rifugi ed altre opere
alpine)" (1^ e 3^ Commissione)
D.L. n. 508, presentato dalla Giunta regionale in data 4 marzo
1988, concernente: "Aumento, per l'anno 1988, della spesa per
l'applicazione della legge regionale 3 agosto 1971, n. 10, e
successive modificazioni ed integrazioni, relativa alla
sottoscrizione di capitale azionario di società di funivie e
seggiovie locali e di altre società aventi per fine iniziative di
interesse turistico locale" (1^ e 3^ Commissione)
D.L. n. 509, presentato dalla Giunta regionale in data 4 marzo
1988, concernente: "Autorizzazione di maggiore spesa annua per
l'applicazione della legge regionale 11 agosto 1975, n. 39, e
successive modificazioni, concernente: "Ordinamento delle guide e
aspiranti guide alpine in Valle d'Aosta" (1^ e 3^ Commissione)
D.L. n. 510, presentato dalla Giunta regionale in data 4 marzo
1988, concernente: "Autorizzazione di maggiore spesa annua per
l'applicazione della legge regionale 1° dicembre 1986, n. 59,
concernente: "Disciplina della professione di maestro di sci e
delle scuole di sci in Valle d'Aosta" (1^ e 3^ Commissione)
D.L. n. 511, presentato dalla Giunta regionale in data 4 marzo
1988, concernente: "Autorizzazione di maggiore spesa annua per
l'applicazione della legge regionale 30 ottobre 1987, n. 85,
concernente: "Interventi a favore dello sport" (1^ e 5^
Commissione)
D.L. n. 512, presentato dalla Giunta regionale in data 4 marzo
1988, concernente: "Costituzione dell'Atelier per la progettazione"
(1^ - 2^ e 5^ Commissione)
Disegni di legge vistati:
D.L. n. 479, concernente: "Disciplina delle attività di volo
alpino ai fini della tutela ambientale"
D.L. n. 483, concernente: "Modificazioni alla legge regionale 8
ottobre 1973, n. 33, concernente la costituzione di fondi di
rotazione per la promozione di iniziative economiche in Valle
d'Aosta e successive modificazioni"
Disegni di legge non vistati: -
Deliberazioni vistate: n. 17
Riunioni di Commissioni:
Ufficio di Presidenza: 1
Conferenza Capigruppo: 1
Commissione per il regolamento: 1
1^ Commissione: 1
3^ Commissione: 1
4^ Commissione: 1
5^ Commissione: 1
3^ Commissione allargata ai Capigruppo: 1
Signori Consiglieri,
in data 11 marzo il Presidente del Consiglio dei Ministri, On.
Goria, ha rassegnato le dimissioni del Governo nelle mani del
Presidente della Repubblica.
In relazione a questa improvvisa nuova crisi governativa, che
giunge in un momento molto delicato della vita politica e sociale
del Paese, questa Presidenza auspica, certa di interpretare il
pensiero dell'intero Consiglio regionale, che si possa al più
presto trovare una soluzione con un accordo che preveda un Governo
stabile, in grado di affrontare e risolvere i problemi che sono sul
tappeto, con particolare riferimento alla esigenza di una riforma
istituzionale che tenga in debito conto la presenza delle autonomie
regionali nel quadro dell'ordinamento italiano.
PRESIDENTE:
Ha chiesto di parlare il Consigliere Sandri
sulle comunicazioni del Presidente del Consiglio, ne ha
facoltà.
SANDRI (N.S.):
Giudico positivo il fatto che il
Presidente del Consiglio, nelle sue comunicazioni, abbia citato la
caduta del Governo italiano e mi sembra importante sottolineare
l'occasione su cui il Governo Goria e il Pentapartito sono caduti,
che è quella della centrale nucleare di Montalto di Castro.
Penso che si sia assistito non solo ad una crisi politica di un
pentapartito sicuramente già in crisi, ma ad una giusta crisi,
perché alcune forze politiche, in particolare la Democrazia
Cristiana, il Partito Repubblicano, il Partito Liberale, hanno
tentato di togliere all'elettorato la sua indicazione referendaria
molto netta che era quella di andare contro il proliferare delle
centrali nucleari.
Il colpo di mano del Governo sulla centrale di Montalto di
Castro è un qualcosa di estremamente negativo, e credo che la
nostra Regione, che si è sempre dichiarata contro la proliferazione
delle centrali nucleari, possa anche in questa occasione
testimoniare la propria disapprovazione per questa iniziativa del
Governo.
Faccio auspici che il nuovo Governo che si formerà in Italia
riesca su questo tema a mantenere gli impegni che l'elettorato ha a
lui richiesto.
PRESIDENTE:
Ha chiesto di parlare il Consigliere Pedrini,
ne ha facoltà.
PEDRINI (P.L.I.):
Contrariamente a quanto ha dichiarato
il Consigliere Sandri, prendiamo atto con enorme soddisfazione che
gli operai, una tantum, sono loro che vogliono andare a lavorare,
mentre c'è gente che non fa niente tutto il giorno, tranne impedire
agli operai di entrare in centrali nucleari la cui costruzione è
stata approvata per ben due volte da una Commissione di
specialisti. In tutte le nazioni stanno costruendo delle centrali
nucleari; noi spendiamo un miliardo al giorno e chi lo paga quel
miliardo? Noi lo pagheremo!
E questa sarebbe buona finanza? Ma questo è andare contro il
progresso, contro quella che può essere a via futura che ci porterà
a risparmiare dei soldi per tutti.
Quà invece siamo dei miopi, perchè si vuole mantenere
determinate posizioni contro la verità dei fatti e contro
determinate posizioni di tecnici di primo piano assunte
responsabilmente in campo mondiale!
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Vorrei fare una considerazione di
ordine politico per dare poi un significato a quella che farò sul
problema specifico del nucleare.
Credo che caricare di significati politici la vicenda di Goria,
legata alla centrale di Montalto, sia un grossolano errore, anche
perchè la D.C. ha trovato la scusa per uscire dal Governo
approfittando del dissidio che si era determinato sulla costruzione
o meno della centrale di Montalto. Questa è la verità dei fatti sul
piano strettamente politico.
Sul piano invece della difesa dei principi credo che si possa
prendere atto con soddisfazione che il problema del nucleare resta
un problema centrale della vita politica italiana. Su questo
argomento il Governo ha preso una decisione che a mio avviso andava
ulteriormente meditata - e basta prendere in mano i giornali di
questi giorni per rendersi conto della veridicità di questa
affermazione -, in quanto questa meditazione sarebbe servita ad
inquadrare il problema del nucleare sulla base anche di quelli che
sono stati i risultati di un referendum che abbiamo testè
celebrato. Noi socialisti avevamo assunto determinati impegni in
quella occasione, abbiamo ritenuto opportuno di mantenerli in
quest'altra.
Devo solo aggiungere una cosa: il problema del nucleare non può
non essere considerato anche nell'ambito della nostra Regione.
Abbiamo fatto lunghe polemiche su questo argomento nel momento in
cui un elettrodotto gigantesco ci è passato sopra la testa. Ora, su
questo miraggio del nucleare come soluzione di tutti i problemi
energetici, non solo del paese ma addirittura europei, sta lì un
"monumento" che è quello di Creys-Malville, che è chiuso, che è
fermo, e che doveva essere il fiore all'occhiello del sistema di
produzione di energia elettrica, e non solo di energia elettrica,
per quanto riguarda lo sfruttamento dell'atomo.
Le ulteriori considerazioni non le faccio perchè la
dimostrazione di quanto questo problema sia sentito in Valle
d'Aosta l'hanno data i risultati del referendum.
Il problema del nucleare sta diventando, giustamente, un
problema politico di non secondaria importanza.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Non credo che la parete di fondo del
Consiglio sia oggi di color nero per significare lutto per la
caduta del Governo; per quello che ci riguarda crediamo che la
caduta del Governo giunga non come una sorpresa, ma come un fatto
necessario.
Questo Governo doveva dimettersi, era stato riportato in vita
semplicemente per consentire l'approvazione della Finanziaria, ma
in tutto il periodo precedente era emerso chiaramente che
all'interno del Pentapartito gli accordi politici non reggevano
più.
Crediamo che si debba giungere ad un superamento di questa
formula che non riesce più a governare ed a dare risposte ad una
società italiana complessa e carica di problemi; pensiamo che la
soluzione debba essere trovata uscendo fuori dall'ambito del
Pentapartito.
Il tipo di problema che ha provocato contingentemente la caduta
del Governo, vale a dire la questione nucleare, può consentire la
formazione di rapporti fra le forze di Sinistra, fra le forze Verdi
e le forze Democratiche, che portino ad una formula politica più
idonea a governare questo paese. Se ancora una volta invece si
resterà nell'ambito del Pentapartito, i problemi non verranno
risolti, le contraddizioni permarranno e non verrà fatto il bene
del paese.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.):
Volevo fare una breve considerazione di
carattere politico sulla crisi di Governo, che definiamo crisi
istituzionale di questa nostra Repubblica.
Assistiamo con grande vergogna ad un degrado politico e morale
della nostra Repubblica; purtroppo è la dimostrazione lampante del
fallimento della Repubblica italiana nata dalla Resistenza, questa
non è più una democrazia, ma è diventata una anarchia.
Lottizzazioni, tangenti d'oro, scandali in cui sono implicati i
maggiori partiti di Governo, sono la dimostrazione del fallimento
di questo regime che continua imperterrito a dirigere, a non voler
prendere atto di un totale fallimento delle nostre istituzioni.
E proprio in questo momento, che è un momento difficile per la
nostra Repubblica, riproponiamo al popolo italiano la fondazione di
una nuova Repubblica, basata sulla efficienza, sulla onestà, sulla
serietà, sulla correttezza, sui valori, quando oggi i valori non
esistono più. Bisogna prendere coscienza di questa situazione e
ognuno di noi, soprattutto i partiti nazionali, impegnarsi a
rifondare questa Repubblica, altrimenti si darà spazio sempre
maggiore a quei movimenti autonomisti che degenerano poi in
concetti di separatismo: vediamo il Trentino Alto Adige, vediamo la
Liga Veneta, vediamo l'Unione Piémont, che stanno crescendo proprio
di fronte a questo degrado morale e politico delle nostre
istituzioni. Deve venire da ognuno di noi una volontà precisa di
riabilitare queste nostre istituzioni, di rifondare una nuova
Repubblica, che abbia davanti a sè quei valori eterni che devono
essere alla base di ogni istituzione che si definisce
democratica.
Prendiamo atto con profonda amarezza di questo ulteriore degrado
istituzionale, auspicando che ci sia una presa di coscienza in
tutte le forze politiche per una rigenerazione di questa
Repubblica.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Non posso condividere il colpo di
mano portato avanti dalla Democrazia Cristiana, dal Partito
Repubblicano e dal Partito Liberale, nè posso giustificarlo con
quanto ha affermato poc'anzi il Consigliere Pedrini nei riguardi di
un provvedimento che cozza contro la volontà dell'elettorato.
Il Consigliere Pedrini si ricorderà che l'80% degli italiani
hanno votato contro il nucleare, e i referendum vanno rispettati
....
(Interruzione del Consigliere Pedrini)
.... mi permetto di suggerire al Consigliere Pedrini di non
offendere l'elettorato dicendo che gli elettori non capiscono
niente ....
PEDRINI
(fuori microfono):
... non glielo avete
spiegato ...
BALDASSARRE (P.S.D.I.):
... non credo che si possa
giustificare questo colpo di mano, la volontà dell'elettorato è
stata contro il nucleare e noi dobbiamo prendere atto di questa
volontà.
Invece c'è stato il colpo di mano, e bene hanno fatto i Ministri
socialisti e socialdemocratici ad uscire dal Consiglio dei
Ministri; noi siamo d'accordo con la chiusura della centrale di
Montalto, o almeno per la sua trasformazione immediata ....
(Interruzioni a più riprese del Consigliere Pedrini)
.... non condividiamo l'atteggiamento del Partito Liberale, del
Partito Repubblicano e della Democrazia Cristiana; su questo siamo
fermi e forse ha ragione il Consigliere Mafrica quando dice che è
necessario uscire dall'ambito del Pentapartito. Condivido questa
opinione perchè è necessario portare avanti quella formula che noi
proponiamo da diversi anni, di alternativa riformista; è venuto il
momento di dire basta a certe arroganze di potere da parte della
Democrazia Cristiana e degli altri partiti.
Una cosa vorrei dire al Consigliere Aloisi che parla di
moralità: la moralità è anche quella di denunciare i fatti, e il
Movimento Sociale Italiano sabato ha tenuto una conferenza dove ha
parlato di tangenti ai partiti politici. Allora il Consigliere
Aloisi ha il dovere di rivolgersi alla Magistratura e denunciare i
partiti politici che hanno usufruito di tangenti su un appalto del
1982 da parte dell'Amministrazione comunale. Non è solo moralità
denunciare gli scandali, è anche moralità denunciare i presunti
scandali, come questo di cui ha parlato il Segretario del M.S. I.
Non sono a conoscenza di questi fatti, ho solo un comunicato stampa
del M. S.I., ma quando vengono denunciate in pubblico queste cose,
devono essere riportate all'autorità giudiziaria. Questa è
moralità.
ALOISI (M.S.I.):
Chiedo di intervenire, per fatto
personale.
PRESIDENTE:
La Presidenza non le dà la parola per fatto
personale, Consigliere Aloisi, perchè non è stata rivolta nessuna
accusa nei suoi confronti di carattere personale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK