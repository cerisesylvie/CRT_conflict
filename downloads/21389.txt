Consiglio Regionale della Valle d'Aosta - Oggetto del Consiglio n. 1227 del 23 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1227 del 23 marzo 2005 - Resoconto
OGGETTO N. 1227/XII - Processo di elettrificazione della tratta
ferroviaria Aosta/Ivrea. (Interpellanza)
Interpellanza
Appreso che i lavori per l'elettrificazione della tratta
ferroviaria Chivasso-Ivrea sono in stato di avanzata esecuzione e
che nel corso del 2006 è prevista l'entrata in esercizio del
materiale elettrico;
Evidenziato che invece nessuna decisione è stata assunta per
la tratta valdostana, con il rischio di gravi ritardi nella
elettrificazione della tratta Aosta-Ivrea e di una ulteriore
penalizzazione degli utenti valdostani della ferrovia;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1. quali decisioni sono state assunte o si intendono assumere
in merito alla elettrificazione della tratta ferroviaria
Aosta-Ivrea;
2. quali modifiche del programma di esercizio ferroviario
deriveranno dalla elettrificazione della tratta
Chivasso-Ivrea.
F.to: Riccarand - Squarzino Secondina
Président - La parole au Conseiller Riccarand.
Riccarand (Arc-VA) - Con questa interpellanza intendiamo
affrontare in modo puntuale la questione dell'elettrificazione
della tratta ferroviaria Ivrea-Aosta.
Siamo tutti a conoscenza che per quanto riguarda la tratta che
da Chivasso arriva ad Ivrea, è stato deciso nel 2003 di procedere
all'elettrificazione, che sono stati posati su gran parte della
tratta i pali per la trazione elettrica e che nel 2006 è previsto
l'inizio di un esercizio con materiale rotabile elettrico sulla
tratta fino ad Ivrea, quindi questo pone sicuramente un problema di
disparità rispetto alla tratta della ferrovia che da Ivrea sale
fino ad Aosta, su cui le risposte finora non sono arrivate e su cui
con questa interpellanza vorremmo capire meglio le intenzioni da
parte del Governo regionale.
Per quanto riguarda la tratta Ivrea-Aosta, nel giugno 2004
avevamo visto che era stato inserito nell'accordo del programma
quadro fra Regione e Stato per il miglioramento del sistema di
trasporto ferroviario la previsione di una valutazione di un
intervento di progressiva elettrificazione della linea, quindi è
stato inserito questo principio che si sarebbe fatta di comune
accordo questa valutazione sull'elettrificazione. Va detto che è
passato ormai quasi un anno da quell'accordo di programma quadro,
ma non mi risulta che il Consiglio abbia qualche elemento di novità
rispetto a questa situazione, quindi a noi sembra che i tempi di
questo approfondimento e i tempi della decisione stiano diventando
troppo lunghi, perché c'è una realtà che si sta modificando e noi,
rispetto a questa realtà che si modifica, siamo fermi.
Stanno diventando troppo lunghi questi tempi, anche perché
vorrei ricordare che non è che noi partiamo da zero in questo
campo, non è che siamo privi di informazione; la Regione è in
possesso di uno studio di fattibilità tecnico ed economico per
l'elettrificazione della linea Chivasso-Aosta, che risale al 1996,
che è stato redatto dalle "Ferrovie dello Stato" e che è ancora
valido, perché la situazione tecnica della linea non si è in nulla
modificata. Tale studio aveva evidenziato due aspetti di estrema
rilevanza, intanto la fattibilità tecnica dell'elettrificazione,
perché non esiste impossibilità dal punto di vista tecnico, quindi
l'elettrificazione si può fare da Ivrea ad Aosta, come si può fare
anche presso Pré-Saint-Didier, e quello studio aveva fatto anche
una stima dei costi valutando quanto poteva costare
l'elettrificazione. Allora era stato stimato che il costo di
elettrificazione dell'intera tratta da Chivasso ad Aosta era di 102
miliardi di lire, circa 50 milioni di euro, e questo con uno
standard di tipo tradizionale, con altri standard si possono avere
anche dei costi inferiori. Se pensiamo che questo costo comprende
tutta la tratta fra Chivasso e Ivrea, che è adesso oggetto di
intervento, si può stimare che il costo di un intervento di
elettrificazione sulla tratta da Ivrea ad Aosta è all'incirca sui
40 milioni di euro, quindi una cifra significativa, ma che non
rappresenta una cifra spaventosa per porre mano ad un intervento di
questo genere e di importanza simile.
Continuiamo a ritenere che i vantaggi di elettrificare la linea
Ivrea-Aosta siano prevalenti rispetto a qualsiasi altro discorso. I
vantaggi principali sono una maggiore funzionalità e versatilità
della linea quando viene elettrificata, la possibilità di avere
materiale rotabile molto più facilmente reperibile e
interscambiabile con quello che circola su tutta la rete nazionale.
Inoltre ci permette un migliore coordinamento con tutta la tratta
che da Ivrea scende a Torino, perché è una tratta che verrà
dall'anno prossimo elettrificata; ci permette una riduzione
dell'inquinamento e ci permette di utilizzare per la trazione
un'energia elettrica che è prodotta nella nostra regione. Ci sono
tutti gli elementi completi perché questa scelta venga fatta con
tutti i costi che comporta e con i tempi che sono necessari, ma è
una scelta che fa fatta guardando al futuro. Sotto questo aspetto
riteniamo che i tempi siano maturi per questa scelta, che è una
scelta di tipo politico, anzi ci sembra che siamo già in ritardo,
perché la tratta fino a Ivrea sarà elettrificata - fra l'altro
bisognerà nei prossimi mesi capire cosa succederà nel programma di
esercizio che si andrà a predisporre nell'anno prossimo sulla
tratta ferroviaria da Aosta a Torino per quanto riguarda la tratta
fino a Ivrea, onde evitare di avere delle penalizzazioni, ma
sicuramente non possiamo ancora aspettare - e noi chiediamo quindi
all'Assessore di conoscere come intende muoversi, con quali tempi e
modalità, la Giunta regionale.
Si dà atto che, dalle ore 11,56, presiede il Vicepresidente
Nicco.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Vorrei far osservare al Consigliere Riccarand che
la scelta non è solo politica, visto che amministriamo del denaro
pubblico dobbiamo essere sicuri che la scelta dell'elettrificazione
abbia un qualche significato, personalmente negli studi che ho
ritrovato e molti dei quali risalgono alla sua epoca non mi sono
ancora formato delle convinzioni, sul fatto che la cosa dal punto
di vista economico abbia un rapporto costi-benefici così scontato
come lei dice. Come le dirò, credo che in tempi relativamente
rapidi ci potremmo formare questa opinione e personalmente
confronterò questa opinione, che porterò al Governo regionale, con
il Consiglio.
Nel rispondere alla sua prima domanda, devo dire che la Regione
ha da tempo posto la massima attenzione sul problema relativo al
tema della velocizzazione del tratto ferroviario compreso fra Aosta
e Ivrea, facendosi carico anche della connessione verso Torino
evitando Chivasso, che non sarebbe un compito esclusivamente
nostro, e occupandosi anche della "terra di nessuno"
Quincinetto-Ivrea, perché vorrei capire come faccio a finanziare
l'elettrificazione di quel tratto con denaro dei Valdostani! Credo
che lei sia d'accordo che non avrebbe molto significato che ci
mettessimo a finanziare interamente una ferrovia che non è sul
nostro territorio, avrei qualche difficoltà a spiegarlo, anche se
quella parte di ferrovia è afferente principalmente la Valle
d'Aosta.
Cerchiamo di affrontare la questione dell'elettrificazione della
tratta sulla base degli studi pregressi, condotti da "RFI", che non
erano conclusivi, perché rispetto alla famosa galleria di Montjovet
venivano offerte diverse opzioni, e le valutazioni che dobbiamo
fare devono essere valutazioni di merito sull'intervento. Noi
stiamo facendo tutti questi studi, anche se la ferrovia resta
un'infrastruttura statale, e oggi credo che nessun trasferimento di
questa linea possa avvenire senza avere delle risorse finanziarie
certe, perché se domani mattina mi presentassi al Ministro Lunardi
e gli dicessi che la Regione trasferisce la linea, credo che
aprirebbero alcune bottiglie di champagne, però noi ci troverebbero
con alcuni milioni di euro da spendere e questo sarebbe del tutto
illogico. L'intento di mettere in opera i miglioramenti da
apportare all'infrastruttura ferroviaria valdostana e anche
l'elettrificazione della linea ha comportato la convergenza di
interessi, sfociata nel luglio 2004 nella sottoscrizione
dell'accordo di programma fra Governo, Regione e "RFI", ed è questo
per la sua autorevolezza istituzionale un punto di riferimento non
indifferente, non era mai stato fatto un accordo di programma
quadro di questa larghezza.
In base a quanto concordato in quella sede e con la massima
attenzione rivolta ai lavori in corso di elettrificazione del
tratto di ferrovia compreso fra Chivasso e Ivrea, che dovrebbe
aprire al pubblico nel 2007, è stato affidato al Politecnico di
Torino uno studio volto ad approfondire gli interventi necessari
per la velocizzazione del percorso in territorio aostano, fra cui
la valutazione dell'elettrificazione della tratta in territorio
regionale. Anche su questo vorremmo avere dei contributi statali e
capire chi si occupa della "terra di nessuno" Quincinetto-Ivrea,
dove ci sono dei problemi di galleria che lei ben conosce, che
pongono gli identici problemi delle gallerie che si trovano in
territorio valdostano. Questo studio viene condotto con una logica
di monitoraggio continuo da parte della Regione e di "RFI", la
quale, fra l'altro, ha profondi dubbi sui costi-benefici
dell'elettrificazione della linea valdostana e ci pone anche dei
problemi di tipo ambientale per quanto riguarda le gigantesche
cabine di trasformazione che devono essere costruite per
elettrificare la linea.
Noi dovremmo, entro l'estate - per poter poi prendere una
decisione nella seconda metà dell'anno - avere tutta la
documentazione necessaria e personalmente ho chiesto al Politecnico
di avere un elemento di priorità su una soluzione "tranchante" su
questa questione dell'elettrificazione, rispetto alla quale non ho
delle preclusioni, però voglio avere delle certezze di tipo tecnico
da sottoporre al governo regionale.
In merito alla seconda questione vorrei fare una premessa. Credo
che l'elettrificazione della Chivasso-Ivrea sia sbagliata, perché
se potessimo tornare indietro nel tempo e potessimo renderci conto
dell'evoluzione del sistema ferroviario in territorio piemontese
con la questione dell'alta capacità, visto che i tempi fra
concezione di un'idea e sua realizzazione in Italia sono 15-20
anni, probabilmente - ed è questa la tematica vera che abbiamo
posto in discussione con alcuni Parlamentari piemontesi più attenti
- Chivasso diventa una tomba! Ovvero, l'elettrificazione di
Chivasso va benissimo per chi è pendolare fra Ivrea e Chivasso, ma
la maggior parte dei pendolari va a Torino, quindi
l'elettrificazione della Ivrea-Chivasso, pur resa ormai
indispensabile dagli atti degli accordi di programma e del patto
territoriale fatto dal Canavese, in realtà se avessimo oggi un
equivalente del meccanismo che c'è sui treni con cui si tira e si
blocca il convoglio, oggi la vera priorità sarebbe quella di
evitare la stazione di Chivasso attraverso quelle due possibilità
che stiamo studiando con il Politecnico, cioè il famoso passaggio
da montanaro verso la "Canavesana" che sembra essere reso difficile
dalla difficoltà di attraversamento del fiume Orco, che è un fiume
molto aggressivo, ma sembra molto più credibile il famoso
"baffetto" di Chivasso che evita l'ingresso nella stazione di
Chivasso.
Ora, essendo Chivasso "colorata" politicamente in un certo modo,
corrispondente a quello dell'Assessore ai trasporti della Regione
Piemonte, in questa fase far comprendere l'isolamento a cui i
Valdostani sono costretti dal mantenimento della stazione di
Chivasso, era un tema politico (prima delle elezioni regionali del
Piemonte) assai delicato, ma si tratterà di riprenderlo con vigore
dopo le elezioni regionali in Piemonte. Rispetto all'evoluzione del
contesto infrastrutturale e del sistema ferroviario piemontese,
legato soprattutto alla realizzazione del pezzo di corridoio
europeo Lione-Torino-Venezia e al conseguente progetto di riassetto
della stazione di Torino e delle altre linee ferroviarie regionali,
l'Assessorato, per fornire una risposta efficace alla clientela del
servizio ferroviario valdostano, ha attivato specifici
approfondimenti volti all'individuazione delle alternative
percorribili per il miglioramento dell'intera rete di propria
pertinenza.
In merito alla tratta Aosta-Torino, sulla base degli interventi
di elettrificazione di cui parliamo, quindi Ivrea-Chivasso, e del
possibile futuro assestamento della stazione di Torino-Porta Susa,
per la quale è previsto un interramento del piano del ferro di
tutti i treni afferenti al capoluogo piemontese, sono in corso di
definizione le possibili linee di azione per assicurare la
continuità del servizio e, là dove possibile, il miglioramento
delle attuali "performances" di viaggio. Basterebbero una ventina
di minuti di risparmio di tempo nella percorrenza Aosta-Torino, per
essere realmente alternativi agli altri modi di trasporto. Per
perseguire tali obiettivi sono state intraprese due possibili
ipotesi alternative, rivolta, una, alle infrastrutture con la
valutazione della fattibilità e dell'impegno di risorse necessarie
all'elettrificazione della tratta Aosta-Ivrea - e quest'anno va
detto che abbiamo cercato di ottenere delle risorse finanziarie, ma
non ci siamo riusciti -; rivolta, l'altra, alla possibilità di
adeguamento delle sagome limite delle gallerie esistenti necessarie
per l'installazione della linea aerea di contatto. Su questo "RFI"
è chiarissima: dobbiamo rifare l'intero sistema di galleria fra
Montjovet e Saint-Vincent.
Pertanto in questo momento il Politecnico ci deve dire dove deve
entrare e dove deve uscire questa galleria,visto che ci sono 3
ipotesi: una più cara, una un po' meno cara e una minimalistica.
Quando avremo i costi, è questo l'intervento nodale... poi, ripeto,
voglio capire chi finanzia il tratto Quincinetto-Ivrea, partendo
dal presupposto che potremmo fare un sacrificio, ma non è
territorio nostro, non vorrei poi essere chiamato insieme alla
Giunta un giorno da un procuratore della Corte dei Conti che ci
chieda a che titolo finanziamo la ferrovia. Potremmo rispondere che
è perché interessa solo i Valdostani, può essere anche una scelta,
ma con questa logica ci finanziamo anche le autostrade, comunque è
un problema che pongo.
C'è poi il problema del servizio, attraverso la valutazione
dell'opportunità dei tempi e dei costi necessari all'introduzione
di materiali rotabili in grado di circolare sia a trazione termica
sulla tratta Aosta-Ivrea, sia a trazione elettrica sulla tratta
Ivrea-Torino. Questo non è un sogno; noi fino a pochi mesi fa
avevamo individuato un solo treno che, nei prossimi mesi, andremo a
vedere, perché è un treno interessante essendo bimodale, cioè
viaggia a gasolio là dove non c'è il cavo, dove comincia il cavo va
con il cavo, e abbiamo scoperto che esiste un secondo treno
svizzero, che già funziona in Svizzera, che ha le stesse
caratteristiche, cioè questa possibilità di interazione. Non dico
che questa è la soluzione giusta, dico che però abbiamo due
scenari: uno, quello di poter operare sulle infrastrutture trovando
le risorse necessarie, e qui devo dirle che la cifra che lei ha
fatto è sottostimata rispetto alle necessità, ma su questo aspetto
che ci sia l'"expertise" del Politecnico di Torino; l'altro, quello
di tenere aperta questa finestra ipotetica di materiale bimodale,
che risolverebbe quella famosa questione della difficoltà per i
treni di inserimento nel passante ferroviario di Torino.
In ogni caso si evidenzia come la sola attivazione
dell'elettrificazione della linea sul territorio piemontese non
comporti, secondo le nostre stime, una modifica o un peggioramento
del programma di esercizio ferroviario attuale, semmai
l'elettrificazione comporterà qualche piccolo problema perché nel
corso della giornata ci sono lunghe pause sulle linee elettrificate
a causa di problemi di manutenzione. Intanto arriverà venerdì come
fuori sacco in Giunta, da dove verrà trasmessa alla commissione
consiliare per poi tornare alla Giunta per l'approvazione
definitiva, la deliberazione sui treni di tipo "Minuetto", per cui
devo dire che credo che questo "Minuetto" rappresenti, in attesa di
soluzioni definitive, un miglioramento delle attuali prestazioni in
termini di confort, percorrenza e affidabilità del servizio. Ci
sarà una nota nel contratto che stipulerà la Regione con
"Trenitalia", cioè la possibilità di cambio di materiale nel caso
si rendesse necessario: se verrà elettrificata il cambio di
materiale avverrà con materiale di tipo elettrico, se non potrà
essere elettrificata per dei costi considerati eccessivi, a quel
punto potrebbe essere cambiato con materiale bimodale, cioè con i
treni di cui ho detto prima.
Non ho delle certezze titaniche, aspetto di conoscere dai validi
esperti del Politecnico di Torino degli esiti definitivi che
sottoporrò al Governo regionale per la decisione definitiva, e non
avrò difficoltà, essendo questa scelta strategica per il futuro
della Regione, sottoporla anche alle commissioni consiliari.
Presidente - La parola al Consigliere Riccarand.
Riccarand (Arc-VA) - Ho colto nell'intervento dell'Assessore un
aspetto che ritengo positivo: mi sembra abbia parlato di
un'anticipazione all'interno dello studio che fa il Politecnico, di
questa parte che riguarda l'elettrificazione. Questa è una cosa a
mio avviso positiva, perché qui ci troviamo di fronte a un incarico
che riguarda tanti aspetti, che dura un anno, mentre abbiamo una
urgenza di approfondimento e di decisione rispetto a un aspetto
molto più specifico, che è connesso poi con altri aspetti. È chiaro
che se si prende l'orientamento di dire: "va bene,
elettrifichiamo", c'è poi tutta una fase che riguarda la
progettazione preliminare, gli approfondimenti... che porta via
molto tempo, quindi bisogna arrivare al momento in cui si assume un
orientamento di fondo. Sotto questo aspetto accogliamo
positivamente la volontà di anticipare questo momento di
riflessione e speriamo che nell'arco di pochi mesi si possa entrare
nel merito di questo tipo di scelta.
È evidente che i problemi che ha posto l'Assessore ci sono, ma
non ci sembrano così difficili da superare. In merito al problema
dei costi-benefici qui bisogna fare attenzione: è chiaro che "RFI"
non ha interesse ad elettrificare la linea fino ad Aosta, se loro
fanno un calcolo di quanto gli costa elettrificare, è chiaro che
non elettrificano, ma addirittura non fanno neanche funzionare la
linea! Allora il nostro deve essere un discorso che mette sul
piatto della bilancia tanti aspetti, ivi compresi quelli ambientali
e dell'immagine della Regione. Chiaramente una ferrovia migliore è
una cosa che diventa difficile valutare in questo momento in
termini di costi-benefici, ma i benefici li vedremo magari fra
10-15 anni, però questa è una scelta che non può essere fatta sul
piano meramente contabile, altrimenti questo è un intervento che
non viene fatto e viene subito scartato.
È evidente che qui c'è un problema da una parte di scelta legata
ad alcuni elementi che è opportuno acquisire, anche se abbiamo già
una serie di informazioni abbastanza ampie, e poi c'è il problema
di costruire un consenso politico e di trovare le risorse
finanziarie, perché è evidente che non è un intervento che la
Regione deve fare da sola, ma anche la Regione Piemonte... non è la
Regione Piemonte che ha finanziato l'elettrificazione della
Ivrea-Chivasso; si è trattato di un accordo che è intervenuto con
lo Stato, ed è giusto che sia lo Stato, sia la Regione Piemonte,
sia la Regione Valle d'Aosta, facciano ognuno la propria parte,
quindi nessuno chiede che sia la Regione che paghi
l'elettrificazione della tratta Quincinetto-Ivrea, non avrebbe
nessun senso, ma credo che sia nell'interesse e nelle possibilità
di trovare un accordo che riguarda Regione Valle d'Aosta, Regione
Piemonte, Stato e società ferroviaria perché si vada in quella
direzione. Ovviamente bisogna lavorare in questa prospettiva,
perché ci sono le condizioni per poterlo fare e chiaramente la
Regione Valle d'Aosta si deve assumere un ruolo trainante. Noi
pensiamo che questo sia un settore in cui bisogna investire anche
finanziariamente, perché si tratta di ammodernare una
infrastruttura che ha un'estrema importanza per il nostro
futuro.
È evidente che elettrificare la linea significa contestualmente
anche fare degli interventi migliorativi su alcuni aspetti del
tracciato, su alcuni aspetti complessivi dell'armamento, è un
momento di ammodernamento complessivo della linea, è un compito
molto impegnativo, perché non è una cosa che si fa in quattro e
quattr'otto...
(interruzione dell'Assessore Caveri, fuori microfono)
... intanto anche questo lo contesto, perché intanto
l'intervento si può fare per tratte, l'elettrificazione della Ivrea
a Chivasso si è fatta senza chiudere mai la linea, ma anche questo
non è un problema irrisolvibile, non è che dobbiamo dire: "non si
elettrifica perché dobbiamo tenere 6 mesi ferma la linea da
Pont-Saint-Martin ad Aosta", perché si studia un servizio
sostitutivo e si sa che per 6 mesi si fa un servizio sostitutivo
adeguato, dopodiché la linea è fatta in un certo modo, altrimenti
non si potrà mai fare un intervento... questo è un argomento da
tenere presente, ma non può essere un argomento contro la scelta di
elettrificazione.
Chiediamo quindi all'Assessore che questa anticipazione di
questa parte dello studio per l'elettrificazione venga attuata al
più presto, che ci vengano forniti quanto prima degli elementi, sia
in commissione, che in Consiglio, in modo che nel corso dei
prossimi mesi si possa capire qual è l'orientamento. Ovviamente
speriamo che l'orientamento sia di andare nella direzione
dell'elettrificazione di questa tratta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK