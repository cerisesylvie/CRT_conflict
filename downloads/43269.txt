Consiglio Regionale della Valle d'Aosta - Oggetto del Consiglio n. 683 del 9 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 683 del 9 giugno 2021 - Resoconto
OGGETTO N. 683/XVI - Interpellanza: "Verifica della
conformità dell'attività svolta dall'Istituto storico della
Resistenza alle linee di programma di attività scientifica
2021".
Bertin (Presidente)
- Punto n. 26 all'ordine del giorno.
Per l'illustrazione dell'interpellanza il consigliere Manfrin.
Manfrin (LEGA VDA) -
Torniamo nuovamente in questa sede a
parlare di foibe e di Giorno del ricordo. Questa volta però - dopo
la nostra interpellanza su un evento patrocinato dalla Regione, per
avere una chiara connotazione negazionista - lo facciamo dopo aver
letto in maniera molto attenta le linee di programma di attività
scientifica anno 2021 che gentilmente ci sono state trasmesse
dall'Istituto storico della resistenza e - con questa definizione
furbesca - della società contemporanea della Valle d'Aosta, ma di
questo penso avremo modo di parlarne più in là.
Nelle linee guida vengono citati gli eventi inerenti al giorno
del ricordo con la seguente descrizione: "Sempre in linea con il
calendario civile e su impegno dello scorso anno, l'istituto
organizza due conferenze sulla storia dell'Alto Adriatico di lungo
periodo, sulle foibe e sull'esodo giuliano-dalmata dal '47 al fine"
- ascoltate bene - "di approfondire un tema complesso e spesso
comunicato per stereotipi"- questi maledetti stereotipi! - "che
rischia di divenire divisivo e a esclusivo appannaggio delle nuove
destre".
Partiamo quindi da questa seconda conferenza sulla storia delle
foibe e sull'esodo giuliano-dalmata. Nella seduta regionale dello
scorso 22 aprile abbiamo portato, come dicevo, all'attenzione di
quest'Aula i limiti di questo incontro che è stato organizzato e
dissi, mi autocito, purtroppo, ma credo che queste parole siano
assolutamente attuali: "per un dramma di questo tipo, per avere una
presentazione realmente scevra da condizionamenti politici, ci
saremmo aspettati un esperto indicato dall'associazione degli esuli
per esempio, o un professore residente o magari originario di
quelle terre. Il problema però è che la scelta è caduta proprio sul
presunto storico filo Titino sessista, revisionista, riduzionista e
negazionista Eric Gobetti. Già il titolo del libro presentato "E
allora le foibe?" lasciava presagire a uno spettatore attento quale
sarebbe stato l'obiettivo della conferenza, un evento che pareva
essere stato organizzato quasi con la volontà di ristorare qualcuno
del fatto che questa Aula si era espressa all'unanimità per
l'intitolazione di un luogo pubblico a Salvatore Radizza, qualcuno
che peraltro non partecipò alla votazione in aula, un caso di
minzione incipiente.
Evidenzio, visto che ci siamo, nuovamente, e credo che sia
assolutamente necessario, che il soggetto in questione, il
pregiatissimo relatore invitato, tal Eric Gobetti, si sia fatto
ritrarre orgogliosamente con il pugno chiuso, il fazzolettone rosso
al collo e una maglietta che inneggiava a Tito, l'infoibatore Tito,
il criminale assassino Tito, esattamente colui che si è reso
responsabile di quegli infoibamenti.
Lei, Assessore, ricordo distintamente, che rispose ai tempi che
non aveva volontà, come dire, alcuna di discutere, di censurare
iniziative culturali di qualsivoglia natura, ma credo, Assessore, -
glielo dico con tutta franchezza -, che se venisse organizzato un
incontro sulla Shoah dal titolo "Hitler vittima dell'espansionismo
polacco", tenuto da una persona che si fa ritrarre con divisa da
nazista e fa il saluto romano, io credo che lei avrebbe qualcosa da
ridire se questo avvenisse con l'egida del Consiglio regionale e
avvenisse nella biblioteca regionale.
Detto questo, però, veniamo al punto che oggi ci porta
nuovamente a parlare di foibe e di questo simpatico evento che è
stato patrocinato dalla Regione e sostenuto dall'Istituto storico
della Resistenza.
Nelle linee guida che abbiamo poc'anzi letto si dice
espressamente che tali conferenze vengono organizzate al fine di
approfondire - lo ripeto - un tema complesso e spesso comunicato
per stereotipi, che rischia di divenire divisivo e a esclusivo
appannaggio delle nuove destre, queste "tremende nuove destre". E
allora mi sono chiesto: ma come? Un istituto che beneficia di un
finanziamento regionale di 76 mila euro annui - lo ricordo perché
ci è arrivato ovviamente assieme a tutto il resto, perché non
percepisce un euro se non forse mille euro all'anno dalle tessere
di iscrizione, ma 76 mila arrivano dalle finanze regionali - e che
dovrebbe mantenere una linea scevra da condizionamenti politici di
qualsivoglia natura vuole trattare questo tema per evitare che
questo diventi "a uso esclusivo delle nuove destre"?
Quindi abbiamo un istituto finanziato profumatamente da soldi
pubblici che si occupa di fare politica con soldi pubblici e di
contrastare attivamente un'idea differente rispetto alla loro, a
quella che portano avanti utilizzando soldi pubblici. È scritto
nero su bianco su questo simpatico volumetto e documentazione che
ci avete trasmesso.
Io l'ho trovato assolutamente imbarazzante, ma ho trovato una
nuova conferma, una nuova conferma di quello che dicevamo:
quell'incontro era ed è solo ed esclusivamente politico e fatto
semplicemente per contrastare un'idea. Non aveva nulla di storico,
nulla di culturale e nulla d'interessante per il settore
pubblico.
Quindi con questa interpellanza a questo punto le chiedo,
Assessore, se lei ritiene opportuno che un istituto finanziato con
questi soldi pubblici possa agire seguendo le finalità descritte
dalle linee del programma e quindi lavorare a servizio di una
fazione politica piuttosto che di un'altra e - certi che la sua
risposta sarà piena di contrarietà, ovviamente - le chiediamo se
non intenda verificare che l'attività svolta dall'Istituto storico
della Resistenza venga condotta nell'interesse collettivo in
maniera scevra da condizionamenti politici.
Lascio la parola al collega Perron per terminare la
presentazione.
Presidente -
Per i restanti minuti, il consigliere Perron
ne ha facoltà.
Perron (LEGA VDA) -
Due note storiche politiche su questo
tema della Giornata del ricordo che già abbiamo affrontato. Che sia
chiaro, nessuno sano di mente può equiparare per dimensioni e
implicazioni storiche, filosofiche la Shoah con la questione delle
Foibe, questo non può essere fatto oggettivamente e nessuno lo fa,
però possiamo certamente ricordare i crimini dei regimi comunisti
nel mondo, e di questo parla anche la Giornata del ricordo, ed
equiparare i loro errori a quelli nazisti, questo possiamo
farlo.
Ad esempio, il solo regime sovietico staliniano in Ucraina nel
'32-'33, per carestia indotta e non soccorsa, ha provocato 7
milioni di morti su un totale stimato di 20 milioni di vittime
totali tra deportazione dei contadini, dei kulaki, i campi di
concentramento, cioè i Gulag che tutti conosciamo, e le purghe
politiche.
Allora se vogliamo poi negare ogni stereotipo - perché questi
vengono citati, gli stereotipi, e poi ci tornerò - bisognerebbe
anche ricordare che in Italia durante la liberazione - tema molto
caldo ancora oggi, parlo di guerra di liberazione, non di guerra
civile - morirono 90 mila soldati americani, mentre i soldati
tedeschi morti in battaglia furono 120 mila.
Su questo tema, siccome parlo con riferimenti, è appena uscito
da pochi mesi lo storico Gianni Donnola con "La liberazione alleata
di Italia '43-'45" che prende tutti gli archivi americani, quindi
abbiamo questi dati, e, in mezzo a queste cifre spaventose abbiamo
anche la cifra dei partigiani morti in combattimento, parlo di
guerra di liberazione, che furono - secondo le fonti dell'Anpi -
6.882, a fronte di 90 mila soldati americani. Per ogni partigiano
morto in guerra sono 13 soldati americani morti.
Quindi quando ci chiediamo chi ha liberato l'Italia, ripeto,
parlo dai tedeschi, le risposte sono gli anglo-americani, e poi non
siamo noi a creare divisioni su questo tema, questi sono numeri,
questi sono i numeri degli studi, qui sarebbe bello fare un
dibattito, molto volentieri.
Quindi quando parliamo appunto di divisioni sul tema invece, e
torno alla Giornata del ricordo, le divisioni non le creiamo noi
perché, appunto, l'unico che è uscito dall'aula e che non ha votato
su questo tema - su cui c'è comunanza nazionale perché il
Presidente Mattarella ne parla, e questa è una giornata nazionale -
è il collega dell'estrema sinistra, ebbene, qui la divisione non la
facciamo noi. In ultimo, le destre. Quali siano le nuove destre
citate onestamente non lo so, forse quelle populiste, anche qui
categorie che vengono usate così, sovraniste, populiste, micro
sovraniste, "micro" lo lascio anche agli altri, "sovranisti" ce lo
prendiamo.
Conosco le destre di stampo liberale, alla quale ad esempio io
appartengo come idea e ideologia, ma anche quella sociale, quella
cattolica, tutte rappresentate tra l'altro come idee nel nostro
gruppo.
Anche noi esprimiamo le nostre idee, esprimiamo la nostra
visione sui temi storici, perché - e qui chiudo - poi c'è una
strana incongruenza: la nostra posizione è sempre rubricata
"stereotipo", mentre quella degli altri, che spesso potremmo anche
chiamare vulgata, quella diventa sempre verità storica.
Presidente -
Per la risposta, l'assessore Jean-Pierre
Guichardaz ne ha facoltà.
Guichardaz J. (PCP) -
Io non mi tiro mai indietro
rispetto ai dibattiti, anche se il collega Manfrin dice che la mia
replica sarà piena di contraddizioni, adesso non so cosa ha
detto.
Diciamo che lei mi anticipa, come io l'ho anticipata la volta
scorsa, lei mi ha detto: "Grazie per l'autorizzazione", adesso le
rendo il ringraziamento.
A me fa sempre piacere, tra l'altro, affrontare dei dibattiti di
questo genere, dibattiti che toccano tra l'altro delle tematiche
che sono di interesse collettivo, ognuno ha i suoi posizionamenti,
chi più estremi chi meno, io non mi posso considerare come persona
che si posiziona in maniera estrema rispetto alle tematiche
storiografiche di questa epoca, quindi rispetto in pieno anche le
considerazioni dei colleghi, la considerazione anche cortese del
collega Perron.
Rispondo alle domande per non perdere tempo in divagazioni.
La prima domanda e la seconda le metterei insieme, se ritenga
opportuno che i soldi dei contribuenti vengano utilizzati secondo
le finalità descritte nelle linee di programma di attività
scientifica anno 2021 e, in caso negativo, se intenda verificare
che l'attività svolta dall'Istituto storico venga condotta
nell'interesse collettivo in maniera scevra da condizionamenti
politici.
L'Istituto storico della Resistenza e della società
contemporanea in Valle d'Aosta è finanziato dalla Regione, come
avete ricordato, ai sensi della legge 6/2012 con un budget
stabilito annualmente con legge di bilancio - che è il budget che
lei ha citato, 76 mila euro - affinché l'Istituto promuova,
nell'ambito delle attività di propria competenza, la memoria degli
eventi che hanno fortemente caratterizzato la storia contemporanea
italiana, quali l'avvento e la caduta del Fascismo, la resistenza e
la liberazione, la deportazione e lo sterminio nei campi di
concentramento nazisti, l'esodo giuliano dalmata istriano, il
terrorismo e le stragi di matrice terrorista.
Queste sono le indicazioni date dall'articolo 1 mi sembra della
legge o dal 3, adesso non ricordo.
Un'attività di valorizzazione e diffusione della conoscenza che
deve avvenire in armonia - dice la legge - con le leggi di
riferimento e segnatamente di istituzione della festa del 25
aprile, dei giorni della Memoria e del Ricordo, come avete
giustamente citato.
Il passaggio riportato nell'interpellanza e relativo alla
presentazione delle due conferenze, sulla storia dell'Alto
Adriatico di lungo periodo, sulle foibe e sull'esodo giuliano
dalmata del '47 in cui l'Istituto fa accenno al rischio che il tema
possa diventare un tema divisivo e a esclusivo appannaggio delle
destre potrebbe in apparenza non rispecchiare appieno i citati
presupposti, ma non credo che l'intendimento degli organizzatori,
poi posso anche sbagliarmi, fosse di sovvertire una realtà storica
che, al di là dei posizionamenti individuali e ideologici, è
oggettivabile storicamente. Le motivazioni a sostegno del Giorno
del ricordo sono molto ben esplicitate nella legge 92/2004 e anche
nel dibattito istituzionale che da allora si è originato intorno
alla solennità con sfumature - questo glielo devo concedere -
sicuramente diverse ma concordi tutte - io parlo del dibattito
istituzionale - nel rinnovare la memoria della tragedia degli
Italiani e di tutte le vittime delle foibe, dell'esodo dalle loro
terre, degli Istriani, Fiumani e Dalmati nel secondo dopoguerra e
della più complessa vicenda del confine orientale. Questa è proprio
la dicitura descrittiva del Giorno del ricordo, dove si cita anche
la complessità di una vicenda che, come abbiamo visto dal dibattito
all'interno di quest'aula, non è semplice.
Sull'appunto implicito che lei fa nel suo interpello - e cioè
che l'attività svolta dall'Istituto storico della Resistenza debba
essere di fatto condotta nell'interesse collettivo in maniera
scevra da condizionamenti politici - non entro nel merito, e non
posso in alcun modo prendermi l'impegno di fare verifiche o, come
le ho detto l'altra volta, per dire in altro modo delle censure in
tal senso, come già ho avuto occasione di spiegarle rispondendo
alla sua precedente iniziativa dal contenuto analogo, anche perché
non penso che la storia possa essere raccontata in modo del tutto
avulso dal pensiero e dalla formazione anche politica, certo, di
chi la racconta.
È motivo di eterno dibattito quello della scientificità del
pensiero storico e della storiografia - e glielo dico anche perché
sono cresciuto con un padre che di professione faceva lo storico e
non era uno storico probabilmente allineato con gli storici diciamo
tradizionali di quell'epoca - e posso dirle senza timore di essere
smentito che ogni lettura in un senso o nell'altro o con le mille
sfumature tipiche di qualunque narrazione può essere additata come
parziale o addirittura faziosa.
Lei rappresenta nella premessa dell'interpellanza lo storico
Eric Gobetti , apro una parentesi: non è proprio uno storico da bar
dello sport come lei racconta, sicuramente sarà anche schierato,
sicuramente può essere uno nettamente divergente, come ha scritto
lei, dalla storiografia ufficiale della tragedia nazionale, però
anche su questo vorrei capire se esista una storiografia ufficiale
sulle foibe, perché leggere il dibattito e le polemiche originate
anche solo dai discorsi ufficiali di cui parlava il collega Perron
dei vari Presidenti della Repubblica che si sono succeduti da
allora, Ciampi prima, poi Napolitano e Mattarella, capiamo che la
storiografia è viziata da mille variabili e che la definizione
"storiografia ufficiale" è quasi un ossimoro perché se lei si
ricorda il dibattito che si originò intorno ad alcune dichiarazioni
di Napolitano fa vedere che, insomma, anche i Presidenti della
Repubblica, quindi i più alti livelli di rappresentanza dello
Stato, su questo tema hanno delle interpretazioni o danno delle
interpretazioni diverse.
Dicevo che lei, collega, rappresenta Gobetti come uno spostato a
sinistra di fatto, già solo in virtù di ciò che viene indicato
nelle linee di programma dell'attività scientifica 2021
dell'Istituto che lei cita nella premessa. A parte che non credo
che nell'Istituto storico della Resistenza alberghino dei
pericolosi comunisti, non mi vedo François Stevenin e nemmeno la
Villot andare in giro con il pugno alzato con il fazzolettone rosso
ma in ogni caso io le chiedo: lei non pensa che sia corretto
esplicitare sin da subito che il contenuto della conferenza on-line
abbia come obiettivo, tra gli altri, di riportare il tema delle
foibe - che è un tema complesso e spesso comunicato per stereotipi,
come è stato ricordato - al suo spirito originale, cioè di
commemorazione destinata ai parenti delle persone soppresse,
infoibate, al di là di ogni ragionamento retrospettivo, sulle
ragioni o le non ragioni degli uni e degli altri?
A me sembra, nel leggere il suo secondo "Preso atto" in cui lei
descrive le linee di programma, che l'obiettivo della conferenza,
ma magari mi sbaglio, fosse proprio quello di non regalare la
commemorazione delle foibe né alla destra ma neanche alla sinistra,
lasciando che la Giornata del ricordo resti su un livello non
partitico o quantomeno non ad appannaggio di una parte politica a
discapito di un'altra.
Io, le confesso, non ho visto la conferenza ma ho letto il libro
di Gobetti - dopo la sua precedente iniziativa l'ho comprato - e
devo dire che è una lettura sicuramente originale, che non nasconde
un posizionamento, non lo nasconde, ma che non è, per quanto io
possa averlo interpretato, per nulla negazionista e
giustificazionista. Certo non nega i fatti di contorno, cioè che in
quel periodo di furore nazionalistico avveniva di qua e di là ma mi
pare con un approccio - per quanto possibile quando si narrano
fatti storici così controversi, tra l'altro riferiti a distanza di
75 anni - sostanzialmente corretto.
Io ho letto il libro, non ho visto la conferenza, e le devo dire
che sinceramente, al di là del titolo sicuramente provocatorio - e
credo anche un titolo che abbia come obiettivo un obiettivo anche
di marketing di un certo tipo - non mi pare di cogliere nel libro
questo afflato così spostato verso la negazione o verso la
giustificazione.
In ogni caso non credo che un dibattito su un evento così
particolare possa mettere in discussione la funzione e il ruolo
dell'Istituto nonché le qualità delle attività costantemente poste
in essere che lei può trovare tranquillamente sul materiale che le
è stato mandato che, al di là di questo caso specifico, è comunque
molto prezioso per la conservazione e la testimonianza della nostra
storia, della storia sia del periodo resistenziale ma anche della
storia contemporanea.
Andrei avanti ma non ho più tempo.
Presidente -
Consigliere Manfrin, per la replica.
Manfrin (LEGA VDA) -
Parto da questa sua ultima
affermazione, assessore Guichardaz, semplicemente perché si
ricollega alla prima che lei ha fatto. Lei ha elencato tutta una
serie di temi che l'Istituto storico della Resistenza dovrebbe
interpretare.
In questo elenco che lei ha fatto - io rileggerò ovviamente gli
atti e la trascrizione di questo verbale - pare però non trovino
spazio - e mi ricollego alla sua ultima affermazione, l'attività
dell'Istituto storico della Resistenza, visto che mi ha parlato
anche di tante altre attività interessanti - presentazioni on-line
come "La sinistra italiana e gli ebrei - socialismo, sionismo e
antisemitismo dal 1892 al 1992", "All'oriente di Aosta massoneria e
antimassoneria dai lumi ai fasci", "Il tempo libero dei Valdostani"
e "Alpini e artiglieri alpini valdostani nella lotta di liberazione
del Montenegro in Montenegro dopo l'8 settembre del 1943". Mi
sembrano temi un po' fuori, ma, come le ho detto prima, avremo modo
di approfondire in maniera importante perché, come le ho detto, lei
inizia questo suo intervento prima indicando e centrando il ruolo
dell'Istituto storico della Resistenza, dopodiché passa a dire:
"Beh, effettivamente rispetto a quello che lei ci sottolinea,
potrebbe effettivamente sembrare che qualcuno possa fare politica.
Però io lo escludo, voglio essere positivo, lo escludo." e non ha
intenzione, peraltro l'ha detto, di entrare nel merito.
Assessore, lei deve entrare nel merito, capisce, perché c'è un
problema fondamentale: nel momento in cui ci sono dei soldi
pubblici che vengono dati a un istituto: ora io non pretendo che
l'Istituto storico della Resistenza ci spieghi parti di storia che
il collega Perron ci ha ben evidenziato prima, sarebbe bello che lo
facesse, storia dei Gulag e dei Valdostani nei Gulag, sarebbe
interessante, un tema che potrebbe affrontare, ma vedo difficile
che possa farlo o probabilmente troverebbe uno storico che
giustificherebbe in maniera positiva i Gulag e ci spiegherebbe
quanto sono stati giusti i Gulag e quanto magari è stato giusto
sterminare alcuni milioni di persone, non lo so visto quello che è
stato fatto con Gobetti, però lei ci dice anche un'altra cosa
importante: la storia non può essere raccontata in maniera avulsa
da condizionamenti politici.
Lei ha riassunto perfettamente, citando il contenuto della legge
che istituisce la giornata del 10 febbraio, quello che è lo spirito
con il quale si istituisce questa giornata, e qui ci colleghiamo a
quella che lei detto sull'evitare gli stereotipi.
Gli stereotipi di una certa sinistra, parlo di quella sinistra
che è andata a piangere per esempio sulla bara di Tito o quella
sinistra che ha evitato di votare la legge che istituiva la
Giornata del 10 febbraio in Parlamento, quella a cui appartiene il
suo collega che le sta vicino, quella sinistra gli stereotipi sulle
foibe li ha creati, è quella che ci ripete a ogni piè sospinto e a
ogni celebrazione che nelle foibe c'erano solo fascisti assassini.
Ci sono dei volantini molto chiari che sono stati prodotti nel
tempo, per fortuna sono anche riproducibili.
Quelli sono stereotipi e sono stereotipi sbagliati e quelli sono
stereotipi da smontare, non utilizzare i soldi pubblici, anche i
miei, per evitare che un tema diventi esclusivo appannaggio delle
destre perché, Assessore, se vogliamo facciamo i furbi e diciamo
che non è detto che si faccia politica in questo senso, ma se
vogliamo essere un poco obiettivi possiamo dire che questa è stata
ed è esclusivamente un'iniziativa politica e io non voglio che
capiti mai più una cosa di questo tipo, non voglio che nessuno
degli organi che prendono soldi pubblici si permetta di fare
politica con i soldi dei cittadini.
Vogliono fare politica? Lo facciano al di fuori della loro
esperienza lavorativa, e gli ex Assessori che si sono dimessi e
vogliono parlare, schiaccino il microfono la prossima volta,
facciano iniziative e si confrontino invece di borbottare come le
pentole dei fagioli.
Presidente -
Consigliere Perron, sono rimasti 30 secondi
arrotondati a un minuto.
Perron (LEGA VDA) -
Sarò telegrafico. Faccio io una
proposta all'Assessore: il prossimo anno si potrebbe contattare per
l'evento il professor Giuseppe Parlato, che è il responsabile
dell'area scientifica del Comitato 10 febbraio, tra l'altro il
professor Giuseppe Parlato fu allievo di Renzo De Felice, il quale
fu allievo del grande Federico Chabod.
Questa potrebbe essere una proposta.
Presidente -
Con questa interpellanza possiamo chiudere i
lavori del Consiglio.
Comunico che è arrivato il parere del Celva relativamente al
D.L. sui ristori e invito, per quanto possibile, al deposito degli
emendamenti nei tempi più brevi.
Il Consiglio si conclude con questo punto all'ordine del giorno,
a domani mattina.
---
La seduta termina alle ore 19:53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK