Consiglio Regionale della Valle d'Aosta - Oggetto del Consiglio n. 168 del 8 ottobre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 168 del 8 ottobre 2013 - Resoconto
OGGETTO N. 168/XIV - Disegno di legge: "Erogazione di un
finanziamento straordinario a favore dell'Istituto musicale
pareggiato della Valle d'Aosta-Conservatoire de la Vallée d'Aoste.
Modificazione alla legge regionale 21 novembre 2012, n. 31
(Disposizioni per la formazione del bilancio annuale e pluriennale
della Regione autonoma Valle d'Aosta/Vallée d'Aoste. Legge
finanziaria per gli anni 2013/2015. Modificazioni di leggi
regionali)."
Presidente -
Per l'illustrazione, la parola al collega La
Torre.
La Torre (UV)
- Grazie Presidente.
Colleghi, il complesso monumentale denominato "Torre dei
Balivi", in Comune di Aosta, attualmente monumento di proprietà
regionale, tutelato ai sensi del decreto legislativo 22 gennaio
2004, n. 42, è stato destinato, con deliberazione della Giunta
regionale n. 2083 del 20 giugno 2000, a sede dell'Istituto musicale
pareggiato-Conservatoire de la Vallée d'Aoste. È sottoposto a
lavori di restauro e rifunzionalizzazione, ora terminati. La
commissione, sul disegno di legge in oggetto, ha avuto modo, con
numerose riunioni, di approfondire e dibattere l'argomento,
valutando le diverse posizioni ed ha arricchito la sua conoscenza
sul tema, svolgendo un sopralluogo presso la Torre dei Balivi, per
prendere visione della situazione in essere.
Il disegno di legge si evidenzia come conseguente alla necessità
di portare a compimento la realizzazione dell'opera e perciò
permettere i relativi insediamenti, tenendo conto dell'importanza
del lavoro di formazione didattico, svolto dall'Istituto musicale
pareggiato, sul territorio regionale, che coinvolge numerosissimi
allievi, con le conseguenti necessità logistiche ed operative.
L'importanza di rendere attiva la Torre dei Balivi in tempi brevi
giustifica ampiamente l'utilizzo di una legge regionale
straordinaria, che non sottrae nessuno spazio finanziario al
funzionamento del complesso dell'Istituto musicale e della
Fondazione Maria Ida Viglino, essendo, esse stesse, parti di
armoniche integranti del medesimo progetto culturale e
didattico.
Il disegno di legge dispone, all'articolo 1, un finanziamento
straordinario a favore dell'Istituto musicale per l'acquisto degli
arredi necessari all'allestimento della nuova sede. Tale articolo
determina l'ammontare e le finalità del finanziamento
straordinario; trattasi di un finanziamento vincolato all'acquisto
degli arredi, la cui previsione è stata determinata e seguita di
vari incontri tra i competenti uffici della Sovrintendenza per i
beni culturali e attività culturali e l'Istituto musicale stesso
pareggiato, docenti, personale amministrativo. Si precisa che i
prezzi della maggior parte degli arredi sono stati ricavati dal
mercato elettronico della pubblica amministrazione. Tali risorse
finanziarie permettono di assicurare all'Istituto musicale
pareggiato la possibilità di far fronte alla copertura delle spese
per l'acquisto degli arredi e, conseguentemente, di espletare le
relative attività da considerarsi di fondamentale importanza, in
quanto finalizzate in generale allo sviluppo e alla diffusione
della cultura musicale in Valle d'Aosta, sia presso i giovani che
la popolazione adulta.
L'articolo 2 dispone un'autorizzazione di maggiore spesa per
l'anno 2013, per il finanziamento di attività strettamente legate
al proseguo di legge, relative all'acquisizione degli arredi per la
sede di Torre dei Balivi, come la diffusione di inviti a presentare
offerte, che si ritiene possano essere inviati ad artigiani e ditte
della Valle d'Aosta operanti nel settore degli arredi su misura,
con lo scopo di favorire il lavoro locale e dell'eventuale trasloco
di arredi già presenti nella sede di via San Giocondo. Inoltre la
suddetta autorizzazione di spesa riguarda l'ampliamento
dell'offerta formativa e didattica di carattere sperimentale,
legate anche alla progettazione, alla realizzazione e alla
valutazione di attività da organizzarsi nei maggiori nuovi spazi,
al fine dell'utilizzazione degli stessi.
L'articolo 3, infine, indica l'onere complessivo determinato in
323.500 euro, derivante dall'applicazione della legge e
corrispondente alla somma delle cifre indicate nei primi due
articoli; precisa che per la copertura di tali oneri sono
utilizzate risorse destinate al funzionamento delle istituzioni
scolastiche paritarie, le quali si possono trasferire in quanto si
utilizzano per le medesime finalità: fondi statali. Autorizza
infine, con forma di rito, la Giunta, a creare la richiesta di
bilancio nella quale fa confluire la somma di 298.500 euro di cui
all'articolo 1 e a procedere alla maggiore spesa di cui
all'articolo 2. Grazie.
Presidente
- Grazie, collega La Torre. Possiamo aprire la
discussione generale. Ha chiesto la parola il collega Chatrian.
Chatrian (ALPE)
- Grazie Presidente.
Ho ascoltato attentamente la relazione del collega La Torre.
Vorrei solo ricordare che nella scorsa legislatura, nel 2012, il
gruppo ALPE sostenne la riorganizzazione legislativa su tale
provvedimento, per riordinare, dal punto di vista non solo
organizzativo, l'Istituto musicale pareggiato, quindi ci ha visti
partecipi, nelle sedi opportune, nella commissione competente, e
poi in aula. Dividerei in due il mio intervento, vorrei fare un
primo intervento e, poi, aspettare le risposte dell'Assessore
Farcoz.
Stiamo parlando di un finanziamento ad hoc, straordinario, a
favore dell'Istituto musicale per l'acquisto degli arredi necessari
all'allestimento della nuova sede. Nessuno mette in discussione,
nessuno di noi ha messo in discussione la nuova sede, nessuno di
noi ha voluto rifare la storia che il collega La Torre - che
ringraziamo - ci ha fatto nella sua illustrazione, partendo dal
2000, nel momento in cui si è deciso di investire su una proprietà
regionale pubblica, per poi creare le condizioni per utilizzare
l'Istituto musicale.
Noi, oggi, affrontiamo questo disegno di legge - come dicevo
prima - per un discorso di finanziamento straordinario; trattasi di
un trasferimento vincolato all'acquisto degli arredi, la cui
previsione è stata determinata a seguito di vari incontri tra i
competenti uffici della Sovrintendenza per i beni culturali e le
attività culturali (così riprendo le parole del relatore). Un
percorso travagliato nelle commissioni, ma le polemiche non ci
interessano, non mi interessano. Però noi siamo abituati a badare
alla sostanza. Lunedì scorso, quando la commissione ha deciso di
esprimersi su questo disegno di legge, la commissione tutta - e
ringraziamo il Presidente La Torre - ha deciso, dato che non
avevamo avuto, Presidente Rollandin, delle risposte a tutta una
serie di quesiti che noi avevamo posto ormai tre settimane fa
all'Assessore Farcoz...nuovamente, lunedì, abbiamo riproposto i
nostri quesiti, diversi quesiti puntuali e, non avendo avuto
risposte, la commissione ha deciso di prendere la penna e scrivere,
nero su bianco, le richieste all'Assessore competente, e così feci
la scorsa settimana, mercoledì.
Oggi, affrontiamo questo disegno di legge e non abbiamo avuto
nessuna risposta! Avevamo cercato con i colleghi di fare delle
domande semplici, non so se in buon italiano o no, ma quanto meno
puntuali, e riassumo per tutti i colleghi quali erano state le
domande. Avevamo suddiviso le domande soprattutto sulla situazione
a oggi, lo stato dell'arte, la fotografia di tutto l'Istituto
musicale, con probabilmente le sue criticità, mancanze di spazi. Il
secondo quesito andava invece nell'altra direzione, il secondo
quesito era sul domani, sulla riorganizzazione, dato che si tratta
di un finanziamento ad hoc per degli arredi.
Ma questi dell'opposizione cosa vorranno ancora? Abbiamo messo
loro a disposizione un computo metrico, abbiamo messo loro a
disposizione anche il costo delle varie sedie, dei vari armadi, ma
cosa vorranno ancora? Noi, in commissione, avevamo chiesto di
conoscere la nuova riorganizzazione, e...leggo, magari può
interessare ai colleghi, i quesiti che noi abbiamo posto
all'Assessore competente, scritti da tutta la commissione, per
avere la possibilità oggi di discutere sulla nuova
riorganizzazione.
Il primo quesito andava in questa direzione: ad oggi quali sono
gli spazi utilizzati dalle due scuole, SFOM e AFAM, quindi la
fotografia, in modo che i valdostani sappiano, conoscano le
criticità; quali i costi di gestione relativi al 2012, quindi un
discorso di quali sono i costi di gestione, mi sembra che stiamo
parlando sempre di più che la coperta è sempre più corta, e quindi
volevamo conoscere i costi di gestione. Volevamo poi conoscere
quante le locazioni passive e quali i costi...magari l'Istituto ha
delle locazioni passive e quindi volevamo conoscere il costo della
locazione passiva e i relativi costi di gestione. E poi, sempre
sulla fotografia dell'oggi, quante sono le aule, quindi il numero
di aule e l'orario di utilizzo da parte delle due scuole, quindi la
fotografia, diciamo, dello stato attuale. La seconda...mi sembra
capibile come domanda, mi sembrava che andavano in quella
direzione... La seconda invece era, a nostro avviso, più
interessante: quale sarà l'utilizzo della nuova struttura da parte
delle due scuole: uno, se le due scuole potevano utilizzare la
nuova sede; due, gli orari eventualmente per meglio dare delle
risposte...a chi? Ai fruitori, l'obiettivo nostro sono solo i
fruitori. Poi quanti spazi saranno conseguentemente dismessi...in
tutte le famiglie, nel momento in cui si decide e si è
ristrutturato la casa, si è ristrutturato l'appartamento, si è
ristrutturato la sede, probabilmente si decide di dismettere
qualcosa, e quindi la richiesta era: quanti spazi saranno
conseguentemente dismessi? Successivamente, sempre nella stessa
domanda: che risparmi si prevede di realizzare? Dato che
probabilmente ci saranno delle dismissioni, e quali i relativi
costi di gestione preventivati, se c'è un piccolo
layout
almeno per il 2014, il 2015...quindi io penso domande semplici,
forse persino banali, proprio per avere tutti gli elementi oggi, in
aula, per poter discutere questo finanziamento
ad hoc
. Terzo
quesito che avevamo posto all'Assessore Farcoz: la sintesi del
piano di riorganizzazione totale delle due scuole. E poi l'ultima,
la quarta, ci sembrava...dato che avevamo chiesto questa
delucidazione, sempre in commissione, e non avevamo avuto risposte,
l'impianto, così come è stato predisposto...finanzia direttamente
l'Istituto musicale...cosa vuol dire? Vuol dire che sarà l'Istituto
musicale a occuparsi dell'appalto, e quindi la nostra domanda
andava in questa direzione: con quale metodologia verrà svolta la
gara d'appalto?
Ecco, Assessore, Presidente Rollandin, queste sono le domande
che noi abbiamo posto in commissione; non le dico che cosa ci hanno
fornito, perché ci siamo sentiti completamente presi in giro,
perché a tutte queste domande non abbiamo avuto nessuna risposta!
Allora, più volte in questa legislatura abbiamo parlato, in
quest'aula, di avere quanto meno i documenti, di avere quanto meno
la fotografia, di avere quanto meno cosa pensate di fare, almeno
quello! Poi, magari, abbiamo delle idee diverse, abbiamo delle
posizioni completamente diverse, ma noi vogliamo...i valdostani ci
chiedono queste cose, vogliono conoscere, vogliono sapere! Penso
che sia un diritto del Consigliere e un diritto dei valdostani
conoscere quali sono le strategie. Ecco, io mi fermerei qui, perché
sicuramente...magari l'Assessore Farcoz oggi avrà le risposte
puntuali a tutti i nostri quesiti...e poi interverremo,
successivamente. Grazie.
Presidente
- Grazie collega Chatrian. Ci sono altri? La
parola al collega Cognetta.
Cognetta (M5S)
- Grazie Presidente.
Mi collego a quanto già detto dai colleghi, rispetto a questo
punto all'ordine del giorno. Noi abbiamo partecipato, in quanto io
sono uno dei componenti effettivi della II Commissione, quindi in
particolare ho studiato con attenzione tutto; ci sono delle cose
che, sinceramente, ci lasciano piuttosto perplessi. Quando ho
ricevuto l'elenco dei mobili che venivano acquistati, sono rimasto
un po' così, perché ci sono delle cifre che, secondo me, non sono
assolutamente giustificabili, al di là del fatto che si tratti di
arredo su misura e che "eventualmente" potrebbero essere fatti
dagli artigiani locali, perché non c'è scritto da nessuna parte che
lo faranno gli artigiani locali! Però qui c'è scritto quanto ci
costano; allora: pannello più visual ingresso studenti, 5.700 euro;
bancone front office di segreteria, 5.500 euro; bancone divisorio
più tavolo per sala polivalente, 9.800 euro; tavolo sala
presidenza, 12 posti, 3.500 euro; scrivania della presidenza, 1.650
euro; libreria presidenza, a giorno, 6.000 euro; libreria
presidenza con ante (magari la prima non basta!), 5.000 euro;
tavolo in direzione, 8 posti, un po' più piccolino dell'altro,
3.200 euro; un'altra libreria di direzione, sempre altri 6.000; una
successiva scrivania di direzione (quindi sono due!), sempre 1.650
euro. Poi abbiamo ancora un bancone da guardaroba da 4.500 euro, un
armadio guardaroba da 4.200 euro, un altro armadio guardaroba da
6.300 e, infine, un foyer espositivo da 5.700 euro, per un totale
di 72.000 euro di mobili e arredi su misura.
Io ho visto i locali...alcuni, devo dire, sono stati restaurati
e quindi sono di un certo pregio, moltissimi altri non lo sono
affatto; però, ecco, mi viene in mente una domanda, la prima di
tutta una lunga serie. Noi abbiamo scuole dove...non hanno più i
soldi, manco per fare le fotocopie! Non è che sto dicendo niente di
strano, lo sappiamo; poi abbiamo scuole che chiudiamo, dove
diciamo: la prima non si fa più, e lì dobbiamo andarci perché non
possiamo certo lasciare la sede vuota. Allora la domanda che ci
siamo fatti noi è: vabbè, 300 e passa mila euro magari si possono
anche destinare per qualcos'altro, una parte! Magari questi signori
che fanno un lavoro egregio si possono anche accontentare di
qualcosa di meno di una scrivania da 1.000 e passa euro o di una
libreria da 6.000, perché insomma, forse, una maggiore attenzione
ai costi è necessaria ormai, no? Che ne dite? E, quindi, noi
abbiamo presentato una proposta per dire: vabbè, diamo anche i
soldi a qualcun altro. L'abbiamo già presentata durante la
discussione in commissione...ahimè, non c'è stato alcun tipo di
riscontro! Ora, proviamo a ripresentarlo in aula e vediamo se
adesso, magari, si capisce un po' meglio. Perché su tutta quanta
questa questione dell'Istituto musicale c'è, insomma, l'abbiamo
letto un po' sui giornali...poi adesso è capitato, guarda caso,
proprio il primo disegno di legge, questo argomento ci ha
ovviamente spinti ad approfondire la questione.
Ora, c'è tutta una questione molto lunga ed articolata che
andrebbe fatta su questa scuola. In questo momento sinceramente,
secondo me non è il momento, per quanto ci riguarda, di farlo in
questa sede, per cui parliamo di un provvedimento specifico e cioè
i soldi che diamo per arredare quel posto lì. E qualcuno mi ha
detto, a queste mie, diciamo sollecitazioni in commissione, che
occuparsi di queste cifre rispetto a quanto è stato speso, è un po'
come occuparsi, quando fai un matrimonio, del costo dei calzini
dello sposo, cioè hai speso talmente tanti soldi che adesso ti vai
a preoccupare dei 72 mila euro...quindi, insomma, sono quisquilie.
Beh, io voglio dire: non riesco a considerarle quisquilie perché,
ahimè, non ho questa capacità di spesa in tasca e quindi mi sembra
che siano un pozzo di soldi; però, per carità, se voi ritenete che
siano quisquilie, possiamo anche andare avanti e quindi non
importa, va bene così, tanto in fondo solo 72 mila euro, chi se ne
frega!
Non entro nel merito poi degli altri costi, perché è vero che
alcuni arredi verranno eventualmente presi dal MEPA, però c'è anche
una serie...sono fuori dal MEPA, sono evidenziati anch'essi, tipo
poltrone direzionali da 300 euro l'una o poltrone operative da 240
euro l'una, ne compriamo 23, anche queste per 5 milioni...520. Non
voglio entrare nel merito delle poltrone, perché, per carità, sono
importantissime, lo sappiamo tutti che le poltrone ci stanno a
cuore, poi, per qualcuno di noi è come se fossero la propria vita.
Però devo dire che per una scuola, perché stiamo parlando di una
scuola, e anche degli uffici amministrativi di una scuola, mi
sembra un tantinello esagerato! Ho meditato anche su questo e ho
detto: vabbè, forse c'è qualcos'altro dietro questa spesa di
323.000 euro e in effetti, c'è: ci sono 25.000 euro per...aspetti
che lo leggo, perché l'ho chiesto con precisione...per una sorta di
programma di formazione, per vedere eventualmente che altra offerta
formativa fare rispetto a quella che c'è già. Vabbè, io ho chiesto
all'Assessore competente e la domanda era: qual è l'utilizzo
effettivo dei 25.000 euro, ed in particolare chi e che cosa viene
pagato rispetto alla voce dell'ampliamento dell'offerta formativa
legata alla progettazione e alla valutazione di attività da
organizzare in nuovi spazi, al fine di organizzare gli stessi. Ho
ricevuto una risposta che non c'è né chi, né che cosa, c'è l'ho
qua, volendo la possiamo guardare insieme... Mi rendo conto che,
visto l'intervento di prima, probabilmente, io ho un italiano molto
carente, e quindi quando scrivo le mie domande non vengono
comprese. E adesso non so più veramente cosa fare, perché io,
questo qui, è solo...no, ecco, un'idea l'ho avuta in questo
frattempo...devo chiedere agli uffici sotto, quelli del
legislativo, se mi correggono le domande, in modo che voi le
capiate e ci rispondiate! Magari le devo mettere in francese, mi
farò aiutare dai colleghi qui, che sicuramente lo sanno molto
meglio di me, però basta che alla fine, una volta che facciamo una
domanda, ci diate una risposta corretta e coerente, perché sennò ci
sembra, come dire? un gioco piuttosto...come dire? non posso dire
esattamente come, ma avete capito!
E infine, quindi, vorrei che fosse chiaro che noi, giusto per
precisare perché non vorrei che partisse subito una campagna stampa
che noi siamo contro la scuola, per carità...oppure che siamo
contro l'arredamento di quella sede! Ma neanche per sogno! Noi
siamo contro la spesa che c'è qui dentro, che è assurda secondo
noi, chiaro? Si può fare la stessa cosa spendendo tranquillamente
la metà e l'altra parte destinarla a qualcosa di altrettanto
urgente. Grazie.
Presidente
- Ha chiesto la parola il collega Donzel.
Donzel (PD-SIN.VDA)
- Grazie Presidente.
Se non ora, quando? Se non ora, di fronte al fatto che
l'arredamento di una nuova e prestigiosa sede destinata
all'Istituto musicale pareggiato, se non ora quando chiedere come
verrà dato adempimento alla legge che istituisce in modo separato
due entità: l'Istituto musicale pareggiato e la Fondazione
musicale? Qualcuno dirà: vabbè, ma è un provvedimento quello, che
verrà successivamente, noi intanto cominciamo ad arredare la sede e
poi si vedrà. En no! Non funziona proprio così! Perché da quando
quella sede fu pensata, di acqua ne è passata sotto i ponti e nel
frattempo è arrivata anche una gravissima crisi economica, scelte
pesanti dei Governi nazionali sul bilancio regionale e, quindi,
certi metodi e certi modi di ragionare e di fare, la politica
valdostana li deve cambiare. Il modo di amministrare non è più
quello, ma intanto cominciamo a spendere, poi vediamo dove si
va...12 milioni di euro spesi in un'opera sicuramente significativa
e prestigiosa...perché nessuno di noi nasconde che dietro al
recupero di quella Torre, diciamo antica, romana, poi medioevale,
vi sono state delle scoperte archeologiche di fascino, estremamente
significative, che vedremo se poi verranno confermate anche dalle
successive indagini scientifiche, però sicuramente un'opera che
andava recuperata, messa a disposizione della comunità e
valorizzata anche attraverso un utilizzo. Quindi non ci limitiamo a
recuperare i beni architettonici, ma le diamo anche una
funzionalità...perché non un Istituto musicale? Quindi non
discutiamo quella scelta, però pensate: quando fu fatta quella
scelta, qualcuno ipotizzò che si sarebbero alleggeriti i costi di
gestione, probabilmente non sarebbe più servita l'attuale sede
della Fondazione musicale, avremmo avuto una nuova sede a
disposizione.
Passano gli anni, prima che si arrivi al compimento dell'opera
e...cosa accade? Accade che la Fondazione musicale cresce, si
amplia, ha successo - e questo è un bene, eh, per la comunità -,
aumenta il numero degli alunni e, in qualche modo, sfugge al
controllo della spesa, sfugge in modo particolare nel momento in
cui scelte anche obbligate da normative nazionali portano alla
creazione di due distinte entità: un Istituto musicale pareggiato,
che è come avere un Conservatorio, è il Conservatorio della Valle
d'Aosta, e il permanere di una Fondazione musicale che ha ancora
più alunni, che ha ancora più successo tra la comunità valdostana,
che ha altri costi ancora aggiuntivi.
Allora che cosa abbiamo cercato di capire? Visto che - non
dimentichiamo - si sono dimessi due Consigli di amministrazione, il
Consiglio di amministrazione dell'Istituto musicale pareggiato e si
è dimesso il Consiglio di amministrazione della Fondazione musicale
- due dimissioni, mica una cosa da ridere!...chi gestisce questa
cosa qua, in questo momento? Un Commissario unico! Ci risiamo con
questo amministratore unico, no? Quando non si sa che pesci
pigliare...un esperto di musica? No, non è un esperto di musica!
Non ci sa dire nulla su strumenti, su aule, su quante aule servono,
non sa nulla di Conservatorio, è un esperto commercialista, uno che
si occupa dei fallimenti, di quando le cose vanno male, va a vedere
dov'è che si può tagliare, risparmiare qualcosa...cioè mette il
naso. E, quindi, abbiamo avuto l'audizione...qui è assente, per
combinazione, l'Assessore Marguerettaz...volevo ricordargli che,
nonostante non facessimo parte di quella commissione, abbiamo
seguito anche quei lavori...lui che...diciamo sta attento a chi
c'è, chi non c'è nelle commissioni, eravamo ben presenti a quei
lavori, come Partito Democratico, e, all'incontro con questo
commercialista, nulla ci veniva detto...cioè dice: sto ancora
guardando, sto ancora scartabellando, certo qui c'è da
riorganizzare, c'è da mettere a posto, c'è da mettere in
ordine...nulla ci sapeva dire se le attuali nuove 17 aule più un
auditorium, più altre aule d'ufficio, in qualche modo avessero
assorbito i costi di affitto di altre strutture che potevano essere
dismesse. Una domanda abbastanza banale, visto che è il
commissario, il factotum di due istituzioni che ha in mano i conti,
l'unico che ormai ha in mano i conti, gli abbiamo chiesto questa
semplicissima domanda. Se non ora, quando?...dirci: quanto ci
costerà l'Istituto musicale pareggiato più la Fondazione? Quanto ci
costerà la gestione di questa nuova struttura, più le gestioni
degli affitti vari? Una domanda banale che chiunque si fa quando fa
la casa nuova...ci si tiene la vecchia o la si dismette? Si tengono
due case, si fa la seconda casa? Cioè sono cose che ogni famiglia
affronta e, prima di comprare la lavastoviglie, la cucina, e
quant'altro, si fa anche il calcolo se può mantenersi la casa
vecchia o se deve venderla per comprare i mobili nuovi!
Stiamo chiedendo a quest'Amministrazione regionale, come prima,
adesso...semplicemente di dire: siete in grado di fare i conti che
fa il comune cittadino nell'amministrare i suoi soldini? Voi che
amministrate soldi pubblici, voi che avete in mano i cordoni della
borsa, ce lo dite quanto costa l'Istituto musicale pareggiato nella
nuova sede più la Fondazione che ospita la SFOM? Ce lo dite? Anche
solo a livello di utilizzo degli spazi...perché, fra l'altro, la
legge ci offre uno strumento nuovo, innovativo, della convenzione,
cioè l'Istituto musicale pareggiato e la Fondazione possono
convenzionare l'utilizzo di strumenti, possono convenzionarsi per
l'utilizzo degli spazi; quindi, pur essendo due entità distinte,
possono convenzionarsi nella gestione di questi spazi. È in atto un
lavoro di convenzione? Si può fare qualcosa in quella direzione per
risparmiare?
Risposte dell'Assessore: lasciate lavorare il commissario...come
lasciate lavorare il commissario? Noi dobbiamo votare oggi! Il
commissario si è preso sei mesi, due sono già decorsi, dobbiamo
aspettare quattro mesi prima di avere questa risposta...ma sul
calcolo dei quattro mesi, l'Assessore in questo ha fatto un errore,
perché noi ben prima della fine dei lavori del commissario avremo
da approvare il bilancio regionale, e in quella sede bisognerà
scrivere una cifra chiara e tonda di quanto ci costerà l'Istituto
musicale pareggiato nella nuova sede e il pezzo Fondazione musicale
con gli annessi. Come faremo, se dovremo aspettare sei mesi e avere
la risposta del commercialista, a scrivere quella cifra? Che cifra
scriveremo? Perché non ce la può già dire adesso? visto che fra 15
giorni incontreremo il Presidente per parlare delle linee di
indirizzo del bilancio, ci dirà se investiremo sull' Istituto
musicale sulla musica ad altissimo livello o se faremo altre
scelte...perché tenerci e dirci: votate i mobili e non vi diamo
informazioni sul resto?
E altro passaggio ancora più delicato, e altro passaggio ancora
più delicato che arriva per ultimo, ma che è il primo: ma prima
dell'arredo, che siamo consapevoli, essendo la Fondazione musicale
pareggiata diciamo un bene architettonico...ci sono dei locali di
pregio sicuramente di altissimo valore, però ci sono dei locali
anche assolutamente nuovi, ex nuovo, cemento armato cubo, che non
c'entra niente con la parte storica del muro romano e nulla ha a
che vedere con l'antico graffito medioevale, che è una cosa che
nessuno può negare...il PD ha anche diffuso immagini e ha
raccontato la bellezza di quel sito, no? Ma ci sono anche locali
assolutamente nuovi che nulla hanno di valore storico e
monumentale, che poi sono la maggior parte delle aule.
Allora il ragionamento che stiamo facendo: prima di questi
mobili, non si dovrebbe fare un ragionamento anche sul personale
per evitare "Casino 2, la vendetta" nell'Istituto musicale? Cioè 60
milioni di investimento e 150 a casa...poi facciamo la leggina
dell'IRAP, no, per dire: ci occupiamo di dare posti di lavoro e
fare all'Istituto musicale la stessa operazione, spendiamo,
continuiamo a spendere e poi diremo ai più deboli, non certo agli
insegnanti di ruolo, titolari, quelli non si toccano!, ma a quelli
che hanno un contratto di collaborazione, a quelli che hanno un
contratto, diciamo, che in questi anni era stato un po'
improvvisato, là bisogna fare un altro tipo di contratto, cioè
tagli alle retribuzioni della parte più debole, cioè la parte SFOM,
tagli alle collaborazioni.
Noi del PD-Sinistra VdA non ci stiamo! Prima dei mobili per noi
ci sono i lavoratori, e quindi abbiamo chiesto, se non ora, quando?
visto che parliamo di 300 mila euro, se non ora quando? Abbiamo
chiesto: ci dà delle garanzie Assessore, ci dà delle garanzie,
grande commissario unico sulla tenuta dei posti di lavoro? Se
funzionerà il meccanismo della convenzione per salvare i posti di
lavoro? Questo si vedrà successivamente, per ora compriamo mobili!
Allora li comprate sotto la vostra responsabilità, perché noi
diciamo: senza queste risposte, oggi, noi non ci sentiamo di
avventurarci in questo tipo di spesa. C'era tutto il tempo per
fornirci dei chiarimenti, che tra l'altro sono urgenti, cioè tra
l'altro sono chiarimenti che dovevano essere dati già ieri a questo
tipo di personale, perché è scoppiato il caso di un dirigente,
quindi c'è un problema di gestione dei contratti, esplosivo,
rispetto alla questione dei costi, nell'Istituto, perché le
famiglie che hanno dei ragazzi che studiano musica in quella scuola
si aspettano garanzie rispetto al funzionamento di questo
Istituto.
Quindi il fatto di non votare questo provvedimento non è un
fatto che va contro l'Istituto, ma è un fatto che "è per", è per
fare chiarezza, che è per garantire alle famiglie di avere un
servizio di un certo tipo, e non per lanciarsi sempre
all'avventura: noi votiamo questo, poi si vedrà! Questa era la
politica prima 2009, prima 2008, prima della crisi: spendiamo e poi
si vedrà, tanto il bilancio cresceva! Oggi il bilancio decresce, e
quindi non si può più fare questo tipo di ragionamento...sbagliato
allora, ma. Oggi. non solo sbagliato, devastante!
Si dà atto che dalle ore 12,14 assume la presidenza il
Vicepresidente André Lanièce.
Lanièce (Presidente)
- Grazie. Qualcun altro vuole
intervenire in discussione generale? Ha chiesto la parola il
Consigliere Bertschy ne ha la facoltà.
Bertschy (UVP)
- Sì, sul tema di questo finanziamento
evidentemente cogliamo, per quello che ci riguarda, la necessità di
completare l'opera di investimento fatta con la Torre dei Balivi e
soprattutto la necessità di dare una risposta alle carenze di spazi
che si sono ormai determinate nello sviluppo della Fondazione negli
anni. La Fondazione, come è stato ricordato, è cresciuta, ci sono
molti più allievi, gli utenti, ci sono molti più allievi delle
scuole, l'Istituto e la Fondazione hanno dato un grande contributo
di crescita culturale e hanno fatto un intervento importante, a mio
avviso, per tutto quello che riguarda la promozione della musica
nei giovani e nella popolazione. Oggi, conoscendo anche abbastanza
dettagliatamente la situazione, rilevo nella carenza degli spazi
uno dei problemi principali della difficoltà di gestione, una serie
di problematiche che poi negli anni si sono rilevate, quindi ben
venga la nuova sede e, a nostro avviso, ben venga il progetto che
porta al completamento di questo percorso.
La sottolineatura che vogliamo fare è che, vista la situazione,
che oggi si determina, visto il momento che stiamo vivendo,
l'importante è che questo finanziamento riesca a dare risposta a
tutte le necessità che si stanno un po' verificando nel "dopo
applicazione" della legge; una legge che è stata sicuramente
fondamentale per creare le condizioni definitive di gestione, che
però ha evidentemente creato delle criticità dovute anche alla
velocità con la quale si sono dovute adempiere tutta una serie di
funzioni. E questo lo voglio dire perché il mondo, quel mondo è un
mondo che ha comunque bisogno di essere gestito, regolamentato e va
fatto con calma e credo che in questo senso possa essere d'aiuto il
fatto di lavorare sulle due entità con un'univa visione, in questa
fase di riorganizzazione e di riassetto delle scuole.
Detto questo, la necessità che noi vediamo, appunto, è quella di
far sì che questo finanziamento possa permettere di assolvere a
tutte le problematiche che ci sono ancora. Abbiamo delle sedi...una
sede principale che è quella di oggi, di San Giocondo, che avrà
bisogno di essere ancora utilizzata, che, per quelle che sono le
mie conoscenze, sarà utilizzata dalla Fondazione Istituto musicale,
anche su questa verranno fatte delle verifiche, per capire se sarà
necessario fare degli investimenti. Le scuole si stanno dividendo,
stanno lavorando sulla divisione degli strumenti e bisognerà capire
se saranno sufficienti. La grande capacità che la legge ha dato è
quella di lavorare sulla convenzione, e quindi questa convenzione
va vista in termini materiali, va vista anche per la gestione
dell'offerta formativa in futuro, perché le scuole crescono di
utenza, diminuiscono di utenza, quelle sono scuole particolari dove
si studiano tanti tipi di apprendimento musicali, quindi le due
scuole possono con la legge diventare finalmente complementari e va
data loro la possibilità di lavorare con serenità per il futuro,
evidentemente pensando che poi ad un certo punto bisognerà decidere
dove ci si ferma, quanta utenza si raccoglie e qual è il progetto
sostenibile nei prossimi anni.
Come Union Valdôtaine Progressiste, con tutte le attenzioni del
caso, ci terremmo a far sì che il finanziamento erogato
all'Istituto desse risposta a tutte le necessità attuali, per far
sì che le scuole possano partire in maniera corretta a partire
dall'anno 2014, con nuove sedi, nuovi arredi, con delle convenzioni
in ordine e con tutto il lavoro che sappiamo che c'è da fare, e con
l'attenzione che ci deve essere...ho colto nell'intervento del
collega Cognetta tutto quello che credo ci debba essere in un buon
amministratore, il fatto di non sperperare, se possibile, dei soldi
e comprare delle cose troppo costose; credo che questa è
un'osservazione che arriverà e che non c'è nessun motivo per non
raccogliere da parte di chi dovrà fare questi investimenti. Ripeto:
l'importante è che a partire dal 2014 la Torre dei Balivi sia una
sede attiva e speriamo velocemente, appunto, ma che anche la sede
di San Giocondo dia delle risposte e che le scuole abbiano la
possibilità di completare, ribadisco, con le convenzioni,
l'utilizzo di tutto quello che oggi c'è e che si dia alla fine un
bilancio definitivo sul quale noi poi si dovrà lavorare in maniera
chiara.
Nel raccogliere le osservazioni che sono pervenute dalla
minoranza, che credo siano tutte legittime per conoscere i futuri
costi e per giustamente capire che un giorno che avremo una sede in
più probabilmente sarà non solo necessario, ma obbligato togliere
qualche altra sede che c'è sul territorio...dicendo questo, però,
dico che finalmente avranno la possibilità un po' tutti di lavorare
bene senza, soprattutto le famiglie avranno la possibilità di non
disperdere energie a portare da una parte all'altra gli utenti. La
necessità è quella di investire negli arredi, negli strumenti, la
necessità è di far sì che Istituto musicale pareggiato e Fondazione
abbiano, attraverso questo investimento, le risposte che aspettano
per completare i passaggi determinati dalla legge ed è per questo
che auspichiamo che ci sia rispetto a questo una risposta.
Grazie.
Si dà atto che dalle ore 12,15 riassume la presidenza la
Presidente Emily Rini.
Rini (Presidente)
- Grazie collega. Ci sono altri che
vogliono intervenire sempre in discussione generale? Se non ci sono
altre richieste, possiamo chiudere la discussione? La discussione
generale è chiusa. Per la replica, la parola all'Assessore
Farcoz.
Farcoz (UV)
- Merci Madame le Président. Buongiorno a
tutti.
Sì, vorrei ricordare per l'ennesima volta che con questa legge
si va a erogare un finanziamento straordinario. Quello che riguarda
il finanziamento ordinario con tutti i costi di gestione...li
conosciamo, e sono dati dalla legge 22 del 2012, di 2.660.000,
dalla legge regionale 8 del '92 di 124.800 e dalla legge 8 del '92
a 1.330.000, quest'ultimo per la SFOM; la prima, invece, per
l'Istituto musicale pareggiato. Per quanto riguarda poi la
gestione, come ho già detto in commissione, stiamo valutando,
perché il commissario Pessina, insieme all'Assessorato, sta
valutando le economie da adottare, quindi aspettiamo la fine di
questi lavori e poi ne potremo discutere di nuovo insieme in
commissione per eventualmente adottare le economie che sono
necessarie in questo periodo.
Com'è stato ben relazionato dal collega La Torre, che ringrazio,
la suddetta legge ci permette di portare al termine i lavori del
complesso monumentale Torre dei Balivi e destinarlo con la DGR del
20 giugno del 2000 a sede dell'Istituto musicale
pareggiato-Conservatoire de la Vallée. La II Commissione ha potuto
visitare in data 18 settembre tale monumento, e credo abbia potuto
apprezzare la cura con cui sono stati effettuati i lavori e la
valenza archeologica del plesso. Inoltre, abbiamo potuto apprezzare
la funzionalità logistica delle aule allestite appositamente per
espletare al meglio l'attività didattica del Conservatorio. Dopo 13
anni e 12.000.000 di euro questo monumento potrà essere
riconsegnato alla comunità nella veste di un importante centro
culturale valdostano. Per permettere alla popolazione valdostana di
apprezzare questo importante monumento storico, stiamo prevedendo,
come Assessorato, delle giornate di apertura al pubblico che
probabilmente verranno fatte nel mese di dicembre.
Ora, riprendendo la legge, quindi questa legge puntuale di oggi,
che include al suo interno il finanziamento straordinario per le
voci arredi e ampliamento dell'offerta formativa sperimentale,
rispettivamente di 298.500 e 25.000 euro, è bene ricordare che
rappresenta l'ultimo
step
di valorizzazione del monumento
prima del suo specifico utilizzo ovvero il 2,5 percento
dell'investimento totale del monumento. È bene precisare, inoltre,
che nel rispetto del decreto legislativo del 22 gennaio 2004, n.
42, il Testo Unico, Codice dei beni culturali, è necessario
perseguire la tutela e la valorizzazione del complesso monumentale.
Pertanto, nel rispetto del testo unico e delle sue linee guida, il
costo di 298.500 è così ripartito: 93.000, arredi standard da
acquistare in MEPA (e poi valuteremo come verranno fatti gli
acquisti); 72.000, arredi su misura; 53.050 sistema informatico
telefonico e sistema logistico del complesso; 26.602, spese
tecniche più varie, IVA esclusa. Per quanto riguarda l'ampliamento
dell'offerta formativa, la legge 228 del 24 dicembre 2012, la legge
di stabilità, prevede che entro la fine del 2013 tutti i
Conservatori, ai sensi della legge 508 del '99, concludano la
procedura di messa ad ordinamento di tutti i bienni accademici di
secondo livello, che corrisponderanno al livello di spendibilità
del titolo, agli attuali diplomi finali del vecchio ordinamento che
ad oggi vengono ancora rilasciati. In fase transitoria, nella quale
vecchi percorsi fino ad esaurimento degli iscritti e nuovi percorsi
coesisteranno, va pertanto previsto un ulteriore aggravio di spese
in termini di discipline, da attivarsi al fine di garantire il
rispetto delle norme ministeriali e il diritto, da una parte, agli
studenti del vecchio ordinamento, di concludere il percorso di
studi e, dall'altra, degli iscritti ai nuovi triennali AFAM per
proseguire. Questa è la documentazione rilasciata alla commissione
che il Consigliere Cognetta evidentemente non ha avuto modo di
leggere.
Comunque questa legge di finanziamento straordinario è per
affermare che con il futuro affidamento del complesso al
Conservatoire si potranno risolvere numerosi problemi ora presenti
nelle scuole e che parzialmente hanno portato al ben noto
commissariamento. Qui mi trova d'accordo il Consigliere Bertschy
sul fatto degli spazi, numero di sedi elevato (al momento vi sono
circa 7 sedi e stiamo vagliando quali si possono abbandonare e
quali invece dovranno essere mantenute), trasporto degli strumenti,
personale di assistenza dislocato nelle sedi diverse (c'è tutto un
personale tecnico che viene "sballonzolato" da una parte all'altra
in tutte queste sedi, giustamente non ha una sede unica, e pertanto
crea dei problemi a livello di personale). Evidentemente tali voci
sopra elencate, oltre ad aggravare i bilanci, affitti più
assicurazioni e strumenti, inficiano negativamente nella didattica.
A titolo esemplificativo cito l'impossibilità delle scuole di avere
un auditorium; solo il Conservatoire effettua circa 40
concerti/anno, si affittano sale dai 500 ai 900 euro l'una, in cui
si sommano i costi di trasporto e assicurazioni strumenti...ricordo
che l'auditorium questa volta sarà presente...tutti problemi ai
quali il commissario sta lavorando seriamente e che, grazie al
trasferimento della Torre dei Balivi, verranno o cercheranno di
essere risolti.
Vorrei dunque concludere che, per quanto riguarda la sensibilità
nei confronti della SFOM, la quale vive gli stessi problemi
sopracitati, è pertanto un trasferimento del Conservatoire da
questa sede alla Torre dei Balivi, ovviamente è un beneficio anche
per loro. Per tale scuola pertanto le assicuro che sia da parte
dell'Assessorato che da parte del Commissario vi è la massima
attenzione, tant'è che oltre alle ricadute benefiche di tale legge
sono già state programmate delle attività congiunte. Per quanto
riguarda invece il discorso "il mondo è cambiato", ha perfettamente
ragione il Consigliere Donzel: infatti, nel 2000, avevamo 473
allievi con 50 docenti; nel 2013, 1.082 allievi con 86 docenti, più
tutti i corsi di
master class
a cadenza periodica. Questi
numeri, quindi, dimostrano chiaramente la situazione di ottima
salute che la SFOM e l'Istituto Conservatoire godono...è pertanto
anche la loro capacità attrattiva dal punto di vista didattico. Non
votare questa legge, pertanto, significherebbe precludere la
didattica a questi due centri. Per il momento io ho finito e poi
ribadirò ulteriormente in fase di voto.
Scusate, volevo solo...giustamente, a completamento
dell'informazione....per quanto riguarda la procedura per la
fornitura e la posa degli elementi di arredo standard per
complessivi 93.000 euro si ipotizza la redazione di un avviso di
gara da pubblicare sul MEPA; per la fornitura e la posa di elementi
di arredo su misura 72.000 euro, IVA esclusa, si ipotizza l'avvio
di una procedura di gara aperta, secondo il criterio dell'offerta
economicamente più vantaggiosa; per la fornitura e la
configurazione del sistema informatico di 25.000 euro, IVA esclusa,
si ipotizza di procedere tramite convenzione CONSIP; per la
fornitura e posa della segnaletica per le percorrenze ammontanti a
25.000 euro, si ipotizza di procedere ai sensi dell'articolo 124,
decreto legislativo 163/2006, essendo l'importo inferiore a 40.000
euro, mediante affidamento diretto, previa l'acquisizione di
preventivi, a seguito di indagine di mercato. Merci.
Presidente
- Grazie. Ci sono richieste per dichiarazione
di voto? Non ci sono? La parola al collega Donzel.
Donzel (PD-SIN.VDA)
- Grazie Presidente.
Mi sorprende che oggi comincino ad arrivare i primi dettagli,
cioè oggi scopriamo che ci sono 7 sedi...però ovviamente non
conosciamo l'entità degli affitti e si comincia a dire:
prefigureremo, ragioneremo nella riduzione della spesa. Ovviamente
si fa l'elogio alla crescita di una scuola, e come non farlo?
Migliaia di alunni testimoniano la crescita della qualità
dell'istruzione e formazione...però vorrei precisare che qualche
settimana fa facevo notare come molti giovani che si iscrivono
all'Institut Agricole, in obbligo scolastico, non vengono ammessi;
molti giovani che in obbligo scolastico si iscrivono all'IPRA non
vengono ammessi!
Allora la domanda che faccio: all'Istituto musicale non c'è un
tetto, non c'è un limite? cioè, se creiamo una sede nuova poi ne
facciamo una ancora più grande, un'altra...perché quella sede
doveva prendere tutto...oggi capiamo che non prende tutto, ma
abbiamo la certezza che già almeno avremo due sedi, due sedi
distinte. Si procede in questa linea? Oppure a un certo punto si
dirà: ah, ma noi...la frase che dite a tutti, agricoltori,
artigiani, eccetera...ah, ma noi vorremmo, ma lo Stato nazionale ci
ha tagliato le risorse, non si può. È questa la politica
dell'Amministrazione? Noi abbiamo chiesto questi dati precisi
"prima", perché non vorremmo che...come è accaduto per i forestali,
per gli impianti a fune, come accadrà per il casinò...saranno a
cadere i più deboli, quelli che hanno un contratto di
collaborazione. Nel momento in cui bisogna aiutare i più deboli,
noi garantiremo scrivanie di lusso a pochi e daremo un calcio nel
sedere a quelli che invece devono viverci con il lavoro. Di questo
non abbiamo avuto nella sua replica nessuna garanzia, salvo i
soliti impegni: vedremo, cercheremo, proveremo, che, "prova
provata", hanno colpito i deboli e mantenuto i forti!
Presidente
- Grazie. Non ho altri iscritti a parlare.
Passiamo all'esame dell'articolato? Vi sono altre richieste
d'intervento? La parola al Presidente Rollandin.
Rollandin (UV)
- Sì, grazie Presidente.
Solo per due precisazioni. La prima: sul tema dell'Istituto
musicale pareggiato, dello SFOM, la grande discussione era stata
fatta al momento dell'approvazione della legge, quando è stata
fatta questa legge c'era stata un'illustrazione molto dettagliata
di quali erano le finalità e dove si voleva arrivare con questa
presa di posizione, che era stata condivisa e, in più, voglio anche
dire che alcuni dei problemi che erano sorti con la legge a
proposito della ricongiunzione dei lavoratori, per fortuna è stata
risolta positivamente. Lo vorrei sottolineare, perché non era
banale: quando si è fatto il trasferimento c'era un problema serio,
che era stato sollevato anche dalle parti sindacali, per quanto
riguarda la ricongiunzione delle posizioni dei singoli dipendenti,
perché questo passaggio poteva comportare un esborso non
indifferente per quanto riguarda la ricongiunzione, che, come
sapete...se a qualcuno interessa, qui c'è il documento che
riferisce che l'INPS ha accolto questa richiesta di ricongiunzione
non onerosa. Quindi credo che questa sia una notizia positiva per
quanto riguarda quello che era l'intento con cui si era partito con
questa legge che creava le due entità, non era per penalizzarle, ma
per aiutarle.
Detto questo, vorrei specificare soprattutto un aspetto che
sicuramente dovrà essere affrontato, a oggi non è stato ancora
affrontato: il discorso della capienza e del limite a cui si dovrà
pur arrivare, perché come per tutte le strutture, per tutte le
classi - il collega Donzel ha citato l'IPRA e lo IAR - ci sono dei
limiti strutturali. Anche qui ci sono dei limiti strutturali, e
quindi si dovrà immaginare di avere un limite nella capienza di
quello che è la possibilità di crescere anche come scuola, non è
che è infinito, anche qui ci dovrà essere un ragionamento su
questo, lo voglio anticipare, in modo che non ci siano...
A oggi si è soprattutto guardato all'esplosione della SFOM dove
tutti i corsi sono completi chiaramente oggi andiamo a completare,
con questo investimento, una struttura che è costata quello che è
costata, ma perché era su un bene tutelato, e anche gli interventi
che sono stati fatti all'interno avevano dei vincoli importanti, e
anche nella predisposizione dell'arredo, come vi è stato detto e
come avete sottolineato, ci sono alcuni mobili che non sono di
serie ma sono mobili creati apposta, quindi probabilmente avranno
anche un costo superiore. Per il resto, malgrado la
spettacolarizzazione dei costi, credo che è ancora tutto da
definire. Sui costi dei singoli si andrà a una licitazione, a una
gara a vedere quelli che proporzionalmente rispetto alla qualità
costano meno, quindi non è che è scritto quello a titolo
esemplificativo.
Allora, credo che oggi, vi sia la necessità di chiudere un
percorso, che vuol dire trasferire all'interno di questa sede chi
possa lavorare, perché se non facciamo questo passaggio il problema
è che non possiamo utilizzarla e quindi ragionare sicuramente in
termini ancora più esaustivi a dare quelle risposte che alcuni dei
colleghi hanno rappresentato e che sono corrette. Non è una
situazione, credo, che può crescere all'infinito, obiettivamente
dobbiamo dare delle dimensioni, sia per i corsi che per quanto
riguarda il pareggiato. Quindi questo lo dico da adesso, è
corretto, è una valutazione che dovrà essere fatta, che qui ancora
non c'è, ma che dovrà essere fatta, perché è bello dire che c'è
stata l'esplosione di domande, ma bisognerà anche far fronte a
quelli che sono correttamente questi impegni.
Quindi credo che il provvedimento ha sicuramente dei limiti, ma
ha il vantaggio di mettere fine a un discorso che altrimenti rimane
monco, diversamente per il prossimo anno non si ha la possibilità
di spostare all'interno e anche di sistemare un po' meglio quella
che oggi è una situazione nella sede di San Giocondo obiettivamente
difficile. Ecco, questo credo che sia un aspetto, poi ci sono tante
problematiche ancora aperte, che sicuramente non risolviamo con
questo provvedimento. Questo provvedimento risolve la questione dei
mobili, questo è l'acquisto degli arredi. Non è che abbiamo chiuso
il percorso e le valutazioni su quelli che sono i rapporti, le
convenzioni che devono ancora essere scritte, le modalità con cui
raccordarci con quello che è l'attuale con il futuro, e quindi
anche con le possibili chiusure di sedi o raccordo in modo
diverso...il problema dell'utilizzo degli strumenti, il problema
della contabilità legata a queste modalità di funzionare...c'è
tutto un lavoro molto importante da fare. Quindi io credo che sia
corretto oggi portare questo provvedimento, che va a completare un
lavoro iniziato da molto, fatto molto bene da quello che voi stessi
avete visto, quindi è un lavoro che è sicuramente di pregio e darà
una particolare visibilità all'Istituto pareggiato che merita
questo tipo di attenzioni.
Presidente
- Grazie. Non ci sono altre richieste di
dichiarazione di voto? Possiamo passare all'esame dell'articolato?
Passiamo all'esame dell'articolato e all'emendamento n. 1. Qualcuno
che vuole illustrarlo? La parola al collega Bertschy.
Bertschy (UVP)
- Sì, l'emendamento va nella direzione
dell'intervento e anche di una serie d'interventi, compresi quelli
relativi all'attenzione verso il personale che sono stati fatti
correttamente dal collega Donzel. Va nella direzione di offrire,
attraverso questo contributo, la possibilità in questo caso di una
qualità del servizio che viene dato a tutti i lavoratori e a tutte
le famiglie, e soprattutto di far sì che questo investimento possa
permettere con oculatezza la spesa che deve essere affrontata.
Allora, quello che vogliamo dire è che ci sia giustamente
l'investimento per garantire una sede nuova, con tutte le
attenzioni che va data alla sede che rappresenta, ma un'attenzione
anche a quello che serve per portare avanti le scuole, quindi gli
strumenti, una valutazione se in questa fase di riorganizzazione
del parco strumentale c'è necessità di comprare nuovi strumenti, e
soprattutto un'attenzione alla sede che rimane, che deve avere, non
avendo pari dignità in termini di strutture...ma almeno avere pari
qualità per chi la utilizzerà, sia nel lavoro che...
Quello che chiediamo è che questi soldi vengano dati a tutte e
due le entità, che soprattutto vengano spesi con l'attenzione che
deve esser data, perché immaginiamo che non ci saranno altri
finanziamenti straordinari in favore della Fondazione per ulteriori
spese che eventualmente si dovessero rappresentare. Quindi è con
questo spirito costruttivo verso tutte e due le entità che
proponiamo l'emendamento e non per togliere a qualcuno, ma per far
sì che ci siano le necessarie attenzioni per poter avviare bene il
lavoro in futuro.
Presidente
- Grazie. Per la risposta sull'emendamento, la
parola all'Assessore Farcoz.
Farcoz (UV)
- Merci Président.
Sì, dunque, la spesa di 298.500 è dimensionata sugli acquisti
degli arredi. Noi siamo ovviamente d'accordo a collaborare e in
qualche modo far passare gli investimenti sia nel pareggiato che
nella SFOM; andrebbe bene questa frase, però con l'aggiunta di "se
eccedenti", perché dal nostro punto di vista dubito che ci saranno
dei risparmi e, se ci saranno dei risparmi nel mercato elettronico,
allora possiamo in qualche modo utilizzarli per la SFOM. In questo
modo non c'è una divisione dell'investimento. Non si capisce qual
è...più o meno, la...perché altrimenti non andiamo ad arredare la
Torre dei Balivi.
Presidente
- Ha chiesto la parola il collega
Bertschy.
Bertschy (UVP)
- Ma, sì, tra l'altro, voglio dire...non
lo dovrei dire io, ma sembra che poi si aggiunga un pezzo per
qualcuno, allora poi magari andiamo proprio nella direzione di
alcuni interventi che sono fatti... A noi pareva una formulazione
che permetteva, a chi aveva in dotazione il finanziamento, di darsi
le priorità, quindi gli arredi sono la priorità 1, però magari con
un piccolo risparmio nella valutazione delle cose, si possono anche
trovare delle altre priorità e poter loro dare risposta. Però
"eccedenti" mi sembra...ma l'eccedenza la valuterà il proprietario
del finanziamento, ma scriverlo in legge mi sembra...eccedenti...io
credo che sia una cosa che non è utile in questo momento, e non dà
la risposta a quello che noi chiederemmo...ma noi non diciamo di
toglierli, diciamo semplicemente di verificare. Ma c'è da fare una
gara, c'è da capire se tutto quello che è stato messo nell'elenco
serve! Noi avevamo valutato 60 sedie dentro e 60 sedie fuori, siamo
andati un po' nei dettagli...sono delle cose che magari con questa
aggiunta possono essere un po' riformulate e trovati dei risparmi.
Ecco, l'eccedenza mi pare...io, rispetto al termine "eccedenza" e
all'emendamento presentato, sono contrario, ecco...chiederei che
venisse mantenuto così.
Presidente
- La parola all'Assessore Farcoz.
Farcoz (UV)
- Secondo me non modifica la sostanza, perché
così non c'è un confine. Evidentemente noi abbiamo già un
preventivo di spesa, nel momento in cui si crea un risparmio questi
fondi sono eccedenti, di conseguenza vengono destinati a...nel
momento in cui non si mette "se eccedenti" non c'è un confine in
cui si vada a ipotizzare un finanziamento al Conservatoire
piuttosto che alla SFOM.
Presidente
- Ha chiesto la parola il collega
Chatrian.
Chatrian (ALPE)
- Grazie.
Per ribadire che il gruppo di ALPE sostiene l'emendamento
illustrato dal collega Bertschy. Noi riteniamo che i 298.449,53
computati e stimati, siano troppi, quindi l'eccedenza noi non la
inseriamo all'interno di questo emendamento, manteniamo
l'emendamento, la struttura di questo emendamento, proprio perché
va nella direzione da noi auspicata, che è quella comunque di...no,
non è assolutamente la stessa cosa, perché il nostro obiettivo va
nella direzione che la stima computata innanzitutto sia
completamente fuori mercato, sia in un momento di grandissima
difficoltà non appropriata e, di conseguenza, l'utilizzo di questi
300.000 euro non siano dedicati solo ed esclusivamente
all'arredo.
Manteniamo quindi così com'è l'emendamento proposto, senza
andare a inserire il discorso dell'eccedenza.
Presidente
- Ci sono richieste d'intervento? Nessuno? La
parola all'Assessore Farcoz.
Farcoz (UV)
- Da questo punto di vista non diciamo la
stessa cosa, perché non posso tollerare che venga in qualche modo
messo in dubbio il lavoro della Soprintendenza. Crediamo tutti
nella capacità e nella professionalità della Soprintendenza, che
sono dei tecnici; se evidentemente stimano che la quota da
destinare alla Torre dei Balivi per l'acquisto di mobili e quindi
per la valorizzazione di un bene architettonico/archeologico è
298.500 euro, sinceramente io mi avvalgo di questo loro parere!
Sarebbe un po' pretestuoso dire: no, voi avete sovradimensionato
questo finanziamento e, di conseguenza, visto che ci sono dei
risparmi, li destiniamo ad altre parti. Se invece diciamo "se
eccedenti", nel momento in cui si creano dei risparmi, credo che si
vada nella stessa direzione, dando comunque il rispetto sia al
pareggiato che alla SFOM.
Presidente
- Altri? Possiamo mettere in votazione
l'emendamento? No, la parola al Presidente Rollandin.
Rollandin (UV)
- Solo per chiarezza...perché credo che
diciamo una cosa che, a sensazione, è analoga. Io dico: si è fatta
questa previsione che non è stata fatta a casaccio, però ci sono,
com'è stato detto, le gare che possono dire: non si spendono 293,
se ne spendono meno. Quello che si risparmia...non diciamo
"eccedenza"...il risparmio, viene utilizzato dall'altra parte. Il
significato è solo di mantenere la priorità per il completamento
dell'arredo, cioè non vorrei che com'è messo si dicesse: bene, e a
completare il resto. Dopodiché, invece di utilizzare tutto per
l'arredo della parte riferita alla struttura che è completata,
andiamo a prendere per intervenire sull'altro. Questo è solo il
distinguo. Se è chiaro questo, troviamo la formulazione per
dire...se avanzano dei soldi, se facciamo delle economie mettiamole
dall'altra parte, nessuno è contrario! Per quello che si diceva
l'eccedenza o il risparmio...troviamo il termine che vogliamo, ma è
quello il concetto!
Qui non c'è nessuna preclusione nei confronti del discorso che
state facendo, si tratta solo di dire che non viene penalizzata
quella che è la spesa che alla fine sarà quella che presumiamo
oggi...mettiamo che non lo sia, si risparmiano 20.000, 30.000,
questi 30.000 dove vanno? Non vengono in economia, vanno a essere
utilizzati per quella che è la parte relativa a...mi sembra che il
concetto sia questo, non può che essere questo! Quindi se non va
bene "eccedente", concretizzava questo aspetto, troviamo...se il
risparmio legato ad eventuali ribassi sono utilizzati per... Noi
siamo disponibili per questo, però se ci capiamo su quello che
vogliamo possiamo collegarlo in modo tale da prendere questo
impegno, lo prendiamo ufficialmente...adesso non so se è corretto
scriverlo in altro modo...siamo disponibili.
Presidente
- Grazie. La parola al collega Ferrero.
Ferrero (M5S)
- Una battuta solamente, perché mi sembra
veramente che non riusciamo a capirci... Noi abbiamo esaminato la
documentazione, abbiamo valutato che quanto riportato non è
congruo, quindi noi riteniamo che all'interno di quella cifra ci
siano anche dei margini per effettuare altre spese. In quanto alle
valutazioni della Sovrintendenza o dei vostri periti, ci ricordiamo
solo della valutazione che avevate fatto del parcheggio dell'ex
Residence Mont Blanc, il doppio della valutazione del prezzo di
mercato...quindi, in quanto a questo, possiamo anche presentare
qualche dubbio in proposito!
Presidente
- Altri? Se non ci sono altri, mettiamo quindi
in votazione l'emendamento. La votazione è aperta. Tutti hanno
votato? Bene, possiamo chiudere la votazione.
Presenti: 35
Votanti: 17
Favorevoli: 17
Astenuti: 18 (i colleghi Baccega, Bianchi, Borrello, Farcoz,
Follien, Fosson, Isabellon, La Torre, Lanièce, Marguerettaz,
Marquis, Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Passiamo all'esame dell'articolo 1. Ci sono richieste
d'intervento? Possiamo mettere in votazione? La votazione è aperta.
Colleghi, votate l'articolo 1...votate colleghi. Possiamo chiudere
la votazione? La votazione è chiusa.
Presenti: 35
Votanti: 35
Favorevoli: 18
Contrari: 17
Il Consiglio approva.
Passiamo ora all'esame dell'emendamento n. 2, presentato dai
gruppi UVP, ALPE, PD e Movimento Cinque Stelle, che dovrebbe
introdurre l'articolo 1 bis. Qualcuno intende illustrarlo? La
parola al collega Viérin.
Viérin L. (UVP)
- Merci Madame la Présidente.
Visto l'importante restauro che è stato ricordato da molti,
visto il restauro anche di qualità e che dà grande valenza a questo
luogo che da monumento diventa "luogo di cultura", visti i fondi
che sono stati prelevati da capitoli che sono inerenti alle
istituzioni scolastiche, quindi con finalità didattiche, e visto
l'importante investimento, non solo inerente agli arredi, ma che
nel tempo ha visto oggetto questo importante monumento per
rifunzionalizzarlo e metterlo a disposizione - noi crediamo - della
comunità, proponiamo, attraverso questo emendamento, la possibilità
di fruizione all'interno della scuola, chiaramente, sia per la
parte AFAM, perché in questo caso il finanziamento è direttamente
collegato al Conservatorio, ma anche per la parte SFOM che è stata
ricordata.
Richiediamo, inoltre, la piena fruizione di questo luogo anche
per l'amministrazione generale, quindi naturalmente
l'Amministrazione regionale e le Amministrazioni eventualmente
locali, le scuole, quindi indirettamente, e tutte le associazioni,
o comunque gli enti che hanno finalità musicali, culturali e
didattiche. Questo proprio perché, vogliamo sottolinearlo, ne ha
fatto parte anche della filosofia culturale che abbiamo messo in
campo, siamo favorevoli alla tutela e alla conservazione, al
restauro, ma siamo anche - collegato a queste parti molto
importanti - favorevoli alla valorizzazione e alla fruizione e alla
"massima fruizione", quindi all'accessibilità, che sia
un'accessibilità riservata al maggior numero possibile di persone,
affinché questo monumento che ridiventa luogo di cultura non sia
riservato a pochi, ma che, appunto, visti anche gli esosi
investimenti, possano beneficiarne tanti, per non dire tutti.
Crediamo quindi, attraverso convenzioni, che questo possa essere
inserito. Grazie.
Presidente
- Grazie. La parola all'Assessore Farcoz.
Farcoz (UV)
- Sicuramente si va nella direzione di
razionalizzare, siamo in un periodo in cui si deve razionalizzare
e, di conseguenza, non credo ci siano particolari problemi. Quello
che mi preme sottolineare è che le convenzioni si stanno già
facendo col commissario, tra le due scuole, e pertanto per noi è un
surplus.
Comunque per noi va bene, va bene e lo voteremo, a favore.
Presidente
- Bene, possiamo mettere in votazione
l'emendamento n. 2 che introduce l'articolo 1 bis. Colleghi votate.
Tutti hanno votato? Possiamo chiudere la votazione.
Presenti: 35
Votanti: 35
Favorevoli: 35
Il Consiglio approva all'unanimità.
Articolo 2. Richieste d'intervento? Possiamo mettere in
votazione? La votazione è aperta. Tutti hanno votato? Colleghi,
possiamo chiudere la votazione.
Presenti: 35
Votanti: 28
Favorevoli: 18
Contrari: 10
Astenuti: 7 (Bertschy, Fabbri, Gerandin, Grosjean, Nogara,
Rosset, Laurent Viérin)
Il Consiglio approva.
Articolo 3. Possiamo dare lo stesso risultato? Stesso risultato.
Mettiamo ora la legge in votazione nel suo complesso. La votazione
è aperta. Ah...scusi. La parola al collega Viérin.
Viérin L. (UVP)
- Oui, merci Madame la Présidente.
Pour déclaration d'intention. L'Institut musical de la Vallée
d'Aoste est une importante réalité qui a promu, dans le temps, la
culture musicale en Vallée d'Aoste. C'est une réalité - quelqu'un
l'a rappelé - qui s'est épanouie et qui, dans le temps, a grandi et
a eu une évolution, une évolution qui n'a pas simplement été une
évolution en termes d'adhésion des jeunes qui aujourd'hui
fréquentent cette réalité (plus de 1.000), mais aussi législative,
de contenus. Nous avons eu - je voudrais le rappeler - la norme
d'actuation, et puis la réalité qui, en grandissant, a vu des
cohabitations qui pas toujours ont été des cohabitations faciles,
avec deux réalités complètement différentes: le Conservatoire, avec
des dispositions nationales très précises, et la SFOM, par contre,
sur la diffusion de la culture musicale, disons plus d'un point de
vue "amatorial". Donc à un certain point le fait - et la loi a été
rappelée - d'avoir travaillé à une disposition législative qui a
été approuvée à l'unanimité par ce Conseil a dessiné un peu celui
qui est le cadre législatif où pouvoir intervenir. Et
parallèlement, bien évidemment, il y avait une partie précédente
qui débute de l'an 2000 sur la question du siège, sur une décision
qui a été assumée, mais qui après, forcément, n'a pas été
conséquente à l'explosion du nombre d'élèves. Donc aujourd'hui nous
sommes sûrement favorables au fait que cette partie se complète
avec l'ouverture de cet important siège qui devient - comme je l'ai
rappelé - lieu de culture et qui pourra être mis à disposition de
ces réalités.
Noi, quindi, ricordando che questo restauro è stato portato
avanti con cura, con attenzione da un punto di vista monumentale,
noi ricordiamo che avremmo voluto votare a favore di questo
provvedimento; abbiamo anche cercato, attraverso il primo
emendamento, di portare delle migliorie. Noi non entriamo nel
merito del metodo adottato per la discussione di questo disegno di
legge in commissione, altri l'hanno fatto, le risposte
effettivamente non sono arrivate, perché la nota che è stata
recapitata ieri non va nell'ottica di dare risposte
puntuali...certe risposte che comunque avremo poi l'occasione di
affrontare discutendo l'Istituto, la Fondazione nel suo
insieme.
Quindi sicuramente l'atteggiamento che noi non abbiamo accettato
come positivo, in commissione, oggi fa rilevare un accoglimento di
una parte importante alla quale noi dedichiamo una grande
attenzione, che è quella dell'utilizzo, diciamo, da parte della
comunità. Avremmo voluto anche avere, per quanto riguarda il primo
emendamento, un accoglimento favorevole. Tra l'altro, Assessore,
questa mattina noi abbiamo presentato alle 9,30 questo emendamento,
c'era tutto il tempo di poter eventualmente andare a intervenire
con la dizione giusta, che noi oggi ci sentiamo di riconoscere
nell'emendamento che avevamo proposto e quindi magari anche con gli
uffici legislativi, al fine di andare anche ad evitare refusi
normativi. Quindi, ripetiamo, condividendo il fatto di aver
concluso un iter e di un restauro molto importante, che -
apprendiamo oggi - sarà oggetto di visita da parte della comunità e
crediamo che sia qualcosa di molto importante, noi su questo
provvedimento ci asterremo, proprio perché vorremmo, anche da un
punto di vista delle procedure e del metodo, che ci sia un
approccio diverso, che ci sia una disponibilità maggiore da parte
dell'Assessore, che non c'è stata in commissione, che non c'è stata
in aula, senonché venire qui a leggere ciò che è stato preparato.
Ecco, noi crediamo che l'approccio debba essere diverso se c'è
effettivamente voglia di condividere i dossier. Sicuramente non si
potrà andare in questa direzione evitando il dialogo in
commissione, fuggendo dal confronto in commissione, per poi
trincerarsi dietro comunicati stampa che attaccano i membri della
commissione stessa, ecco. Quindi oggi la nostra astensione va
proprio a rimarcare che noi speriamo che l'atteggiamento cambi,
proprio perché quando si parla di cultura, quando si parla di
investimenti culturali, una maggior condivisione sicuramente rende
più forte il settore cultura in generale. Grazie.
Presidente
- Grazie. La parola al collega Chatrian.
Chatrian (ALPE)
- Grazie Presidente.
Abbiamo accolto positivamente il fatto che avete accettato
l'emendamento n. 2, quindi l'utilizzo e l'apertura dello stabile
restaurato. Però, Presidente Rollandin - lei ha più esperienza di
me - sa molto bene che la forma diventa sostanza, e su questo
provvedimento la forma diventa veramente sostanza...uno: il
rispetto delle commissioni, il rispetto dei ruoli dei
commissari.
Qui vorrei aprire solo una piccola parentesi...non si tratta del
"gioco delle parti", come ogni tanto qualcuno utilizza in
quest'aula, maggioranza e opposizione...qui la situazione,
Presidente Rollandin, è molto grave, perché le richieste sono state
firmate dal Presidente della commissione competente, mandate
ufficialmente il 4 ottobre all'Assessore competente, e
ufficialmente in quella lettera c'erano cinque quesiti ben precisi,
e ufficialmente su quella lettera c'è scritto "concordato" da tutti
i commissari, "concordato" da tutti...quindi non si tratta di un
gioco...questi della minoranza ci fanno perdere tempo, poi qualcuno
scivola su certe provocazioni...no, no!
Noi, di ALPE, siamo a favore di mettere in campo questo
provvedimento
ad hoc
per l'arredamento, per chiudere il
cerchio, ma siamo contrari nel momento in cui un membro del Governo
si comporta così spocchiosamente, spocchiosamente, nei confronti
dei commissari, di maggioranza, di opposizione, e oggi, ancora di
più, nulla ci viene detto a domanda puntuale...almeno sullo stato
dell'arte! Non volete dirci cosa farete, da domani, dal 1° gennaio
2014? Almeno il buongusto di dire in quest'aula ci sono 7 sedi, ci
sono 50 aule, ci costa 500.000 euro all'anno solo in costi di
gestione, abbiamo delle locazioni...sì, avremmo aspettato questo,
Presidente Rollandin!
Io le chiedo l'impegno di "riprendere", mi scusi il
termine...che forse la politica è una cosa seria e ci sono delle
istituzioni, ci sono delle aule deputate al confronto e ci sono
anche, c'è anche un
bon ton
, forse, di relazionarsi in
quest'aula per avere delle risposte puntuali, determinate, precise,
e non, come ho sentito poc'anzi, perché me lo son segnato e mi son
scritto l'intervento dell'Assessore Farcoz che ci ha
ricordato...non so, colleghi, se avete fatto attenzione...ci ha
ricordato lui: "vorrei ricordarvi, per l'ennesima volta, che stiamo
parlando di arredamento"! Vi ricordo, colleghi Consiglieri...lui ce
lo ricorda! Il collega, spazientito, ci ricorda che stiamo parlando
degli arredamenti!
Assessore Farcoz, sappiamo perfettamente leggere un disegno di
legge, Assessore Farcoz noi le abbiamo mandato una lettera
ufficiale come membri della commissione, II Commissione, firmata
dal Presidente collega La Torre, e avremmo gradito, oggi, avere
delle risposte, collega, Assessore Farcoz! Ecco io direi, forse, se
il mondo è cambiato, e condivido l'analisi del collega Donzel,
forse deve cambiare anche come atteggiamento e nella sostanza,
perché qui c'è un'opposizione che vuole lavorare, un'opposizione
che vuole conoscere nel dettaglio la situazione, un'opposizione che
dice "sì" all'arredamento e al finanziamento
ad hoc
, ma dice
"no" alla forma, al metodo, all'arroganza e al fatto, comunque, di
prendere in giro quest'aula! Non era mai successo nella scorsa
legislatura un atto comunque così grave, mai successo Presidente
Rollandin! Quanto meno si salvava la forma, quanto meno
quello...poi, sulle opinioni, sulle prese di posizione, sul
posizionamento sovente abbiamo avuto delle prese di posizione dure,
ma quanto meno il rispetto per noi commissari, per il Consiglio
regionale valdostano glielo chiediamo in maniera...e chiediamo al
Presidente del Consiglio, Rini, veramente di avere un occhio di
riguardo, perché nel momento in cui si scrive nero su bianco...oggi
è stato utilizzato anche dall'Assessore Marguerettaz, da altri
colleghi, il termine "si scrive nero su bianco", e qui si è scritto
nero su bianco per avere delle informazioni, e noi, a oggi, queste
informazioni non le abbiamo avute!
Termino dicendo che noi non possiamo votare questo
provvedimento, ma proprio visto il come si è portato questo
provvedimento e anche con...a noi non interessano le polemiche,
tant'è vero che non abbiamo neanche preso in considerazione il
comunicato fatto dall'Assessore Farcoz qualche settimana fa, perché
le polemiche non ci interessano. A noi interessa lavorare, a noi
interessa sapere per poi dire ai valdostani: stiamo andando in
quella direzione. Grazie.
Presidente
- Grazie. Ha chiesto la parola il collega
Donzel.
Donzel (PD-SIN.VDA)
- Grazie Presidente.
Brevissimo, per dire che naturalmente ci fa piacere che questa
struttura sia aperta, sia una struttura che accoglierà il più
possibile studenti, alunni, e che ci sia una bella terrazza per
dare concerti aperitivo, alla sera andremo lì, brinderemo guardando
il Teatro Romano in un clima di festosità e di allegria... Ecco, io
sarò lì a brindare con lei Assessore, se lei oggi mi avesse
garantito e garantirà in futuro che nessun lavoratore perderà il
posto di lavoro lì, nella SFOM. Parlo anche di quegli ultimi che
vengono usati qualche volta, quando hai bisogno, che hanno solo
quei contratti, così, che si fanno adesso, a tempo determinato,
"usa e getta"...ecco, sarò lì a brindare e a guardare lo spettacolo
delle vestigia romane ascoltando la musica di Bach, di Mozart, se
avrò la certezza che dei ragazzi non si troveranno la porta
sbattuta in faccia, "no a te non ti vogliamo perché non c'è più
posti per te, vai magari alla banda musicale del tuo paese a cui
sono stati tagliati i fondi, aggiustati come puoi". Ecco le due
cose che sono in discussione, i due mondi diversi che non riescono
a parlarsi! Si dice: 298.000 euro, quisquilie, su un'opera da
12.000.000 di euro...quisquilie oggi? Andiamo a dirlo alla gente se
298.000 euro sono quisquilie! Ogni euro sta diventando prezioso, e
quindi la giustificazione dell'uso dev'essere chiara, deve essere
esplicita, non essere "io metto lì".
Noi avremmo votato questo provvedimento avendo garanzie su
studenti, famiglie e insegnanti. Queste garanzie ad oggi non ci
sono, non ci sono per niente! Abbiamo apprezzato lo sforzo dei
colleghi, fatto insieme ai colleghi dell'UVP, di riuscire almeno ad
aprire un po' le porte, a dire: non chiudete, non trincerate la
cosa nell'Istituto musicale, che anche la Fondazione abbia accesso
ad aule, a locali...bellissimo, una cosa importante! Però le
garanzie che volevamo noi, ahimè, non ci sono, e quindi non
possiamo seguirvi in questo metodo di gestione del denaro pubblico.
È un metodo superato, sbagliato, che porta a fare delle spese di
volta in volta senza sapere cosa succederà domani.
Presidente
- Grazie. Altri? Non ci sono altri? La parola
all'Assessore Farcoz.
Farcoz (UV)
- Sì, mi scuso se ho creato dei problemi,
volevo semplicemente dire che i documenti relativi alla legge sono
stati consegnati, per il resto mi scuso.
Volevo semplicemente fare una conclusione finale dicendo che
sono tutti favorevoli all'allargamento e quindi al trasferimento
del pareggiato nella nuova sede dei Balivi; sta di fatto che alla
fine nessuno voterà a favore...
Presidente
- Ci sono richieste d'intervento? Possiamo
mettere in votazione la legge? La parola al collega Chatrian.
Chatrian (ALPE)
- Per fatto personale. Se qualcuno ci sta
ascoltando, vorrei essere chiaro: l'opposizione tutta e tutta la II
Commissione non ha, "non ha" ricevuto nessuna risposta ai cinque
quesiti, nessuna risposta per quanto riguarda i cinque quesiti!
Solo per chiarezza e onestà intellettuale.
Presidente
- Bene. Possiamo mettere in votazione? La
votazione è aperta. Tutti hanno votato? Possiamo chiudere la
votazione.
Presenti: 35
Votanti: 28
Favorevoli: 18
Contrari: 10
Astenuti: 7 (i colleghi Bertschy, Fabbri, Gerandin, Grosjean,
Nogara, Rosset e Laurent Viérin)
La legge è approvata.
Colleghi, con questo possiamo sospendere i nostri lavori; i
lavori riprenderanno alle ore 15,30.
---
La seduta termina alle ore 13,13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK