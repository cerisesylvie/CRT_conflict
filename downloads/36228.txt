Consiglio Regionale della Valle d'Aosta - Oggetto del Consiglio n. 476 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 476 del 11 marzo 2014 - Resoconto
OGGETTO N. 476/XIV - Interpellanza: "Procedure per
l'assunzione di personale presso il Centro per l'impiego di
Aosta".
Presidente -
La parola alla collega Fontana.
Fontana (PD-SIN.VDA) -
Grazie Presidente.
Con questa interpellanza voglio porre l'accento sul problema
della carenza di personale operante presso il Centro per l'impiego
di Aosta, già più volte evidenziato tramite precedenti
interpellanze. Voglio ricordare che il 31 dicembre 2012 non sono
stati rinnovati i contratti a tempo determinato al personale che
operava presso il Centro per l'impiego di Aosta, personale che
aveva maturato una notevole esperienza, qualificato
dall'Amministrazione con corsi di formazione interni. Tutto ciò ha
generato una riduzione dei servizi a scapito dei cittadini
valdostani. Nella nostra regione la disoccupazione è altissima, e
penso che l'unica via di uscita sia l'applicazione di strategie che
sappiano puntare e proporre politiche del lavoro in grado di
favorire l'intreccio tra domanda e offerta di lavoro. I Centri per
l'impiego vanno ristrutturati, riconsiderati alla luce delle nuove
esigenze.
In risposta ad una mia interpellanza, lei, Assessore, ha detto
che con delibera n. 50 del 17/1/2014 la Giunta ha deliberato
l'assunzione di 5 unità a tempo determinato...scelte che
condividiamo, ma non vanno nella direzione da noi richiesta. Questo
personale è stato assunto presso il Dipartimento dell'Assessorato
attività produttive, in località Saint-Christophe, e non presso i
Centri per l'impiego di via Colonnello Alessi.
Abbiamo appreso dagli organi di informazione che in data
17/2/2014 è stato presentato, all'interno del Consiglio delle
politiche del lavoro, il programma annuale degli interventi, e che
per l'anno 2014 sono a disposizione 6,5 milioni di euro per azioni
nel settore della formazione professionale, dell'orientamento per
lo sviluppo dell'impiego e dell'occupazione, dei lavori socialmente
utili e incentivi per il personale.
Chiediamo dunque all'Assessore Marquis quale intenzione abbia
riguardo alle assunzioni presso il Centro dell'impiego di Aosta e
come intende procedere per le assunzioni di personale, soprattutto
con riferimento alle fasce svantaggiate. Grazie.
Présidente-
Pour la réponse, la parole à l'Assesseur
Marquis.
Marquis (SA) -
La questione dei Centri per l'impiego,
come ha già fatto cenno la collega Fontana, è stata trattata in
recenti Consigli di questo mandato; tuttavia, oggi mi si dà
l'occasione di aggiornare la situazione e l'evoluzione che ha avuto
l'iter da quel momento a oggi.
Non mi pare superfluo sottolineare che i Centri per l'impiego
sono parte del Dipartimento del lavoro, che versa in situazione di
grande difficoltà per il ridotto organico a disposizione in
rapporto alla grande mole di lavoro arretrato che ha da sbrigare,
tant'è che con deliberazione della Giunta regionale dello scorso
dicembre si è stabilita, tra l'altro, la possibilità di rafforzare
il settore delle politiche del lavoro e la formazione professionale
dei servizi per l'impiego. Come ha già citato lei, con delibera del
gennaio 2014 si è provveduto a effettuare 5 assunzioni a tempo
determinato a valere sui fondi sociali europei e messi a
disposizione dalla gestione della programmazione europea. Ci siamo
dovuti dare delle priorità; in questo momento le priorità sono
state definite per lavorare a favore della certificazione, perché
diversamente, com'è stato detto nei passati Consigli, si rischia la
perdita di finanziamenti di natura europea. Nell'ambito di queste
assunzioni è stata fatta un minimo di riorganizzazione interna del
Dipartimento del lavoro ed è stata messa una risorsa a disposizione
del Centro per l'impiego di Aosta; non sarà molto, ma questo
rappresenta un primo passo.
Credo che il problema dei Centri per l'impiego non sia solamente
un problema di personale e sia un problema che non coinvolge solo
il Centro per l'impiego di Aosta, ma è all'ordine del giorno su
scala nazionale, tant'è che su un quotidiano odierno è stato
pubblicato un interessante articolo dove si fa tutta una serie di
considerazioni sull'organizzazione, in Italia, dei Centri per
l'impiego che necessitano di un approccio nuovo, di una profonda
ristrutturazione per dare un'adeguata risposta alle problematiche
che la gente in cerca di lavoro oggi si attende, soprattutto per
quello che concerne l'intermediazione tra domanda e offerta del
lavoro. Do alcuni dati, che possono essere significativi: il 33
percento di chi cerca lavoro, in Italia, si reca presso i Centri
per l'impiego; in Germania l'81 percento, questa è la
rappresentazione di una gestione che è diversa da un Paese europeo
all'altro...così come gli investimenti che sono messi a
disposizione: in Italia sono 500 milioni di euro l'anno, in
Germania 8,8 miliardi di euro (più di 10 volte). A livello di
personale, in Italia, sono 9 mila le persone a disposizione dei
Centri per l'impiego, ma la media europea è molto più alta: in
Francia 50 mila, in Germania 115 mila...quindi questo sta a
significare che bisogna interrogarsi su quello che è il ruolo che
devono avere, nel prossimo futuro, i Centri per l'impiego.
La prima occasione di intervento in questo settore sarà
l'attuazione della garanzia giovani, che dovrà essere predisposta -
oggi è in fase di definizione - nei prossimi mesi. Credo che
un'importante iniziativa potrà essere quella per favorire il
target
giovanile fra i 15 e i 24 anni, di creare un unico
punto di accesso al mondo dei servizi per l'impiego; pertanto
questo andrebbe a sgravare i tre Centri che abbiamo oggi sul
territorio, che sono Verrès, Aosta e Morgex, di una piccola, ma
comunque significativa parte di lavoro, così come importante sarà
il procedere con l'iter di accreditamento e dare seguito alla
delibera che è stata presa nell'anno 2013 per accreditare le
agenzie private che vogliono occuparsi dei servizi per l'impiego e
quindi, così come avviene in tutto il resto d'Italia, anche in
Valle d'Aosta ci potrà essere una situazione di maggiore
competitività che, mi auspico, possa dare dei risultati utili al
comparto di questa tipologia di servizio.
Pertanto, nello stato attuale, nelle more di questa prossima
revisione che dovrà essere affrontata in questi Centri per
l'impiego, non possiamo che affrontare e risolvere le situazioni di
maggiore criticità, così come abbiamo fatto, mettendo una risorsa a
disposizione - se riusciremo, ne metteremo ancora nei prossimi mesi
- per far fronte a quelle che sono le situazioni di maggiore
criticità ed emergenziali. Per il resto, bisogna definire un nuovo
ruolo e quindi darsi delle prospettive nuove. Grazie.
Président -
Pour la réplique, la parole à la collègue
Fontana.
Fontana (PD SIN.VDA) -
Assessore, io non so se non
riusciamo a capirci o veramente non le espongo bene i problemi... È
dal mese di giugno che continuo a ricordarle la questione...ho
fatto un'interpellanza sui tirocini, e questa l'avete risolta a
dicembre; sull'altro punto, quello della difficoltà dei Centri per
l'impiego a gestire la mole di lavoro che c'è adesso, lei mi aveva
risposto che avevate assunto 5 unità, e mi aveva fatto veramente
piacere (questo a gennaio). Vado a vedermi la delibera, è vero, li
avete assunti, mi fa piacere, ma li avete messi in un altro
Assessorato, e adesso mi viene a dire che avete messo
un'unità...no, mi lasci finire, io l'ho ascoltata!
Noi non abbiamo risolto il problema della carenza di personale,
quando era così semplice riprendere il personale che c'era, con
un'esperienza che andava dai 3 anni ai 20 anni; bisognava rinnovare
i contratti a tempo determinato, come hanno fatto anche a livello
nazionale...non era possibile, però se si vuole...in una situazione
del genere, dove abbiamo carenza di assunzioni...adesso ci sono
questi fondi, e io mi aspettavo che lei mi dicesse che c'era la
possibilità, alla luce di questi fondi di 6 milioni e mezzo...che
si potesse assumere anche del personale. Va bene, non è possibile,
però è inutile che faccia lo spavaldo, Assessore! Io sono anche
delusa da lei, perché le avevo fatto una domanda e, dato che
c'erano questi soldi che arrivavano dalla Comunità europea, le
avevo chiesto di fare un passaggio in commissione, ma lei mi aveva
detto che non c'era niente di sicuro...adesso sono arrivati, e l'ho
dovuto sapere dagli organi d'informazione; l'unica cosa chiara che
ho capito è quella sul Piano giovani, che ci sono 2 milioni e 300
mila euro, e mi fa piacere.
Ora, io mi chiedo: per tutte le persone dai 35 anni all'età
pensionabile che sono disoccupate qual è il piano? che intenzioni
avete su di loro, che sono disoccupate? Sui lavori socialmente
utili quali sono i progetti? Siamo già a marzo e lei mi dice: "in
un prossimo futuro"? Ma io non so se non vi rendete conto della
situazione che abbiamo! Io le chiedo veramente, urgentemente, un
passaggio in commissione dove ci siano i sindacati, tutte le parti
sociali, ma anche il Consiglio, noi dobbiamo sapere come vanno
spesi questi soldi! È vero che non sono tanti, ma 6 milioni e mezzo
non sono noccioline, magari riusciamo a dare delle risposte più
concrete!
E non venga a dire che non ho capito io, perché sono 5 volte che
le faccio la domanda "che intenzioni ci sono per riuscire a far
funzionare i Centri per l'impiego ", e lei mi dice che, in un
futuro, si può vedere di esternalizzare ad agenzie private...cioè
io non capisco che cosa volete fare! Paghiamo del personale, lo
istruiamo, e tutto, e poi lo lasciamo in mezzo alla strada! Sembra
che facciate di tutto per non far funzionare le cose! Veramente
Assessore, le chiedo un po' di buona volontà, facciamo questo
passaggio in commissione e chiariamo questa situazione!
Président -
Point 28 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK