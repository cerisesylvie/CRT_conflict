Consiglio Regionale della Valle d'Aosta - Oggetto del Consiglio n. 3143 del 24 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3143 del 24 gennaio 2018 - Resoconto
OGGETTO N. 3143/XIV - Interrogazione: "Notizie in merito alle
attività avviate dal GAL nell'ambito del programma di sviluppo
rurale 2014-2020".
Farcoz (
Président) -
Point n° 6 de l'ordre du
jour. Pour la réponse, la parole à l'Assesseur Nogara.
Nogara (UVP) -
In premessa si precisa che l'approccio
Leader
in Italia sta incontrando diverse problematiche in
fase attuativa, queste sono ancora più evidenti nel caso di GAL
(Gruppi di Azione Locale) di neoformazione come il GAL della Valle
d'Aosta. Il GAL Valle d'Aosta è un'associazione riconosciuta che si
è costituita nell'agosto 2016 per poter partecipare al bando di
selezione pubblicato dall'Amministrazione regionale per
l'assegnazione di fondi europei a valere sul PSR 2014-2020. Nel
mese di dicembre 2016 il GAL è stato ufficialmente designato quale
assegnatario dei fondi ed è stata approvata la relativa strategia
di sviluppo. Nei primi mesi, a partire da aprile 2017, il GAL Valle
d'Aosta ha realizzato tutte le attività funzionali alla
costituzione, all'organizzazione interna e all'avvio di
un'associazione di nuova costituzione. Tali attività
imprescindibili, trattandosi di un GAL di nuova costituzione,
risultano propedeutiche all'attuazione della strategia di sviluppo
locale
Une Vallée d'Aoste à soutenir et découvrir en réseau
e alla pubblicazione dei bandi. Per queste attività preliminari,
urgenti e fondamentali, non è stato possibile affidare incarichi ad
esterni in quanto il GAL neocostituito non ha la dotazione
finanziaria necessaria. Il CELVA, in qualità di ente promotore
della candidatura, pertanto ha garantito la continuità
dell'attività attraverso il distacco di proprio personale e la
messa a disposizione dei locali per la sede del GAL, continuando a
sostenere i relativi costi fino a quando verrà liquidato l'anticipo
(che verrà liquidato nel corso del 2018).
Attualmente il GAL è composto, oltre che dal presidente e
dall'organo direttivo, da un solo elemento operativo in organico
dal mese di aprile 2017, in quanto associazione di neoformazione
senza capitale sociale non dispone di capitale proprio. Per potersi
strutturare e diventare realmente operativo, è necessario quindi
che ottenga l'anticipo delle spese di gestione. Tale operazione si
è rivelata estremamente difficoltosa sia per la complessità delle
procedure, sia per la reale difficoltà ad ottenere risposte, in
particolare da AGEA, in merito all'applicazione di norme di varia
natura. Tali difficoltà amministrative e procedurali si sommano a
quella operativa di reperire sul mercato i preventivi per la
stipula della fideiussione bancaria o assicurativa per ottenere
l'anticipo in considerazione dell'assenza di garanzie da parte del
GAL.
Di seguito il dettaglio delle attività svolte dal GAL nel
2017:
- supporto organi del GAL: supporto al comitato direttivo del
GAL Valle d'Aosta; supporto all'assemblea dei soci del GAL Valle
d'Aosta; gestione di processi relativi all'attività dell'assemblea
e del comitato direttivo; predisposizione e convocazione, delibere,
verbali e documenti per la discussione dei temi; gestione assemblea
per l'elezione degli organi e rielezione del presidente;
-
startup
amministrativa: acquisizione codice fiscale,
richiesta di preventivi per l'assegnazione dei servizi bancari,
apertura del conto corrente, predisposizione del dossier per il
riconoscimento giuridico dell'associazione presentato alla
Presidenza della Regione in data 12 giugno 2017, ottenimento del
riconoscimento giuridico di personalità giuridica privata da parte
del Presidente della Regione autonoma Valle d'Aosta in data 14
luglio 2017, apertura fascicolo aziendale presso l'Assessorato
dell'agricoltura e risorse naturali;
- attività amministrativa legata al funzionamento e
all'organizzazione dell'associazione: predisposizione della
convenzione CELVA-GAL per l'utilizzo dei locali del personale
CELVA, stipula della convenzione CELVA-GAL in data 3 aprile 2017,
registrazione del dominio "Galvda.it" e attivazione
email
dedicate, gestione della sezione del sito internet del CELVA
dedicato al GAL - non appena verrà erogato l'anticipo, si procederà
alla creazione di un sito internet -, predisposizione del
budget
previsionale 2017, approvazione del budget
previsionale 2017 da parte dell'assemblea dei soci in data 30
maggio 2017, predisposizione del regolamento interno
dell'Associazione GAL, approvazione del regolamento interno
dell'Associazione GAL da parte dell'assemblea dei soci in data 14
novembre 2017;
- attività inerenti la presentazione della domanda di sostegno
di pagamento sulla misura 19.1 (Sostegno preparatorio): raccolta
dati, richiesta preventivi, compilazione
check list
, appalti
di AGEA, eccetera. Il contributo che sarà erogato, presumibilmente
nei primi mesi del 2018, è pari a 30 mila euro;
- attività propedeutiche per la presentazione della domanda di
sostegno sulla misura 19.4 (Gestione e animazione del GAL):
raccolta dati, richiesta preventivi per tutte le attività previste
per il periodo 2017-2023, compilazione check list, appalti di AGEA,
revisione del piano finanziario, eccetera.
Stato di avanzamento e attività previste nel 2018. Come previsto
sopra, attualmente non sono stati utilizzati finanziamenti previsti
per il GAL. Il cronoprogramma previsto nella strategia di sviluppo
locale dovrà essere rivisto secondo quanto indicato di seguito. Le
attività previste per il 2018 e di seguito elencate saranno
realizzate grazie all'erogazione dell'anticipo che garantirà la
sufficiente copertura finanziaria:
- periodo gennaio-marzo 2018: acquisizione di una polizza
fideiussoria per la presentazione della domanda di anticipo,
presentazione della domanda di anticipo della misura 19.4,
affidamento incarichi revisore contabile per assistenza fiscale,
analisi di
marketing
territoriale, progettazioni di
dettaglio allo sportello informativo GAL per gli operatori
economici, le pubbliche amministrazioni e i consulenti;
- periodo aprile-giugno 2018: istituzione della struttura di
gestione del GAL: la piena attivazione delle strutture di gestione
del GAL è strettamente legata alla ricezione della domanda di
anticipo e alla conseguente erogazione dell'importo necessario ad
avviare l'attività di GAL; realizzazione dell'analisi di
marketing
territoriale: studio dell'analisi di marketing già
effettuata dalla Regione autonoma Valle d'Aosta, realizzazione di
incontri sul territorio, promozione di un questionario
on
line
, avvio della raccolta dei dati, elaborazione di un profilo
turistico per area territoriale - come indicato, è stata approvata
l'analisi di marketing territoriale e la prima attività prevista
funzionale a definire le strategie di prodotto, a cui dovranno
tendere tutte le azioni di sviluppo turistico -; avvio dello
sportello informatico per gli operatori economici, le pubbliche
amministrazioni e i consulenti preliminare all'uscita dei bandi,
affidare incarichi, immagine coordinata dal GAL Valle d'Aosta,
consulenza legale, responsabile del servizio di prevenzione
dell'associazione, incarico ai consulenti in supporto alla stesura
dei bandi;
- periodo luglio-settembre 2018: affidamento incarico sito
internet del GAL; predisposizione del bando cooperazione tra
piccoli operatori per organizzare processi di lavoro in comune e
condividere impianti e risorse, nonché per lo sviluppo e la
commercializzazione del turismo (misura 19.2, sottomisura 16.3);
predisposizione del bando cooperazione di filiera per la creazione
e sviluppo di filiere corte e dei mercati locali (misura 19.2,
sottomisura 16.4.1); sportello informativo del GAL per gli
operatori economici, le pubbliche amministrazioni e i consulenti e
animatori di rete; realizzazione di incontri sul territorio per la
promozione dei bandi e per l'individuazione dei potenziali
animatori di rete; incarico consulenti per la valutazione delle
domande del primo bando;
- periodo ottobre-dicembre 2018: messa
on line
del sito
internet (ottobre); pubblicazione e promozione del primo bando
(ottobre); pubblicazione e promozione del secondo bando (dicembre);
incarico consulenti per la valutazione delle domande del secondo
bando; sportello informativo del GAL per gli operatori economici,
le pubbliche amministrazioni e i consulenti degli animatori di
rete.
Le farò avere quanto detto, avrà così il cronoprogramma di cosa
si farà nel GAL. Volevo solo fare un'ultima puntualizzazione: ci
sono state molte problematiche con AGEA per organizzare questi GAL,
diciamo che le Regioni italiane, quelle partite prima, sono
arrivate a pubblicare ora i primi bandi. Fino al 2023 il GAL potrà
liquidare quello che si è messo in piedi, perciò diciamo che il
periodo è 2017-2023.
Président -
Pour la réplique, la parole au collègue
Chatrian.
Chatrian (ALPE) -
Per chi non conosce bene il gruppo di
azione locale, come funziona questa macchina, come diceva poc'anzi
il collega Nogara, è sicuramente una macchina molto complicata e
complessa. Noi avevamo posto due domande - e la ringrazio per i
dati che ci farà avere, perché la risposta è stata oltretutto molto
lunga -, con la prima domanda volevamo sapere quali attività sono
state avviate dal GAL ad oggi. La Regione autonoma Valle d'Aosta,
con provvedimento dirigenziale, a dicembre 2016 ha assegnato 7,7
milioni di euro all'Associazione GAL (Gruppo di Azione Locale). Da
quello che abbiamo potuto capire dalla risposta dell'Assessore, ad
oggi ci sono state tante difficoltà, difficoltà enormi nei rapporti
con AGEA per preparare e organizzare il percorso per poter
utilizzare queste risorse e, se ho capito bene, collega, alla
seconda domanda che noi abbiamo fatto: "a quanto ammontano le
risorse erogate ad oggi dopo 14 mesi sul territorio", la risposta è
stata: zero. Ad oggi noi non abbiamo ancora utilizzato 1 euro dei
7,7 milioni che sono stati assegnati al gruppo di azione locale. Se
ho capito bene, questa è la fotografia e lo stato dell'arte per
mille difficoltà che sono state declinate, che mi leggerò in
separata sede, perché sono tante, minuziose, dettagliate.
Io, come lei, ho cercato di capire cosa stanno facendo le altre
Regioni. Le altre Regioni stanno pubblicando i bandi, che vuol dire
creare le condizioni per impegnare le risorse messe in campo e
utilizzarle. Ad oggi quindi non c'è ancora un bando messo in campo,
nonostante il cronoprogramma molto dettagliato approvato a dicembre
2016, che metteva in campo quasi 700 mila euro per il 2017. Ad oggi
quindi quei 700 mila euro sono ancora congelati, non utilizzati per
tutte quelle casistiche e quegli elementi che il collega ci diceva
poc'anzi: la complessità dell'azione. Le difficoltà ci sono e, se
ho capito bene, non ci sarà nei prossimi mesi la possibilità di
mettere in campo dei soldi, delle risorse. Le misure che sono state
approvate dal gruppo di azione locale sono molto importanti e
interessanti sia per i Comuni che fanno parte del GAL (tutti e 74)
e per gli 8 soggetti di natura privata. Le misure parlano di
patrimonio rurale, di turismo, di cooperazione, di spese di
formazione: tutti quegli elementi che potrebbero dare delle
risposte immediate oggi al sistema Valle d'Aosta. Dalle
sollecitazioni arrivate al sottoscritto e al nostro gruppo, le
aspettative erano molto alte durante il 2017 e sono ancora molto
alte, ma ad oggi nulla c'è. Ad oggi la macchina non è ancora
partita dopo 14 mesi, nonostante i soldi ci siano, siano lì pronti
e fermi e le difficoltà, come diceva il collega poc'anzi, ci sono e
quindi non si riesce
à faire démarrer
l'azione
amministrativa, quella più delicata e più difficile.
La ringraziamo comunque per il dettaglio che ci ha fatto di cosa
si vorrà fare nel 2018, l'elenco che ci ha praticamente "messo in
campo" l'Assessore, ma, dopo 14 mesi e pur avendo i 7,7 milioni, ad
oggi nulla è stato ancora utilizzato e neanche 1 euro è stato
ancora impiegato per poter dare delle risposte alle alte
aspettative sia dei 74 Comuni, sia dei soggetti privati
intenzionati ad utilizzare queste misure, questi assi per poter
fare la differenza sul territorio.
Chiederei all'Assessore gentilmente nei prossimi mesi di
fornirci in commissione competente i primi bandi, perché altrimenti
il resto è aria fritta e, fino a quando non ci sarà il primo bando
affinché i Comuni possano partecipare, il resto è tutto complicato
e difficile, ma il punto di caduta non c'è. Cerchiamo, collega, di
passare dalle parole, che possono essere anche eleganti e gentili,
ai fatti, perché, pur avendo nei
box
7,7 milioni di euro su
queste azioni e su queste misure, ad oggi nulla è stato ancora
utilizzato, ahimè!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK