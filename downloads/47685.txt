Consiglio Regionale della Valle d'Aosta - Oggetto del Consiglio n. 3873 del 25 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3873 del 25 luglio 2024 - Resoconto
OGGETTO N. 3873/XVI - Interpellanza: "Azioni volte a
risolvere le problematiche relative alle liste di attesa per esami
e visite specialistiche".
Bertin (Presidente) -
Punto n. 51. Ha chiesto la parola
il consigliere Baccega, ne ha facoltà.
Baccega (FI) -
Assessore, noi a febbraio avevamo avuto un
confronto in Consiglio e lei ci aveva detto che era a ricoprire il
ruolo di Assessore alla sanità valdostana da 11 mesi e quindi
l'abbiamo lasciata relativamente tranquillo in questo percorso,
anche per ovvi motivi di carattere personale, ma ora ne sono
passati 16 di mesi, quindi cerchiamo di capire che cosa si è mosso,
affrontiamo oggi un trittico di interpellanze abbastanza legate una
all'altra ma tutte hanno un comune denominatore, un comune problema
che richiamano alcuni articoli apparsi su alcune testate e tutti e
tre dicevano: "La sanità valdostana è allo sbando". Le assicuro che
non ci fa assolutamente piacere quanto si legge. Sarebbe stata
anche un'interpellanza esageratamente lunga se avessi richiamato
tutte le interrogazioni, le interpellanze, le mozioni, le
risoluzioni, direi tutte le possibilità che il gruppo di Forza
Italia ha messo in campo per cercare di avere e dare risposte ai
cittadini valdostani. In queste premesse dell'interpellanza abbiamo
ricordato l'ultima di febbraio 2024 proprio perché lei ci ha
risposto anche un po' troppo piccato.
In realtà, a sollecitare questo nuovo atto ispettivo sulle liste
d'attesa è stata appunto l'ennesima lettera apparsa qualche giorno
fa - quest'interpellanza è di 15 giorni fa - di un mesetto fa, di
una cittadina valdostana che comunicava la sua indignazione e la
lettera apriva proprio con un titolo: "La sanità valdostana è allo
sbando". Nonostante i tanti comunicati, nonostante le vostre
interviste, giustamente tutte poste al positivo, immagino con
l'intento di trasmettere sicurezza, di assicurare i cittadini
rispetto a un cambiamento e a una svolta che tanto avevamo
auspicato fin dalla fine del 2022, dalla pandemia, avevamo chiesto
una decisa inversione di tendenza e un cambio di paradigma a
seguito dei tanti provvedimenti di rafforzamento significativi che
ci sono stati da parte di questo Consiglio per la sanità
valdostana: parlo delle maggiori e importanti risorse economiche
messe a disposizione dal bilancio regionale, ancora ieri si sono
rimpinguati i capitoli della sanità; le maggiori risorse per
l'acquisto di prestazioni dalle strutture private accreditate; le
maggiori risorse per l'attrattività, medici e infermieri, poi
successivamente anche le professioni sanitarie, ora con
l'intervento di ieri pare anche gli operatori socio-sanitari e il
comparto tutto; i numerosi concorsi, vedremo in seguito con altri
atti ispettivi, quante nuove assunzioni hanno generato, l'atto
aziendale stesso, che ha messo in campo premi e avanzamenti di
carriera con l'aggiornamento del documento interno all'USL. Tutto
questo conseguentemente all'approvazione della delibera
dell'Azienda USL 435 del 5 settembre 2022 che approvava il piano
operativo delle liste per il recupero delle liste d'attesa e la sua
eventuale rimodulazione con la delibera 826 del 24 luglio 2023 che
certamente sarà stata recepita dal Ministero. Il Ministero, quel
Ministero dello Stato, Stato che qualcuno di voi chiama ostile nei
confronti della nostra Regione, ma che ancora in questi giorni sta
confermando il contrario, che aveva assegnato alla nostra Regione
nel 2019 ben 4 milioni e 832 mila euro per finanziare il progetto
regionale per il recupero della lista di attesa e sono stati spesi
la più parte per l'acquisto di che cosa? Per l'acquisto di un nuovo
software
che mi pare si chiami TrakCare o nuovo TrakCare. Ne
parleremo nell'interpellanza che conclude questo trittico che
abbiamo messo a vostra disposizione. Tutti questi valori aggiunti
avrebbero dovuto confermare che il piano di recupero avrebbe dato
risposte, invece non è così, in termini di dati ma soprattutto
anche in termini di percepito.
Dice altro ma non solo, "non si capisce chi governa i tempi
d'attesa in così malo modo, chi non programma interventi atti a
finalizzare l'abbattimento delle liste d'attesa".
Alcune agende sono gestite dalle CUP, altre agende sono gestite
internamente dalla segreteria di reparto, altre agende sono ancora
chiuse, le urgenze che devono avere risposte devono essere gestite
nelle 72 ore. Bene, allora affidiamo a tutti i reparti e alle loro
segreterie la gestione delle urgenze, agli specialisti per valutare
se ci sono richieste magari non così appropriate. Questo può
succedere. Alcuni reparti, come la Radiologia, lo fanno già, fanno
la valutazione delle urgenze. Parliamo delle prestazioni di
specialistica ambulatoriale, diagnostica e di
screening
, i
ritardi sono davvero preoccupanti.
Aggiungo che si evidenzia la criticità della carenza di posti
letto per i ricoveri
post
intervento. Tenuto conto che siamo
a metà luglio, con vacanze programmate da parte del personale
sanitario, con affluenza di turisti che si prospetta, ecco che
nuovamente l'attività delle sale operatorie è stata ridotta. Passi
avanti con le agende chiuse non ne abbiamo visti, è assolutamente
impossibile. Viste le attese chirurgiche, oltre 1.500 interventi
ordinari, attenzione a questi numeri, 1.500 interventi ordinari,
150 in ortopedia, 110 in chirurgia toracica, 300 in
otorinolaringoiatria. Questi sono i dati al 30 maggio, perché al 30
maggio? Perché dal 1° giugno è entrato in vigore il nuovo TrakCare
e non si riesce a leggere, non si riesce a capire. Tutto questo
quindi è davvero drammatico. Avevamo denunciato che c'era qualcosa
che non funzionava dal punto di vista organizzativo, noi abbiamo
individuato proprio nella gestione delle agende e nel monitoraggio
dei tempi di attesa questa forte criticità. Ora provi lei a dirmi
che tutto è cambiato e che le cose vanno bene, come è stato detto
in altri interventi. Intanto le famiglie continuano a curarsi
attraverso le visite specialistiche private, ovviamente le famiglie
che hanno una sufficiente capacità economica, gli altri aspettano
tempi biblici, come se le malattie potessero aspettare e purtroppo,
drammaticamente, altri non si curano.
In quest'interpellanza ci sono delle suggestioni che possono
anche essere recepite, delle proposte, qualcuno che garantisca le
urgenze, si deve assegnare a ogni reparto le proprie urgenze, le
urgenze entro 72 ore, le visite specialistiche entro le 72 ore.
Qualcuno che concluda gli accordi esterni con le Aziende USL, ma
non solo quelle del Piemonte, perché c'è anche la Lombardia e c'è
anche la Liguria, dove ci sono delle opportunità importanti, basta
perseguirle, bisogna lavorarci. Abbiamo un
mix
di troppe
persone e troppe interferenze e troppi che non sanno rispondere,
uno chiama il CUP: "Guardi, non le so dire perché l'agenda è
chiusa". Affidiamo, questa è una proposta, a In.Va. il CUP
telefonico ospedaliero e la gestione sanitaria, che è un'altra
cosa, deve essere in capo al Direttore sanitario. Queste sono
alcune proposte che arrivano dal nostro gruppo, mi dica qualcosa
sul governo CUP, sul monitoraggio, controllo e governo delle liste
di attesa che non funziona assolutamente.
Presidente -
La parola all'assessore Marzi per la
risposta.
Marzi (SA) -
Precisiamo innanzitutto che ad oggi non ci
sono liste chiuse. Come già riferito, per le specialità che vedono
le maggiori carenze di organico sono state create e aperte apposite
liste, definite "di galleggiamento". Come lei sa bene, il problema
delle liste di attesa esiste da tempo ed è stato poi solo aggravato
in conseguenza dell'emergenza sanitaria in tutto il territorio
nazionale. Nel 2019, anno in cui lei presidiava questo Assessorato
e l'emergenza Covid non era ancora comparsa, i tempi di attesa già
erano assolutamente difficili. Citiamo alcuni esempi del
monitoraggio condotto ogni anno da Agenas: ad aprile 2019 non vi
era una sola visita cardiologica erogata entro i tempi massimi
previsti, mentre nello stesso mese del 2023 il rispetto dei tempi
era assicurato per ben il 64,6% dei casi. Per le visite
oculistiche, di cui abbiamo parlato ieri, ad aprile 2019 si
vedevano rispettati i tempi solo nell'8,33% dei casi, mentre nello
stesso mese del 2023 questa percentuale saliva al 27,54%. La
risonanza magnetica alla colonna a luglio del 2019 vedeva
rispettare i tempi solo per il 13% delle prescrizioni, mentre nello
stesso mese del 2023 questa percentuale era dell'88,66%.
Abbiamo voluto rammentare dati del 2019 non certo per sottendere
a una critica nei suoi confronti, per cui non è necessario che lei
commenti "Adesso lo ammazzo", ma proprio per far ancora più capire
come la problematica sia datata e complessa e non certo risolvibile
con soluzioni prese al momento. Ribadiamo, infatti, come il
problema sia legato sostanzialmente alla penuria di medici ed
esisterà sino a che a livello nazionale non si individueranno
percorsi veramente utili a reperire queste figure. Da anni, anche
con il suo concreto impegno, insieme all'Azienda USL siamo
impegnati a bandire numerosi concorsi, realizzando convenzionamenti
da lei citati nelle premesse e perseguendo collaborazioni con altre
realtà regionali.
Proprio perché il fenomeno è datato e coinvolge pesantemente
l'intero territorio italiano, incluse le Regioni tradizionalmente
più virtuose, il Governo in carica ha emanato il decreto-legge 73
sulle liste di attesa e sulle garanzie delle prestazioni. A inizio
giugno, appena prima delle elezioni europee, con tale decreto il
Governo ha riconosciuto, di fatto, come il problema sia strutturale
e abbia una dimensione nazionale: quello delle liste di attesa
appunto. Tale decreto ha generato un forte confronto tra Governo
nazionale di Centro-Destra e le Regioni, incluse quelle guidate
sempre da Governi di Centro-Destra. Le Regioni ritengono infatti
che il decreto non intervenga concretamente sulla reale causa a
monte del problema, cioè la forte carenza di figure professionali,
su cui poco possono fare le Regioni stesse. Le Regioni giudicano
infatti che il decreto si limiti a istituire un organismo di
verifica e controllo sull'assistenza sanitaria con il solo effetto
di superare le Regioni nel loro ruolo istituzionale verso le
aziende sanitarie. Tale decisione è stata percepita di fatto come
una sorta di sostituzione, alimentando la tensione dei rapporti tra
il Governo e le Regioni, rapporti che su temi così vitali per
l'intero Paese dovrebbero al contrario caratterizzarsi con la
massima sintonia e condivisione.
Come Valle d'Aosta ci si è impegnati, insieme alle altre
Regioni, in particolare a quelle autonome, per affrontare queste
problematiche, richiedendo apposite clausole di salvaguardia a
seguito di un lungo confronto di tutte le Regioni con il Governo,
avviato il 25 giugno scorso, in cui addirittura il Ministro della
salute si è detto aperto a un confronto e ad accogliere
emendamenti. Si è giunti a una riformulazione dell'articolo 2
finalizzata a superare i potenziali profili di illegittimità
evidenziati dalle Regioni. Nel testo del decreto-legge approvato al
Senato, attualmente all'esame della Camera, è stata inserita la
clausola di salvaguardia, mentre le richieste delle Regioni
riferite alla riformulazione dell'articolo 2 concernente
l'organismo di verifica e controllo sono state accolte solo in
parte. Parallelamente, insieme all'Azienda USL, continuiamo a
lavorare su molti fronti, senza mai dimenticare che l'efficacia
delle nostre iniziative messe in campo è indebolita dalla generale
difficoltà di arruolare personale qualificato.
L'Azienda USL, consapevole della complessità del fenomeno e
considerate le numerose variabili che ad oggi influiscono sui tempi
di attesa prolungati, sta definendo una nuova modalità di gestione
dei codici di priorità delle visite. Il continuo monitoraggio delle
attività sospese delle liste di galleggiamento sono volte a
predisporre procedure organizzative straordinarie, appunto per
recuperare le attese, dov'è possibile. Stiamo inoltre continuando
ad attivare appositi accordi con strutture private accreditate,
come da lei richiamato nelle premesse, e a ricercare dirigenti
medici di altre Aziende sanitarie locali disponibili alla copertura
dei turni. Alla data odierna le liste di galleggiamento aperte che
registrano le maggiori attese sono quelle di Dermatologia - ne
abbiamo già parlato -, Neurologia, Gastroenterologia e
Odontoiatria, ne abbiamo parlato ieri. Per meglio comprendere la
reale situazione di carenza di medici, riferiamo di seguito quanti
essi sono: Dermatologia, due medici più il Responsabile;
Neurologia, due medici più il Direttore; Gastroenterologia, sei
medici più il Responsabile; Radiologia, undici medici più il
Direttore, sette giorni su sette, H24. La differenza tra direttore
e responsabili rende evidente che per Dermatologia e
Gastroenterologia non esistevano delle strutture complesse,
volgarmente detti "primariati" nel precedente atto aziendale, cosa
che lei sa benissimo. Solo con il nuovo atto aziendale siamo
riusciti a dare dignità organizzativa per la Gastroenterologia e a
mantenere la Dermatologia come struttura semplice dipartimentale,
impegnandoci per entrambe queste strutture a trovare nuovi medici
con concorsi dedicati e sviluppi di carriera per chi, speriamo,
sceglie la nostra Valle per vivere e lavorare. Tali numeri spiegano
meglio di ogni altra considerazione come, nonostante il grande
impegno profuso da parte di tutti, lei compreso, siano
assolutamente inevitabili gli effetti diretti sulle liste di attesa
data la mancanza di professionisti.
Riguardo ai percorsi di tutela sperimentali ancora su tutto il
territorio nazionale, ma confermati anche dal citato decreto-legge,
l'Azienda USL continua a garantire l'erogazione delle prestazioni
richieste, ove previsto e nei limiti delle risorse disponibili, sia
attraverso l'utilizzo dell'attività libero professionale
intramuraria, sia delle prestazioni aggiuntive che avvalendosi del
sistema del privato accreditato. I percorsi di tutela sono
attualmente in fase di riorganizzazione, lo abbiamo detto, e, prima
di riavviare una nuova campagna informativa per diffondere e far
conoscere tutte le modalità dei percorsi, occorre quindi
comprendere come la norma del DL 73 sarà definitivamente resa
stabile. Sulla base delle nuove disposizioni di legge, sarà
possibile aggiornare la procedura aziendale. È corretto e
responsabile, come abbiamo già fatto, spiegare ai cittadini che è
opportuno al momento astenersi dal decidere in autonomia percorsi
di visita legati ad aspettativa di conseguente rimborso in assenza
di disposizioni che disciplinino le casistiche ammissibili al
rimborso e le relative modalità. La ringraziamo per aver voluto
riportare questo tema all'attenzione del Consiglio perché questo è
il tema.
Ogni volta che viene data una qualsiasi notizia sulla sanità,
l'ha richiamato anche lei nelle premesse, e ovviamente si cerca di
dare le notizie migliori possibili, il solo commento che riceviamo
- e lei lo sa perché capitava anche a lei - è: "Okay, ma io ho
provato a chiedere una visita e me l'hanno messa nel 2025".
Qualsiasi cosa di positivo si faccia in ambito sanitario,
dappertutto, il riscontro che la popolazione ha è rispetto al fatto
che i tempi delle liste di attesa sono procrastinati di mesi e di
anni, questo da circa 20 anni in Italia. La soluzione a questo
problema non c'è: c'è una continua e quotidiana guerra per
risolvere il problema delle liste di attesa, ma ad oggi con i
soldati in campo questa guerra non la si può vincere. Al momento,
per vincere questo confronto, possiamo solo resistere, sperando le
forze in campo a loro volta resistano - gli operatori sanitari,
socio-sanitari e socio-assistenziali - e confidando che, un po'
alla volta, aumentino nel loro numero, a maggior ragione in Valle
d'Aosta dove per il fatto di avere un solo Ospedale non possiamo
avere vasi comunicanti, non possiamo insomma spostare le truppe da
una provincia a un'altra o da un Ospedale a un altro perché ne
abbiamo uno solo.
Presidente -
Per la replica, la parola al consigliere
Baccega.
Baccega (FI) -
Assessore, questo non deve essere un
dibattito tra lei, che è attualmente Assessore, e il sottoscritto
che l'ha fatto dal 2018 all'ottobre 2020 e nel 2019 era Assessore
alla sanità soltanto da un mese e in quell'anno abbiamo portato a
casa, come le ho detto poco fa, ben 4 milioni e 832 mila euro,
anziché i 340 mila euro che erano destinati alla Valle d'Aosta
perché ci siamo posti all'attenzione della Commissione salute in
modo diverso rispetto a tanti altri prima di me.
Al di là di questo, io non so se quest'intervento che lei ha
letto è tutta farina del suo sacco oppure se glielo hanno scritto.
Allora se è farina del suo sacco, le ricordo che in quest'aula più
di una volta per menate come quelle che lei ha detto - le chiamo
"menate" perché sono menate - hanno chiesto le dimissioni a un
Assessore che diceva le cose che lei ha detto in questo momento,
perché questo non è un tema, questo è un problema, che sia un
problema a livello nazionale, ma io le ho spiegato che cosa è
successo in questi anni. Abbiamo caricato di soldi la sanità come
non mai, lei lo sa che la spesa pro-capite di questa Regione è la
numero 1 in Italia e che quindi le risposte che si aspettano i
cittadini sono ben diverse da quelle che state dando? Vi abbiamo
anche fatto delle proposte, non ci ha risposto, qualcosa sul
governo CUP lei non me l'ha detto. Mi dica se entro le 72 ore è
possibile che i vari reparti possano decidere per loro le agende.
Ci state lavorando? E allora lo dica apertamente in questo
Consiglio, ma questa è una proposta seria che viene da questo
Consiglio, Assessore. Io non gliele chiedo le dimissioni, ma le
ricordo che qui in altri tempi per queste cose hanno chiesto le
dimissioni, anche al sottoscritto, quindi mi faccia il piacere di
non spostarla sulla questione politica, la politica è un'altra
cosa, la politica la affronteremo negli ambiti politici, il Governo
di Centro-Destra sta dando delle risposte a livello nazionale e il
Centro-Destra valdostano è molto attento alle questioni di questa
Regione. Capisce? Il problema non è la politica, il problema è
l'organizzazione. Quest'organizzazione non funziona, glielo abbiamo
detto da quando lei si è insediato, l'avevamo detto all'Assessore
che lo ha preceduto, è un problema organizzativo. Noi abbiamo fatto
anche delle proposte, mettiamo in campo tutte le opportunità che ci
possono essere e miglioriamo questa situazione perché la
popolazione valdostana non ne può più, ho visto gente a Biella, ho
visto gente a Torino che si va a curare, non è possibile e spendono
i soldi e le famiglie sono in difficoltà. Abbiamo la città più cara
d'Italia, abbiamo gli stipendi più bassi e abbiamo la spesa
sanitaria pro-capite più alta d'Italia. C'è qualcosa che non
funziona, me lo dica lei.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK