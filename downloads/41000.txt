Consiglio Regionale della Valle d'Aosta - Oggetto del Consiglio n. 239 del 20 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 239 del 20 dicembre 2018 - Resoconto
OGGETTO N. 239/XV - Interrogazione a risposta immediata:
"Tempistica per la sostituzione di personale vacante da parte degli
enti del comparto unico".
Rini (Presidente) -
Riprendiamo i nostri lavori con il
punto 7 dell'ordine del giorno. La parola al consigliere Vesan per
l'illustrazione.
Vesan (M5S) -
L'interrogazione a risposta immediata è
tristemente un po' datata, perché la risposta entro quarantotto ore
di una domanda fatta il 5 novembre arriviamo ad averla solo adesso.
Purtroppo però la problematica evidenziata non si è risolta ed è,
anzi, diventata sempre più impellente. Il riferimento è a una
graduatoria per un concorso da funzionario contabile categoria D,
il posto bandito era all'Istituto Gervasone di Châtillon, il cui
concorso nel mese di luglio ha prodotto una graduatoria composta da
ben diciannove persone. Sappiamo che ci sono state richieste per la
copertura di posti di istruttore contabile presso gli enti locali,
nella fattispecie da parte dell'ufficio associato dei Comuni di
Châtillon e Saint-Vincent, il quale è immediatamente dopo il Comune
di Aosta, perché gestiscono quasi diecimila abitanti. Quindi la
vacanza di questa posizione all'interno del loro ufficio contabile
era già problematica nel mese di luglio e adesso, a ridosso
dell'approvazione del bilancio, è particolarmente impellente.
Purtroppo rispetto all'attenzione data da quest'Aula nei confronti
del lavoro in tutte le discussioni di ieri, vediamo che una
graduatoria di diciannove persone è bloccata probabilmente solo da
una inerzia burocratica. Non riuscendo a capire quali siano le
motivazioni, abbiamo presentato l'interrogazione, non essendo
ancora risolto il problema a distanza purtroppo di mesi e
nell'imminenza della discussione del bilancio degli enti
locali.
Présidente -
Pour la réponse la parole au Président de la
Région.
Fosson (GM) -
Purtroppo, con gli aggiornamenti datati
ieri che le darò, non si tratta solo di una lungaggine burocratica.
Ho sentito il Dipartimento del personale che ha evaso
progressivamente le richieste pervenute dagli enti del comparto
unico regionale per l'utilizzo di graduatorie concorsuali
regionali, compresa quella - come diceva lei - formulata dai Comuni
di Châtillon e Saint-Vincent.
Il 7 dicembre scorso la Giunta regionale ha approvato con
deliberazione n. 1565 la convenzione con il Comune di Saint-Vincent
per l'utilizzo delle graduatorie concorsuali regionali. Martedì
scorso, 18 dicembre, il Dipartimento del personale ha subito
contattato i quindici idonei in questa graduatoria ancora presenti,
relativa a quel concorso per l'assunzione di un funzionario di
categoria D da assegnare all'organico dell'Istituto Gervasone con
il profilo di responsabile amministrativo. È stata verificata la
loro disponibilità rispetto all'assunzione negli enti locali che
hanno manifestato il loro interesse: oltre al Comune di
Saint-Vincent, i Comuni di Ayas, Valtournenche, Nus e l'Unité des
Communes Walser dell'alta valle del Lys, oltre che ad altre
opportunità in Regione e nelle scuole. La risposta di ieri è che
purtroppo nessuno ha manifestato interesse a essere messo a ruolo
presso il Comune di Saint-Vincent - il Dipartimento del personale
ne ha già informato il Segretario comunale - così come presso i
Comuni di Ayas e Valtournenche.
Presidente -
La parola al consigliere Vesan per la
replica.
Vesan (M5S) -
Questa situazione evidenzia una delle
infinite problematiche causate dalla legge regionale n. 6 del 2014.
L'aver imposto di avere un ufficio associato a due Comuni già
grandi, nel senso che stiamo parlando del terzo e del quarto Comune
sul territorio regionale, ha creato di fatto delle posizioni per i
servizi associati con carichi di responsabilità molto importanti.
Il fatto di accorpare i Comuni che rimangono al di sotto dei
quindicimila abitanti, comunque non dà la possibilità ai Comuni
stessi di strutturare diversamente questo tipo di servizi e questo
comporta alla fine la scarsa appetibilità, a parità di retribuzione
e con un grande carico di responsabilità per la copertura di questi
uffici. Alcuni dei Comuni che lei ha citato come scoperti da questa
graduatoria, nel senso che non hanno trovato nessuna persona
disponibile a coprirli, sono Comuni con bilanci particolarmente
complessi. Quindi diciamo che sarà nostra premura, ma invitiamo
tutta quest'Aula a farlo, di mettere mano prima possibile alle
problematiche insorte a causa della legge regionale n. 6 del
2014.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK