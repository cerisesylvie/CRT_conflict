Consiglio Regionale della Valle d'Aosta - Oggetto del Consiglio n. 3719 del 6 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3719 del 6 maggio 1988 - Resoconto
OGGETTO N. 3719/VIII - QUESTIONI INERENTI LA VALIDITÀ DELLA
SEDUTA. ORDINE DEI LAVORI DEL CONSIGLIO.
PRESIDENTE:
Come già avevo promesso, dopo una velocissima
consultazione con alcuni componenti dell'Ufficio di Presidenza si è
deciso che venga immediatamente convocata la Commissione per il
Regolamento e, pertanto, chiedo che i lavori del Consiglio siano
sospesi per un quarto d'ora circa, in modo che la Commissione per
il Regolamento, che è composta da tutti i Capigruppo e dai membri
dell'Ufficio di Presidenza, possa riunirsi nella sala attigua.
Si dà atto che i lavori del Consiglio sono sospesi dalle ore
10,36 alle ore 11,33.
PRESIDENTE:
Riprendiamo i lavori del Consiglio, dopo la
riunione della Commissione per il Regolamento, che, in seguito alla
richiesta avanzata dal Consigliere Baldassarre, in relazione alla
presenza in aula di Consiglieri regionali rinviati a giudizio e nei
confronti dei quali la Regione si era costituita parte civile, ha
deciso di dichiarare valida la seduta odierna.
Ha chiesto la parola il Consigliere Aloisi; ne ha facoltà.
ALOISI (M.S.I.):
Intervengo brevemente per chiarire la
mia posizione sulla discussione che c'è stata in merito a questo
argomento.
Innanzitutto mi dissocio completamente dalla decisione della
maggioranza dei Capigruppo, perché, a mio parere, esistono tutti i
presupposti di ineleggibilità e, oltretutto, esiste anche una
questione di principio di rilevanza importantissima sulla validità
o meno della nostra legge elettorale.
Ribadisco quello che ho già detto in Commissione e cioè che, con
la costituzione di parte civile da parte dell'Amministrazione
regionale nei confronti dei Consiglieri inquisiti, esiste una
condizione di ineleggibilità. È assurdo, infatti, pensare che la
Regione chieda i danni a questi amministratori inquisiti i quali a
loro volta votano delle leggi della Regione. Ma qui siamo arrivati
all'assurdo! È una cosa assolutamente vergognosa! Pertanto, io non
posso accettare queste conclusioni, che sono prettamente politiche,
e non voglio neanche entrare nel merito della questione morale,
perché è una vergogna, da un punto di vista morale, che noi
dobbiamo ancora stare qui a discutere se queste persone debbano
rimanere o non rimanere in Consiglio!
Brevemente, io ricordo soltanto che nel 1966, a due Consiglieri
che avevano commesso un reato, ma nei confronti dei quali la
Regione non si era ancora costituita parte civile, non è stato
neppure permesso di entrare in quest'aula! Non sono potuti neanche
entrare in aula!
È una vergogna, pertanto, che ci troviamo ancora a discutere
sull'eleggibilità o meno, oppure sull'inizio di una prassi, perché
la prassi era già stata fatta ed era anche stata discussa in
Consiglio, ma è stata bocciata, perché si è trattato di un voto
esclusivamente politico che non ha tenuto in nessun conto i valori
morali! Ma ricordo, soprattutto, che si è arrivati alla Corte
d'Appello di Torino, dove il ricorso da me presentato non è stato
respinto, anzi è stato accolto, ma, a sua volta, è stata accolta
anche una richiesta di incostituzionalità presentata da parte degli
inquisiti e, quindi, il tutto è stato demandato alla Corte
Costituzionale. Ciò vuol dire che esistono tutti i presupposti di
ineleggibilità.
Fatta questa premessa, io ritengo doveroso, sul piano politico
ma anche sul piano morale, dissociarmi da questa presa di posizione
e, pertanto, dichiaro di abbandonare i lavori del Consiglio
regionale, perché ritengo vergognosa questa situazione che suona
vergogna nei confronti di tutto il Consiglio. Una situazione di
questo tipo è assolutamente inaccettabile! Siamo arrivati al punto
che l'Amministrazione regionale, costituendosi parte civile, chiede
il risarcimento dei danni a queste persone, che, però, rimangono
qui come se nulla fosse e partecipano alla votazione di leggi per
la comunità valdostana. Sul piano morale, questa cosa è per me
inaccettabile e, pertanto, abbandono i lavori del Consiglio.
Si dà atto che alle ore 11,35 assume la Presidenza il
Vicepresidente DE GRANDIS.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Questa mattina, all'inizio della
seduta, sono stato proprio io a porre il problema della validità o
meno di questa adunanza consiliare. Dico subito, però, che mi
dissocio dalla posizione assunta dalla Commissione per il
Regolamento. C'è stata una lunga e pacata discussione, nel corso
della quale ognuno ha portato avanti la propria tesi.
Io ritengo che la costituzione di parte civile abbia modificato,
di fatto, una situazione che, questa volta, esalta di nuovo, in
modo incisivo e determinante, la lite tra la Regione ed alcuni
Consiglieri regionali. L'attuale legge che regola l'elezione del
Consiglio regionale e che regola questi lavori è stata impugnata
davanti alla Corte Costituzionale, ma sulla sua costituzionalità
non si è ancora verificata alcuna situazione di fatto; pertanto,
essa rimane valida. Poiché l'attuale legge parla di lite pendente e
quindi, di fatto - e lo ribadisco -, si è venuta a modificare
questa situazione a svantaggio - e questo, qualche volta, mi può
mortificare - dei colleghi Consiglieri, io ritengo che questa
seduta non sia valida.
All'interno della Commissione io ho cercato di far richiedere un
parere legale, ma qualcuno ha ritenuto che ciò fosse superfluo,
mentre io sono convinto che un eventuale parere legale avrebbe dato
a noi Consiglieri una certa tranquillità; ciò sarebbe stato in
linea, del resto, con la mia richiesta di questa mattina, che
mirava ad ottenere tranquillità sui lavori del Consiglio
regionale.
Senza alcun intento strumentale, io rimango fedele alle mie
idee. Quello che ho detto ora l'avevo già detto prima anche in sede
di Commissione e rimarrà registrato agli atti del Consiglio.
Ribadisco che ritengo non valida questa riunione. Non abbandonerò
l'aula per protesta, perché abbandonare i lavori non mi sembra un
gesto democratico.
Bisogna prendere atto che la maggioranza della Commissione per
il Regolamento ha deciso di far proseguire i lavori del Consiglio.
Io prendo atto di questa situazione e continuerò a partecipare ai
lavori, pur rimanendo fedele alla mia idea e cioè che, a mio
parere, ci sarebbe stato bisogno di una discussione più
approfondita e del supporto di più pareri legali, per poter
assumere una decisione che ci tranquillizzasse.
Questa decisione, invece, non ci tranquillizza. In politica ci
si devono assumere anche delle precise responsabilità. Io ho
avanzato la mia richiesta ed ora ribadisco la mia convinzione sulla
non validità di questa seduta. Ciascuno può trovare nella propria
vita un momento adatto per automasturbarsi ed io, in questo
momento, voglio proprio fare questo e pertanto rimango in aula, pur
ribadendo la mia convinzione sulla non validità di questa
seduta.
PRESIDENTE:
Ha chiesto la parola, per mozione d'ordine,
il Consigliere Torrione; ne ha facoltà.
TORRIONE (P.S.I.):
Non voglio entrare nel merito di
questa discussione, che ci ha già impegnati per oltre un'ora nella
nostra veste di membri della Commissione per il Regolamento. Non
vorrei, tuttavia, che questa seduta, già di per sé così faticosa,
perché è l'ultima della legislatura, venisse falsata da ulteriori
polemiche o scontri fra la maggioranza e la minoranza.
Nel rivolgermi ai Presidenti della Giunta e del Consiglio,
presento una questione pregiudiziale. Noi abbiamo un ordine del
giorno che, se non vado errato, perché ormai ci occorrerebbe un
computer, presenta oltre 100 argomenti e, con l'aggiunta di
qualcosa d'altro, arriviamo intorno a 105 o 106. Io credo che il
primo dovere di un Consigliere regionale sia quello di essere
consapevole di quello che fa, sulla base di una convinzione
maturata da un esame puntuale e preciso degli oggetti iscritti
all'ordine del giorno.
Parlando per me stesso, perché non voglio generalizzare, devo
riconoscere che non mi è stato possibile pormi in questa
condizione, perché io posso affrontare la bellezza di 100 argomenti
solo esaminandoli in modo estremamente superficiale. Probabilmente
ho scarse capacità intellettuali e perciò mi sono venuto a trovare
in questa condizione.
Ho fatto fare una piccola ricerca per vedere se, nelle ultime
sedute delle precedenti legislature, si era verificato un
inconveniente analogo, ma questo non era mai successo. Nell'ultima
seduta del Consiglio della precedente legislatura (1978/83) c'erano
58 argomenti all'ordine del giorno: inizialmente erano 48, ma poi
ne sono stati aggiunti altri 10 e così si è giunti a 58 argomenti,
come in una normale seduta del Consiglio regionale.
Questa seduta, invece, ha un carattere del tutto straordinario.
Io credo che nessuno, neanche un Consigliere del la maggioranza,
sia convinto che in questa tornata di lavori possa passare tutto
questo malloppo.
Nel concludere questo mio discorso, io chiedo ai Presidenti del
Consiglio e della Giunta una sospensione dei lavori, per esaminare
insieme ed in via preliminare quali sono gli oggetti che si possono
discutere in questa tornata e quelli che devono essere,
necessariamente, rinviati. Ce ne sono alcuni che, certamente, non
hanno neppure il parere delle Commissioni consiliari
competenti.
Dico questo, ovviamente, alla luce di un mio tentativo di
mediazione, forse maldestro, già esperito al momento dell'arrivo
del primo ordine del giorno, ma che non è riuscito ad andare
avanti, di esaminare l'ordine del giorno per farne una certa
cernita. Ripropongo ora quel tentativo di mediazione e chiedo
un'ulteriore sospensione dei lavori del Consiglio, che potrà
ritardare i lavori della seduta di questa mattina, ma che gioverà
sicuramente alla loro prosecuzione, dopo aver sgombrato il campo da
un equivoco di fondo e cioè che oltre 100 provvedimenti non possono
assolutamente essere approvati con consapevolezza e con coscienza
in una sola tornata dei lavori del Consiglio regionale.
Se è possibile, chiedo che sia posta formalmente all'ordine del
giorno la richiesta di sospensione dei lavori del Consiglio oppure
chiedo direttamente la sospensione dei lavori del Consiglio, per
dar modo ai Presidenti del Consiglio e della Giunta di riunirsi
insieme ai Capigruppo per fare un esame oculato dell'ordine del
giorno e decidere quali sono i provvedimenti che possono essere
esaminati e votati e quali possono essere rinviati alla prossima
legislatura. Grazie.
PRESIDENTE:
Se non ci sono obiezioni alla richiesta del
Consigliere Torrione, dichiaro che la seduta è sospesa ed invito i
Capigruppo a riunirsi nella sala delle Commissioni consiliari, per
concordare l'ordine dei lavori.
Si dà atto che i lavori del Consiglio sono sospesi dalle ore
11,45 alle ore 12,54.
Si dà atto che alle ore 12,54 riassume la Presidenza il
Presidente BONDAZ.
PRESIDENTE:
Signori Consiglieri, nel riprendere i lavori,
vi comunico che abbiamo definito alcune cose in relazione
all'ordine del giorno, che è abbastanza voluminoso.
Si è stabilito di sospendere i lavori adesso e di riprenderli
nel pomeriggio di oggi alle ore 16; gli stessi, peraltro, non
proseguiranno domani, ma nella giornata di lunedì, alle ore
9,30.
Nel ricordare, inoltre, che nel pomeriggio di oggi sono
convocate anche la 4a e la 5a Commissione, raccomando ai membri
dell'Ufficio di Presidenza di passare nel mio studio, intorno alle
15,55, per una comunicazione.
I lavori vengono sospesi e riprenderanno alle ore 16,00.
La seduta è tolta
La seduta termina alle ore 12,55
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK