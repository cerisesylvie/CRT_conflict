Consiglio Regionale della Valle d'Aosta - Oggetto del Consiglio n. 3729 del 19 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3729 del 19 giugno 2024 - Resoconto
OGGETTO N. 3729/XVI - Interrogazione: "Notizie relative agli
interventi dell'elisoccorso diurno e notturno ed eventuali
criticità".
Bertin (Presidente) -
Punto n. 8. Risponde il Presidente
della Regione.
Testolin (UV) -
Primo quesito, "Se i numeri citati nelle
premesse si riferiscono a CUS o a NUE": le 16.500 chiamate circa
che lei richiama - e riportate nel servizio della TGR - non sono né
direttamente riferibili al NUE, cioè al 112, tanto per parlare in
maniera un po' più semplice, né alla CUS; il numero citato è
l'insieme delle chiamate gestite dalla componente 118 della CUS e
che ricomprende 4.500 chiamate interne da operatori del soccorso
verso gli operatori in centrale, il che riconduce a 12 mila circa
le chiamate instradate verso il 118 dal 112.
Questo solo per chiarezza, il TG era molto chiaro, il servizio
era molto esaustivo, ma era concentrato squisitamente sul 118,
quindi parlavano di cose riferite al 118.
Il secondo quesito "Numero totale degli interventi
dell'elisoccorso notturno dall'anno 2023 fino al 31 maggio 2024,
con particolare attenzione rispetto a quelli sopra i 2.500 metri":
in totale nel 2023 sono stati effettuati 1.646 interventi di
elisoccorso, a cui si aggiungono 50 uscite riguardanti
esercitazioni e addestramenti.
Per quanto riguarda l'elisoccorso notturno, da quando è iniziato
sino al 31 maggio 2024, sono state effettuate 55 missioni.
In proposito credo che sia opportuno ricordare che l'elisoccorso
notturno è limitato alle operazioni classificate come HEMS,
interventi sanitari di emergenza eseguiti con elicottero, e che è
iniziato lo scorso primo novembre 2023 con l'estensione del
servizio dalle effemeridi fino alle ore 20:00 e poi con estensione
H24 a partire dal primo febbraio di quest'anno. Si contano invece
409 interventi effettuati al di sopra dei 2.500 metri di quota che
costituiscono circa il 25% di quelli totali.
Il terzo quesito, ovvero "Se il numero degli interventi
dell'elisoccorso nell'anno 2023 relativo agli interventi previsti
all'articolo 1 comma 2 della legge regionale 5/2007, ossia quelli
relativi agli ambiti di attività del servizio di soccorso in
montagna non ascrivibile alla competenza specifica del Corpo
regionale dei Vigili del fuoco (incidenti stradali, ricerca
dispersi non su ghiacciaio e non ascrivibili alla partecipazione
del servizio dell'elisoccorso sanitario HEMS infarti, traumi)
eccetera", il quesito non è chiarissimo, però la prima parte della
domanda riguarda il numero degli interventi dell'elisoccorso
nell'anno 2023 relativi agli interventi previsti all'articolo 1
comma 2 della legge regionale 5/2007.
Questo numero, di fatto, è quello che le ho già fornito con la
precedente risposta, ovvero 1.646, a ogni buon conto la Protezione
civile ha suddiviso questo dato nelle diverse casistiche, in cui
vengono classificate le missioni di elisoccorso, il che potrebbe
forse rispondere alle sue richieste.
Delle 1.646 missioni complessive, sono così suddivise: 1.479 in
HEMS, elisoccorso; 79 in SAR, ricerca e soccorso; 32 recupero
deceduti; 15 recupero dispersi; 24 falsi allarmi e 17 mancati
recuperi.
La seconda parte della domanda, se è stata ben intesa, riguarda
gli interventi di soccorso svolti dal SAR ed escludenti quelli
HEMS, quelli con l'ausilio dell'elicottero sono quelli che le ho
appena detto prima, togliendo appunto gli HEMS e a questi si
aggiungono gli interventi via terra. Questi ultimi, per il 2023,
sono stati complessivamente 43.
La quarta domanda "Lo stato dell'arte rispetto al servizio
dell'elisoccorso notturno e alle eventuali criticità finora
evidenziate": i numeri delle missioni glieli ho esposti
precedentemente e, come è stato già detto in risposta a precedenti
iniziative in aula, stiamo ancora agendo in fase sperimentale del
servizio di elisoccorso notturno, essendoci dati come orizzonte
temporale un anno di tempo di servizio per poter compiutamente fare
le dovute analisi del servizio in questione.
Il periodo estivo, quando avremo sicuramente una maggiore
probabilità d'intervento, ci permetterà di avere un quadro più
definito dell'impegno tecnico e ovviamente anche economico che
quest'importante servizio comporta.
Tecnicamente a oggi non vi sono state criticità di alcun tipo in
tale attività, questo grazie anche a un notevole sforzo svolto sia
dalla società di elicotteri aggiudicatari del servizio sia dai
tecnici del 118 e SAV che hanno praticamente raddoppiato le
obbligatorie routinarie attività estrattive, svolgendole anche in
orario notturno proprio per essere pronti a intervenire in questi
frangenti.
A oggi, riguardo alle iniziali dodici piazzole validate per
l'attività notturna al primo di novembre del 2023, è stato fatto un
importantissimo e significativo sforzo per rendere più capillare la
distribuzione delle stesse, concentrandosi peraltro, nell'ultimo
periodo, anche sulle situazioni nei pressi dei rifugi.
I numeri attuali vedono 76 piazzole già utilizzabili,
distribuite in 42 Comuni e comprensive di 14 superficie nei pressi
di rifugi, ma ancora altre sono in fase di validazione.
Dal primo luglio prossimo è inoltre previsto l'inizio di
un'operatività ancora migliore rispetto a quella attuale,
tecnicamente detta "Operazioni speciali", che permetterà di
arrivare direttamente sul target o nei pressi del target di
soccorso, al fine - laddove è possibile - di ridurre ulteriormente
i tempi d'intervento che, come sappiamo, per tutte quelle
casistiche tempo-dipendenti, sono l'essenza della riuscita o meno
del soccorso.
Voglio concludere ricordando un altro tassello fondamentale del
sistema, che è quello dell'assistenza sanitaria territoriale, sia
della componente professionista che di quella del volontariato del
soccorso, che con abnegazione ha garantito che anche in orario
notturno si riesca a intervenire celermente sul nostro territorio,
rendendosi disponibile per il trasporto degli utenti presso le
piazzole predefinite.
Presidente -
Consigliera Erika Guichardaz per la
replica.
Guichardaz E. (PCP) -
Penso che rispetto a quel servizio
che mi aveva piuttosto colpita, i dati che oggi lei ha trasmesso
vadano invece a evidenziare determinati passaggi secondo me
importanti anche per fare un'analisi rispetto a cosa avviene in
Valle d'Aosta. Sugli interventi di elisoccorso, l'anno scorso
eravamo a 1.541, ora siamo a 1.646; credo che una riflessione vada
fatta, perché negli ultimi anni questi interventi sono praticamente
quasi duplicati, perché nel 2021 eravamo a 940 interventi, quindi
credo che ci sia forse un problema rispetto all'assistenza
territoriale, perché se dobbiamo tutte le volte far alzare
l'elicottero, vuol dire che molto probabilmente c'è un problema
rispetto all'assistenza territoriale.
Invece vedo con piacere che gli interventi ascrivibili al
soccorso alpino, quindi quelli in alta montagna, sono notevolmente
diminuiti: evidentemente c'è stata un'informazione maggiore su come
andare in montagna, perché passiamo dai 187 dell'anno scorso ai 79
di quest'anno, vuol dire che evidentemente qualcosa ha funzionato
invece, al contrario rispetto a quello che evidenziavo prima.
Terremo quindi alta l'attenzione anche dopo l'estate per
comprendere meglio, sapendo che adesso c'è anche tutta la questione
del nuovo contratto rispetto all'elisoccorso; anche il fatto che
lei ha evidenziato nuovamente che l'elisoccorso notturno è pensato
solo per gli interventi sanitari, molto probabilmente va nella
direzione che noi auspichiamo da tempo, ossia prevedere figure
sanitarie all'interno di quell'equipaggio.
Sicuramente il nuovo contratto d'appalto potrà in qualche modo
anche definire, alla luce dei dati che lei ci ha adesso
evidenziato, le priorità e le esigenze all'interno dell'equipaggio
di quell'elicottero.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK