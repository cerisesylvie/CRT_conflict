Consiglio Regionale della Valle d'Aosta - Oggetto del Consiglio n. 1952 del 5 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1952 del 5 aprile 2016 - Resoconto
OGGETTO N. 1952/XIV - Interrogazione a risposta immediata:
"Esiti dell'incontro svoltosi a Roma con il Ministero delle
infrastrutture e dei trasporti per l'esame della problematica della
linea ferroviaria Aosta - Pré-Saint-Didier".
Viérin M. (Président) -
Point n° 3.01 de l'ordre du jour.
La parole à la collègue Morelli.
Morelli (ALPE) -
Merci Président. Bonjour et bon travail
à tout le monde.
Ritorniamo, come avevamo promesso, su un argomento che
evidentemente ci sta particolarmente a cuore: la linea
Aosta/Pré-Saint-Didier, sospesa il 24 dicembre 2015 e in attesa di
valutazione. Ora, in attesa di questa valutazione abbiamo appreso
che i sindacati hanno sollecitato a Roma un incontro con il
Ministero e con i vertici di RFI, a cui - l'abbiamo appreso da
notizie stampa e dai comunicati - ha partecipato l'Assessore
Marguerettaz in rappresentanza della Regione. Sugli esiti di questo
incontro le notizie che abbiamo letto sono varie e anche un pochino
contrastanti: da chi esprime soddisfazione per l'esito degli
incontri a chi, invece, si dichiara totalmente insoddisfatto. Lo
scopo di questa nostra
question time
è proprio di conoscere
dalla viva voce dell'Assessore quali sono stati gli esiti di questo
incontro.
Naturalmente non pretendiamo di esaurire l'argomento con una
semplice domanda a risposta immediata, perché sappiamo che
l'Assessore è sempre disponibile a venire a relazionare in
commissione nel momento in cui le notizie saranno più certe e più
complete, anche in riferimento ad un tavolo di lavoro che la
Regione ha già chiesto dal mese di novembre dell'anno scorso e che
ancora ci risulta non sia stato formato, tanto meno convocato.
Assessore, ascoltiamo quindi da lei quali sono stati gli esiti di
questo incontro.
Presidente -
La parola all'Assessore Marguerettaz.
Marguerettaz (UV) -
Grazie.
L'incontro è stato convocato dal Capo di Gabinetto del Ministro
Marco Bonaretti. All'incontro ha partecipato il Direttore generale
per il trasporto e le infrastrutture ferroviarie Antonio Parente, e
per RFI ha partecipato la massima autorità, cioè l'Amministratore
delegato Maurizio Gentile, nonché il Direttore della produzione
Umberto Lebruto. Queste persone sono state convocate, come ha detto
giustamente la collega Morelli, su sollecitazione delle
organizzazioni sindacali che chiedevano sostanzialmente la
riapertura dell'Aosta/Pré-Saint-Didier.
Premettendo che l'Aosta/Pré-Saint-Didier non è stata dismessa ma
è stata sospesa, il Capo di Gabinetto e il Direttore generale delle
infrastrutture hanno condiviso la decisione di RFI d'intesa con
l'Amministrazione regionale, nel senso che è apparso chiaro a tutti
che andare a spendere 15 milioni per sostituire semplicemente dei
binari per portare 250 persone al giorno, senza avere le idee
chiare sulle prospettive, era una scelta poco ortodossa. Il tavolo
è stato richiesto con una lettera, nel senso che a novembre, quando
si è parlato dell'Aosta/Pré-Saint-Didier, l'Amministrazione
regionale ha messo sul tavolo tutta una serie di indicazioni. Ora
non so quale notizia abbia, ma il tavolo di lavoro è subito
partito, per cui il tavolo di lavoro che noi abbiamo chiesto con
RFI ha visto già numerosi incontri dei tecnici dell'Assessorato,
così come dei tecnici di RFI, per fare una valutazione sugli
interventi da fare. È chiaro che non posso immaginare se uno è
soddisfatto o meno. Se uno voleva la riapertura
tout court
dell'Aosta/Pré-Saint-Didier probabilmente non è soddisfatto, perché
il Capo di Gabinetto non ha dato questo tipo di indicazione, anzi,
ha dato l'esatto contrario. Anche in quella riunione è emerso con
chiarezza che tutta una serie di argomenti non sono sostenibili,
tipo quello ambientale, perché è emerso da parte di tutti che
l'Aosta/Pré-Saint-Didier viene esercita con treni che sono molto
inquinanti e quindi da questo punto di vista se si vuole un mezzo
non inquinante bisognerebbe fare l'elettrificazione e fare degli
interventi.
Chiudo per dire che l'aspetto positivo è stato il richiamo anche
alla proposta del Ministro Franceschini per poter sviluppare un
progetto che possa essere collegato con lo sfruttamento turistico
delle tratte ferroviarie storiche; da questo punto di vista,
quindi, diciamo che c'è una prospettiva per il futuro.
Presidente -
La parola alla collega Morelli.
Morelli (ALPE)
- Grazie Presidente.
Assessore, non vogliamo tornare ancora una volta sui dati delle
250 persone che frequentavano la linea, su quanto costava, su
quanto invece costa il trasporto sostitutivo su gomma; non vogliamo
riaprire quella polemica, però se l'esito di questa riunione è
stato il richiamo al progetto che è attualmente all'esame in
Parlamento sull'istituzione di ferrovie turistiche per il reimpiego
di linee in disuso o in corso di dismissione, vuol dire chiaramente
che la nostra è una linea in dismissione. Lo dice il titolo stesso
della legge a cui si richiama il Ministro Franceschini, su cui
possiamo anche essere interessati dal punto di vista turistico, ma
di certo quello che si prospetta all'orizzonte per
l'Aosta/Pré-Saint-Didier non è lo scenario auspicato tipo
Merano-Malles, di una ferrovia dinamica per il trasporto passeggeri
e anche turistica, ma è quello di un museo ferroviario. Valutiamo
bene, perché significa comunque mantenere tutti i vincoli su questa
linea, poiché RFI è stata molto chiara, e allo stesso tempo non
rendere un servizio alla popolazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK