Consiglio Regionale della Valle d'Aosta - Oggetto del Consiglio n. 2296 del 11 dicembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 2296 del 11 dicembre 1996 - Resoconto
SEDUTA ANTIMERIDIANA DELL'11 DICEMBRE 1996
OGGETTO N. 2296/X Ratifica della deliberazione n. 4957, in data
8 novembre 1996, adottata dalla Giunta regionale in via
d'urgenza.
Oggetto n. 4957 in data 8 novembre 1996: Approvazione del
certificato di collaudo e risoluzione in via di transazione
contenzioso in atto sui lavori di costruzione nuova biblioteca
regionale di Aosta, aggiudicati al raggr. imprese Nuova Ceval -
Edelweiss - Ventura U. - Capogruppo Nuova Ceval. Liquidazione saldo
crediti e maggiori compensi, svincolo cauzione estinzione polizza
fideiussoria. Impegno di spesa.
Presidente Ha chiesto la parola il Consigliere Marguerettaz.
Marguerettaz (PpVA) Per chiedere gentilmente all'Assessore se
mentre illustra gli emendamenti, può anche illustrare la delibera,
in quanto è una delibera di una certa difficoltà che ricostruisce
un lungo periodo di storia, quindi se brevemente può indicarci i
vari passaggi.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Per quanto attiene l'emendamento, sono
delle mere correzioni di errori formali. L'emendamento n. 1 nella
sostanza va a correggere un errore di battitura nel totale A della
pagina 2 della delibera. Infatti il prospetto A della pagina 2
della delibera riprende i contenuti della proposta di accordo
bonario firmato fra le imprese e l'ingegnere capo
dell'Assessorato.
Nell'accordo bonario l'ammontare revisione sulle riserve è di
34.640.223, per mero errore è stato battuto 32.640.223; infatti se
confrontiamo il totale A della delibera con il totale A della
proposta di accordo bonario vediamo che il totale è lo stesso,
quindi se sommiamo le cifre vediamo che c'è un errore di 2
milioni.
Per quanto attiene l'emendamento 2, si riferisce ad una
correzione al punto 3 del deliberato, dove vi è stato un errore di
calcolo dell'Iva nel prospetto in premessa. Quindi da 71.742.000 si
passa a 71.942.000.
Gli altri emendamenti sono conseguenti a questa correzione.
Per quanto attiene la delibera, tralasciando quelli che sono i
richiami di cronistoria, che sono inseriti nella premessa del
deliberato stesso, questo è un atto finale, la chiusura di una
vicenda che si trascinava da parecchio tempo, di un contenzioso tra
le imprese costruttrici e l'amministrazione regionale.
La proposta che sottoponiamo all'approvazione del Consiglio è
una proposta di accordo bonario sottoscritto fra le imprese e il
responsabile degli uffici, l'ingegnere capo, accordo che riteniamo
vantaggioso e utile per l'amministrazione. Nel caso contrario si
sarebbe dovuti andare ad un arbitrato.
L'accordo prevede un ammontare di riserve riconosciute in lire
297 milioni, a fronte di una richiesta di riserve di lire
1.928.929.000, quindi questo è il dato più significativo
dell'accordo.
Poi vi è l'ammontare degli interessi di legge per le
rivalutazioni sulle riserve, vi è l'ammontare della revisione sulle
riserve e l'ammontare interessi sulla revisione riserve di 4
milioni, per un totale di circa 400 milioni.
La chiusura della vicenda si inserisce con l'accordo
sottoscritto tra l'impresa e i responsabili dell'ufficio, le
determinazioni della direzione lavori, nonché della commissione di
collaudo, perché come tutti sapete sulla vicenda, vista la
difficoltà operativa dell'impresa per vicende legate a problemi non
strettamente di tipo tecnico, era stato nominato un collaudo in
corso d'opera. Quindi vi sono le determinazioni della chiusura
della contabilità in base alla relazione che ha emesso il
collaudatore e sono l'importo residuo credito, come rettificato dal
collaudatore, in lire 221.892.571, l'ammontare degli interessi sul
residuo credito limitato alle somme autorizzate di lire 10.101.000,
l'ammontare della revisione prezzi per lire 165.692.000, poi
l'ammontare degli interessi sulla revisione prezzi di lire
22.000.000, per circa 419 milioni, che è il prospetto che in
delibera viene definito come prospetto B.
La somma del totale A e del totale B porta a lire 818.971.590,
arrotondato a lire 818.970.000, da cui sono esclusi gli oneri Iva,
come risulta dalla relazione.
Per quanto ci riguarda riteniamo positiva la chiusura di questa
vicenda già di per sé, ma la riteniamo estremamente positiva per il
risultato che ottiene l'amministrazione, chiudendo un contenzioso
di quasi 2 miliardi con un accordo - possibilità che prevede
peraltro anche la legge - di 297 milioni.
Presidente É aperta la discussione generale.
Ha chiesto la parola il Consigliere Marguerettaz.
Marguerettaz (PpVA) Ringrazio l'Assessore innanzitutto della
illustrazione, concordiamo con lui sul fatto che comunque è una
delibera importante, che mette fine a tutta una serie di problemi
che ha vissuto un po' l'edificazione della biblioteca
regionale.
C'è un dato sul quale l'Assessore non si è soffermato e che era
uno di quelli che mi risultavano di difficile comprensione. É vero,
come ha detto l'Assessore, che qui l'accordo fra le parti prevede
in maniera evidente un vantaggio per l'amministrazione, a fronte di
una richiesta di 1 miliardo e rotti si arriva ad accordarsi su una
cifra di 300 milioni praticamente.
Vi è però un dato che rimane ancora da approfondire ed è la
questione della penale, nel senso che nell'iter di questa pratica
ad un certo punto vi erano circa 372 milioni che gli uffici
ritenevano di dover imputare al raggruppamento come penale per il
ritardo della consegna dei lavori. Di questo non si fa più menzione
fino alla parte deliberativa, dove si dice che l'accordo è
comprensivo della cancellazione della presupposta penale, e
parlando della penale (sempre nella parte deliberativa) si dice con
una frase sibillina che si concede la disapplicazione della penale
in quanto i motivi che hanno provocato il ritardo non sono
imputabili direttamente al raggruppamento.
I motivi possono essere i più svariati: giudiziari,
meteorologici eccetera, ma volevo sapere come mai innanzitutto
questa penale inizialmente era comunque stata applicata e a
distanza di circa due anni viene disapplicata riconoscendo,
immagino giustamente, la non responsabilità del raggruppamento di
imprese.
Presidente Ha chiesto la parola il Consigliere Florio.
Florio (VA) Ci sono alcune considerazioni che meritano di essere
fatte alla lettura di questa deliberazione.
La prima è la durata della storia di quest'opera, il periodo
storico che è stato necessario per realizzare questo intervento,
che va dal 1988 a quest'anno. Non si capisce bene come mai opere di
questa dimensione ed anche di questa importanza, realizzate a cura
e spese dell'amministrazione regionale, abbiano bisogno di periodi
di tempo che non trovano una giustificazione diretta nella entità
stessa delle opere. É una considerazione questa che vale anche per
altri tipi di opere, per la cui realizzazione è necessario
stanziare somme al di sopra dei 10 miliardi e per la cui
realizzazione occorrono sempre, quando va bene, un numero di anni
di poco inferiore al decennio. Ne ricordo un'altra di quelle che
hanno interessato abbastanza recentemente la città di Aosta, che è
il parcheggio pluripiano dell'area Rizzardi di fronte alla
stazione.
La seconda considerazione che faccio è una considerazione un po'
curiosa, della quale non si capisce molto bene la ragione. Nel
corso dei lavori, con delibera del primo giugno 1990 viene nominata
una commissione di collaudo in corso d'opera. Al termine dei
lavori, in data 8 giugno 1995, il direttore dei lavori redige lo
stato finale per un ammontare di 14,448 miliardi, applicando una
penale di lire 372 milioni di cui ha parlato poco fa il collega
Marguerettaz e riconoscendo un debito al raggruppamento di imprese
di lire 188.435.000.
Curiosamente nel capoverso relativo alla commissione di collaudo
si dice che questa ha individuato che i lavori sono stati eseguiti
secondo il progetto approvato, salvo alcune modifiche o
integrazioni ordinate dalla direzione lavori, che si ritengono
ammissibili e meritevoli di collaudo, per un ammontare di 14,486
miliardi, 40 milioni in più di quanto contabilizzato dal direttore
dei lavori.
Non si dice nulla in quel capoverso circa l'opinione della
commissione di collaudo nei confronti della penale calcolata dal
direttore dei lavori in 372 milioni e si dice, all'inizio della
seconda pagina della delibera, che il riconoscimento di dette
aggiunte comporta un supero di lire 147.842.000 addirittura delle
somme preventivamente autorizzate. Ricordo che nel frattempo
c'erano state, se non ho saltato nulla, ben tre perizie suppletive:
la prima il 5 luglio '91, la seconda con delibera n. 2587 del
Consiglio regionale, di cui non è citata la data, infine la terza
ancora di Consiglio del 24 marzo '93. Come mai, chiedo, non si dice
nulla dell'atteggiamento della commissione di collaudo nei
confronti della penale? Come mai non si dice nulla del fatto che
c'è una differenza in più delle somme calcolate, conteggiate dalla
commissione di collaudo rispetto a quelle computate dal direttore
dei lavori di ben 40 milioni? Come mai ci troviamo in presenza di
una voce, che è quella corretta con l'emendamento n° 1, che si
riferisce alla revisione sulle riserve? Cosa sono queste revisioni
sulle riserve: sono una riconsiderazione successiva relativa alle
riserve?
Mi sembra che, pur nella complessità della delibera, ci siano
aspetti non sufficientemente esposti nel testo della premessa e
chiederei chiarimenti sulle cose che ho chiesto.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Sui chiarimenti richiesti dal Consigliere
Marguerettaz, più in senso lato e non nel dettaglio come è entrato
il Consigliere Florio, relativi alla disapplicazione della penale,
è il risultato dell'accordo bonario, dove ci sono le relazioni del
responsabile del procedimento, le relazioni della direzione dei
lavori, della commissione di collaudo con la relazione riservata
della commissione di collaudo. La formula che approviamo propone
questa risoluzione amministrativa delle riserve, presentata in
termini di legge.
Se entriamo nel dettaglio del perché questa penale è stata
considerata non applicabile, bisogna tenere conto anche delle
vicissitudini e della difficoltà di cantiere; il direttore dei
lavori inizialmente non poteva che applicare correttamente quelli
che erano i tempi contrattuali, i tempi di ultimazione lavori.
Probabilmente, visto che l'approvazione da parte del Consiglio
di questa delibera si deve prevalentemente basare su dei dati
tecnici oggettivi, che a questo punto diventa anche difficile
andare a controdedurre, la commissione di collaudo ha ritenuto che
le argomentazioni addotte dal raggruppamento delle imprese fossero
sufficienti a giustificare una disapplicazione della penale, mentre
non ha ritenuto corrette le riserve richieste per 2 miliardi e le
ha portate a circa 300 milioni.
Quindi la vicenda va vista nel suo complesso ed è difficile
estrapolare una sola delle problematiche evidenziate nella premessa
della delibera, per approfondire la stessa singolarmente. Il
direttore dei lavori ha applicato la penale in base ai termini
contrattuali; per la parte che ho potuto seguire da Assessore
ritengo l'accordo estremamente favorevole per l'amministrazione
rispetto ad una procedura di arbitrato e l'accordo in questo caso
contiene una riduzione notevole delle riserve riconosciute
all'impresa rispetto alle richieste, con un annullamento della
penale in base a quanto è stato definito dal collegio di
collaudo.
Per rispondere alle osservazioni più puntuali del Consigliere
Florio, posso accettare l'osservazione sulla lunghezza che
normalmente ha l'amministrazione regionale nel gestire lavori di
una certa rilevanza, le cause penso che le conosciamo un po' tutti,
spero che con l'entrata in vigore della nuova legge 12 si possano
accelerare tutta una serie di procedure e sia più facile anche per
l'amministrazione regionale risolvere alcuni aspetti di
contenzioso.
Per quanto attiene nel particolare questo cantiere, rispetto a
situazioni già di per sé difficili nella norma, qui si sono
inserite altre problematiche anche di tipo giudiziario che hanno
bloccato i lavori, che hanno rallentato l'esecuzione del cantiere
stesso.
Si sono inserite poi delle problematiche legate al sito
particolare dove è stato realizzato questo intervento, che hanno
necessitato nella fase di esecuzione dei lavori, in base anche al
rinvenimento di reperti archeologici, di rallentare, modificare,
bloccare i lavori in attesa di decisioni collegiali su come
proseguire.
Certamente è un cantiere che ha avuto una vita estremamente
travagliata e complessa, un iter difficilissimo anche dal punto di
vista delle varie procedure e delle varie perizie suppletive che
sono state approvate.
Ritengo che la proposta che sottoponiamo oggi al Consiglio sia
una proposta estremamente vantaggiosa per l'amministrazione
regionale.
Sugli aspetti più di tipo formale e puntuale che sollevava il
Consigliere Florio, che è anche un tecnico, sa benissimo che le
proposte di accordo bonario vengono proposte dai responsabili degli
uffici tecnici dell'amministrazione regionale e sottoscritte dalle
imprese e si basano, oltre che sulle determinazioni del direttore
dei lavori e del responsabile del procedimento, anche sulle
relazioni riservate sia della direzione lavori che in questo caso
della commissione di collaudo che sostituisce il collaudatore in
senso stretto.
Non riteniamo che i contenuti delle relazioni riservate sia
della direzione lavori che della commissione di collaudo debbano
essere esplicitate per intero nella delibera, comunque se su alcuni
aspetti il Consigliere Florio riterrà opportuno avere degli
approfondimenti più dettagliati sui vari passaggi e sulle varie
determinazioni che sono state fatte dagli uffici, questi ultimi
saranno senz'altro disponibili a mettere a disposizione tutta la
documentazione.
Presidente Ha chiesto la parola il Consigliere Marguerettaz per
dichiarazione di voto.
Marguerettaz (PpVA) Capisco che gli incartamenti che supportano
questa delibera siano tanti e quindi anche difficili da ricordare,
ma la questione che avevo sollevato non era casuale, cioè non era
limitata solo a sapere quali erano le cause che hanno determinato
il ritardo dei lavori; era per cercare invece di capire una
questione sulla quale mi è venuto un lecito dubbio. E cioè, i quasi
400 milioni di disapplicazione della penale sono frutto
dell'accordo fra le parti?
Insomma si è detto: chiudiamo questa faccenda e vi togliamo la
penale? Oppure ci sono motivi (ed era quello che volevo sapere) che
supportano la disapplicazione della penale?
Perché, per quanto mi concerne, è non dico sospetta ma chiedevo
di capire. Perché se andiamo a leggere le premesse di questa
delibera, vediamo che le proroghe sono state concesse a iosa, ma
giustamente e anche comprensibilmente, come diceva l'Assessore
stesso.
Ci sono tutta una serie di delibere, a partire dal 10 marzo '89,
30 giorni, poi un'altra di cui non c'è la data, 80 giorni, un'altra
del 5 luglio '91 in cui c'è concessione di proroga, ma non è
indicato quanto, un'altra del Consiglio regionale per 570 giorni,
un'altra del Consiglio regionale del 1993 di 180 giorni, che
autorizzavano - immagino, normalmente, cioè per le vicende cui
faceva riferimento l'Assessore - una proroga dei lavori. Nonostante
tutte queste determinazioni della Giunta e del Consiglio, l'impresa
non rispetta i termini, per questo viene inizialmente applicata una
penale di 400 milioni, che poi viene disapplicata.
L'Assessore mi dice che non è in grado di dirmi le motivazioni
specifiche che hanno portato a questo, allora mi permetta
l'Assessore di dire che è normale che rimanga con questa necessità
di avere più chiarezza almeno su questo passaggio.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Diciamo che l'applicazione della penale è
una scelta unilaterale da parte del direttore dei lavori, come
poteva essere la posizione del raggruppamento delle imprese quando
ha fatto delle riserve per 1,9 miliardi. Quindi nella valutazione
delle motivazioni dell'impresa, che chiedeva questa cifra per
problemi di cantieri, per lavori secondo loro svolti in più
rispetto a quelli previsti nel progetto, si è arrivati ad una
riduzione di 299 milioni; probabilmente c'era anche una
giustificazione per cui tutta una serie di ritardi non erano
imputabili all'impresa.
Non si sono probabilmente pagati determinati interventi, però si
sono ritenuti disapplicabili i ritardi relativi alla penale stessa,
ma è un equilibrio trovato nell'esame di tutte le posizioni che si
sono intersecate per chiudere la vicenda, quindi il direttore dei
lavori, il responsabile del procedimento, il collaudatore e
l'ingegnere capo che ha dovuto sottoscrivere l'accordo bonario.
Presidente Ha chiesto la parola il Consigliere Florio per
dichiarazione di voto.
Florio (VA) Non sono molto soddisfatto della risposta
dell'Assessore. É vero che direttore dei lavori e commissione di
collaudo redigono relazioni riservate, ma è anche vero che la
applicazione o meno della penale per la ritardata ultimazione non
attiene necessariamente al contenuto della relazione riservata,
tant'è che nello stesso capoverso che si riferisce alla relazione
riservata è detto: "...riferisce che contestualmente all'emissione
del certificato di collaudo la commissione ha fatto pervenire una
relazione riservata sulle riserve avanzate".
Le riserve cosa sono? Sono delle annotazioni e delle proteste,
definiamole così, che vengono riportate in calce ai documenti
contabili redatti dalla direzione lavori e che attengono alle
modalità di esecuzione delle opere, alle difficoltà incontrate,
all'insufficiente remuneratività dei prezzi pattuiti, alla non
corrispondenza delle opere effettivamente realizzate rispetto a
quelle previste, eccetera. Ma il problema della penale per la
ritardata ultimazione non attiene necessariamente a quello, anche
perché qui ci sono delle riserve avanzate dal raggruppamento
temporaneo di imprese, diventate corpo nelle riserve stesse, che
attengono ad atteggiamenti tenuti dall'amministrazione regionale
nei confronti di questo cantiere.
Allora se è bene, come ritengo che lo sia, che questi documenti
non diventino di dominio totalmente pubblico all'interno di
quest'aula, sarebbe stato quanto meno opportuno che la vicenda di
questa deliberazione di Giunta fosse stata oggetto di esame in
commissione, là dove questi documenti avrebbero potuto essere
attentamente valutati, anche con la partecipazione del direttore
dei lavori, del responsabile del procedimento e di quant'altri,
Assessore compreso, a illustrare ciò che è accaduto. I consiglieri
si trovano a votare un accordo che nessuno di noi ha motivo di
ritenere non intelligente, non positivo, ma rispetto al quale siamo
tenuti completamente all'oscuro.
É un modo di procedere che non mi trova consenziente,
considerato l'importo complessivo dell'opera, che è tutt'altro che
trascurabile.
Presidente Assessore Lavoyer, non può intervenire ogni due
minuti per i chiarimenti, c'è stata la discussione generale, siamo
in sede di dichiarazione di voto, con questo sistema disapplichiamo
completamente il regolamento e ce ne andiamo alle calende greche.
Non è che l'Assessore Lavoyer mi può fare su ogni dichiarazione di
voto un ulteriore intervento. Mi sono accorto che è ormai
consuetudine nella dichiarazione di voto parlare di tutto tranne
dire se si è soddisfatti o insoddisfatti, se si vota o non si vota;
lo strumento del regolamento, Consigliere Marguerettaz, è uguale
per tutti, non è disuguale. Assessore Lavoyer, prego.
Lavoyer (ADP-PRI-Ind) Nel tentativo di fugare i dubbi del
Consigliere Florio, posso anche elencare quelle che sono le
motivazioni del responsabile del procedimento, che riassumono i
contenuti che hanno portato alla disapplicazione della penale e che
mi sembrava già sinteticamente di aver illustrato nel mio
intervento precedente. Se però non sono stato preciso, leggo cosa
c'è scritto.
Disapplicazione della penale. Nell'esecuzione delle opere sono
emerse numerose circostanze che hanno prolungato i termini per la
completa ultimazione delle opere che vengono qui di seguito
riepilogate:
1) la presenza della Soprintendenza archeologica in cantiere per
l'esecuzione di opere di propria competenza, quali i restauri del
muro di cinta romano, della cerniera meridionale della Porta
Decumana del tratto di muro corrispondente al corpo della
biblioteca ragazzi e degli affreschi della ex cappella, protrattasi
oltre i tempi previsti, con delibera di Consiglio regionale n°
2587;
2) il processo a carico delle imprese del direttore dei lavori
che non ha giovato alla rapidità di esecuzione dei lavori;
3) il ritardo nell'approvazione ufficiale della seconda perizia
di variante, 80 gg;
4) la ritardata definizione degli arredi da parte
dell'amministrazione ha provocato un rallentamento di alcune
lavorazioni e la sospensione di altre, quali la posa della moquette
e di alcuni corpi illuminanti;
5) a seguito di quanto segnalato dal verbale in data 11 dicembre
1993 sulla situazione dei lavori, redatto dal direttore dei lavori,
a cui presenziavano l'ingegnere capo e l'assessorato dei lavori
pubblici, collaudatori dr. Francesco Casale e ing. Maione, emerge
che le opere da completare potevano essere considerate già
all'epoca ultimate agli effetti del tempo utile, in quanto le
rifiniture accessorie mancanti per cause non imputabili al
raggruppamento, non alteravano la completa struttura funzionale,
mentre ciò non poteva sussistere per quelle imputabili
all'amministrazione per ritardata definizione degli arredi.
Trattandosi principalmente di fatti non imputabili direttamente al
raggruppamento, come previsto dall'articolo 29 del capitolato
generale di appalto, si ritiene che lo stesso abbia maturato il
diritto della disapplicazione della penale stessa.
Queste sono le motivazioni conclusive e noi prendiamo atto di
queste dichiarazioni.
Si dà atto che il Consigliere Parisi non partecipa alla
votazione dell'oggetto.
Presidente Se non ci sono altri che intendono intervenire per
dichiarazione di voto, suggerirei al Consiglio di votare l'atto
amministrativo comprensivo degli emendamenti presentati
dall'Assessore, di cui do lettura:
Emendamento n. 1 Il settimo capoverso delle premesse della
deliberazione è così modificato:
- Nella somma di cui al TOTALE A il punto "Ammontare revisione
delle riserve" ammonta a Lire 34.640.223.
Emendamento n. 2 Il punto 3) della parte deliberativa è così
modificato:
- la cifra di Lire 71.742.836
(settantunmilionisettecentoquarantaduemilaottocentotrentasei) è
modificata in Lire 71.942.836
(settantunmilioninovecentoquarantaduemilaottocentotrentasei);
- il totale di Lire 890.712.836
(ottocentonovantamilionisettecentododicimilaottocentotrentasei) è
modificato in Lire 890.912.836
(ottocentonovantamilioninovecentododicimilaottocentotrentasei).
Emendamento n. 3 Il punto 4) della parte deliberativa è così
modificato:
- la spesa di Lire 890.712.836
(ottocentonovantamilionisettecentododicimilaottocentotrentasei) è
modificata in Lire 890.912.836
(ottocentonovantamilioninovecentododicimilaottocentotrentasei);
- la cifra di Lire 671.916.976
(seicentosettantumilioninovecentosedicimilanovecentosettantasei) è
modificata in Lire 672.116.976
(seicentosettantaduemilionicentosedicimilanovecentosettantasei).
Pongo in votazione la delibera nel testo emendato:
Presenti: 23
Votanti e favorevoli: 17
Astenuti: 6 (Chiarello, Florio, Linty, Marguerettaz, Squarzino e
Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK