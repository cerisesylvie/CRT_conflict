Consiglio Regionale della Valle d'Aosta - Oggetto del Consiglio n. 2232 del 25 settembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2232 del 25 settembre 1986 - Resoconto
OGGETTO N. 2232/VIII - "DIVIETO DI CONTINUAZIONE DEI LAVORI
DI ESCAVAZIONE DI PIETRE INTERESSANTI UNA ZONA DELLA VALGRISENCHE
UTILIZZATA COME PALESTRA DI ROCCIA". - (Reiezione di
mozione).
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
Chiedo se è possibile invertire
l'ordine del giorno perchè il prossimo argomento in discussione è
un oggetto per cui senz'altro, viste le premesse che si sono avute
in Commissione, ci sarà una discussione approfondita, e l'ora non è
la più adatta per iniziare una discussione di questo genere.
Dichiaro la mia disponibilità a discutere una, o se è il tempo lo
permette, due delle mozioni che vengono subito dopo, e per
riservare invece al pomeriggio la discussione sul provvedimento
riguardante il funzionamento delle scuole gestite da istituti ed
enti morali, che è l'oggetto n. 44.
PRESIDENTE:
Vi è una richiesta di inversione dell'ordine
del giorno; c'è qualcuno che intende prendere la parola?
Ha chiesto di parlare il Presidente della Giunta, ne ha
facoltà.
ROLLANDIN - (U.V.):
Sans doute l'objet concernant la loi
sur les financements aux écoles privées prendra beaucoup de temps.
Mais je voudrais comprendre si on fait ce matin les trois motions,
autrement il n'y a pas de sens une inversion de l'ordre du jours.
Si on fait les motions ce matin, et dans l'après-midi on va
examiner la loi, on est d'accord de faire l'inversion de l'ordre du
jour.
PRESIDENTE:
Il Consiglio accoglie la richiesta del
Consigliere Viberti di inversione dell'ordine del giorno, pertanto
il punto n. 44 verrà discusso nel pomeriggio.
Si passa alla trattazione della mozione iscritta al punto n. 47,
presentata dal Consigliere Viberti, di cui do lettura:
MOZIONE
PREMESSO che in località La Ravoire, in Comune di Arvier,
all'inizio della Valgrisenche in una zona di notevole interesse
paesaggistico, sovrastata dal Castello medioevale di Mont Mayeur vi
è uno sperone roccioso utilizzato come palestra di roccia da
numerosi giovani valdostani (in particolare nella zona di
Aosta);
RILEVATO che lo sperone roccioso di La Ravoire si presta
ottimamente ad esercitazioni ed allenamenti ed era stato
opportunamente attrezzato e più volte utilizzato per i corsi di
roccia del C.A.I. di Aosta;
RICORDATO che nel 1984 quasi metà dello sperone roccioso era
stato distrutto dai mezzi di un'impresa edile che intendeva
trasformare l'intera zona in una cava di pietre;
RILEVATO che nel corso dell'estate erano ripresi i lavori di
asportazione di pietre dallo sperone, ma poi sono stati interrotti
da un intervento dell'Amministrazione regionale;
APPRESO che l'impresa che aveva iniziato i lavori intenderebbe
ora riprenderli e giungere alla definitiva conclusione della
palestra di roccia;
Il Consiglio regionale della Valle d'Aosta
IMPEGNA
la Giunta regionale a:
1)
non autorizzare la definitiva eliminazione della
residua parte dello sperone roccioso di La Ravoire utilizzato come
palestra di roccia;
2)
ad assumere le opportune iniziative per una
adeguata sistemazione dei citati luoghi gravemente deturpati dalla
loro trasformazione in una cava di pietre.
PRESIDENTE:
Ha chiesto di illustrare la mozione il
Consigliere Viberti, ne ha facoltà.
VIBERTI - (N.S.):
Vorrei dire preliminarmente, per
rispondere al Presidente della Giunta, che per quello che mi
riguarda cercherò di mantenere l'illustrazione delle due mozioni
nei limiti del ragionevole. Se poi si innescasse una discussione,
non posso certo impedire ai colleghi di esprimersi. Anzi, se i
colleghi qualche volta si esprimessero ne sarei ben lieto, almeno
sulle pietre, visto che qui in fatto di roccia dura non abbiamo
niente da invidiare allo sperone roccioso di La Ravoire.
Non so se tutti sono a conoscenza di cosa è avvenuto in questa
località, che si trova all'inizio della Valgrisenche, ma si trova
territorialmente in Comune di Arvier. In questa località da molti
anni la sezione del CAI di Aosta ha attrezzato una parete
particolarmente adatta alle esercitazioni, e trattandosi di una
palestra di roccia naturale nelle vicinanze del Comune di Aosta, è
particolarmente adatta perchè si presta all'organizzazione di corsi
di vario grado di difficoltà.
Negli anni scorsi purtroppo già una parte di questa zona è stata
oggetto di escavazione da parte di una impresa, naturalmente
autorizzata dall'Amministrazione regionale, per l'asportazione di
massi e rocce. Siamo a conoscenza del fatto che per il momento i
lavori sono stati bloccati da un pronunciamento dell'Assessore
Borbey, che tramite la Sovrintendenza ha finalmente preso i
provvedimenti del caso, però abbiamo anche avuto sentore che i
lavori potessero riprendere, ed allora ci siamo preoccupati di non
lasciare solo l'Assessore Borbey nella difesa dello sperone
roccioso di La Ravoire ed abbiamo pensato di coinvolgere tutto il
Consiglio regionale in questa iniziativa ecologico - paesaggistica
(passatemi questa congiunzione di aggettivi).
In modo particolare, vorrei aggiungere che non solo da un punto
di vista paesaggistico e sotto il profilo alpinistico è
interessante questa località, ma lo è anche sotto il profilo
botanico.
Infatti, in questa località cresce un'erba che le Catalogue
Raisonné des plantes vasculaires de la Vallée d'Aoste, scritto dal
Prof. Lino Vaccari, presenta come "sanguisorbifoglia faver", o più
modernamente oggi definita "potentilla pensilvanica". Questa è
un'erba che sul territorio della nostra Regione si trova in due
colonie soltanto: una di queste è a La Ravoire, l'altra è nella
Valle di Cogne.
Ho avuto dei contatti con alcuni studenti del dipartimento di
biologia vegetale dell'Università di Torino, e le informazioni che
ci hanno fornito costituiscono uno dei motivi che ci hanno spinto,
nonostante fossimo a conoscenza del provvedimento preso
dall'Assessore di bloccare questi lavori, a insistere ancora.
Questa pianta, che è una rosacea, è stata a suo tempo dal
Vaccari studiata e distinta da un'altra che le è simile e che porta
il nome di un ricercatore tedesco; nel '78 è stata definita dal
Pignatti (altro naturalista di chiara fama), in una sua nota, come
pianta in pericolo di estinzione. Questa specie vive nel nostro
paese, in Valle d'Aosta, in pochissimi individui ed è in immediato
pericolo di estinzione.
Crediamo che sia opportuno che il Consiglio regionale prenda il
provvedimento che sottoponiamo attraverso questa mozione e provveda
anche a far sì che si intervenga per ripristinare, sotto un profilo
ambientale, ciò che è stato distrutto, perchè questo era un angolo
molto bello all'inizio della Valgrisenche, tra l'altro al di sotto
del Castello di Mont Mayeur, che è stato abbastanza rovinato dal
lavoro intrapreso. Si può intuire che l'impresa avrebbe continuato
i lavori scavando dietro quella che è la palestra di roccia che
avrebbe poi finito per crollare e fornire altro materiale di
escavazione.
Visto anche il provvedimento già preso dall'Assessore Borbey,
crediamo che da parte del Consiglio non si debba autorizzare la
definitiva eliminazione della residua parte dello sperone roccioso
di La Ravoire. Noi siamo perché vengano prese le opportune
iniziative da parte della Giunta regionale affinché ci sia una
adeguata sistemazione che, se non può restituire la dignità
precedente a questo luogo, quanto meno lo renda più accogliente.
Questo eviterebbe inoltre a queste persone che praticano
l'alpinismo di trovarsi in mezzo ad un cantiere, mentre sappiamo
che l'alpinismo è per molti un momento di passare qualche ora in
tranquillità. Magari c'è chi arrampica e il resto della famiglia si
trova in quel luogo e se il luogo è mantenuto bene, è senz'altro
più piacevole per coloro che praticano quello sport.
Quindi, da una parte preoccupazioni di carattere ambientale,
dall'altra di carattere di protezione di una specie molto rara di
pianta, e dall'altra ancora il provvedimento già preso
dall'Assessore, credo che non possano non convincere il Consiglio a
votare questa mozione.
Si dà atto che alle ore 12,30 assume la Presidenza il Vice
Presidente Giulio Dolchi.
PRESIDENTE:
È aperta la discussione generale sulla
mozione in oggetto.
Ha chiesto di parlare l'Assessore al Turismo, Urbanistica e Beni
Culturali Borbey, ne ha facoltà.
BORBEY - (D.C.):
Prendo subito la parola, prima ancora
che la prendano altri colleghi, per chiedere al Consigliere Viberti
se non è il caso che ritiri questa mozione, e ne spiego brevemente
il motivo.
È stata inviata la lettera da parte della Sovrintendenza al
Comune di Arvier, i lavori sono stati immediatamente bloccati.
Abbiamo preso contatto con l'imprenditore, che aveva avuto
l'autorizzazione, e questo imprenditore ha già fatto una ricerca di
una ulteriore cava in un'altra località. Sebbene questa persona ci
avesse fatto pervenire delle argomentazioni, queste sono state
respinte con un'altra lettera che è in fase di spedizione.
Abbiamo interpellato i proprietari dei terreni che si sono
dichiarati disposti a vendere, siamo presso l'Ufficio della
Patrimoniale in fase di valutazione di questo terreno, perchè lo
acquisteremo e siamo ormai all'epilogo di questa vicenda. Pensiamo
entro 20 giorni di aver definito il problema. Posso garantire il
Consigliere che i lavori non riprenderanno assolutamente.
Ritengo di dover ringraziare Nuova Sinistra della
collaborazione, ma penso sia inutile votare questa mozione, quando
la questione è ormai definita in tutti i suoi termini.
PRESIDENTE:
L'Assessore invita il Consigliere Viberti a
ritirare la mozione. Il Consigliere Viberti intende rispondere a
questo invito?
Ha chiesto di parlare il Consigliere Viberti, ne ha facoltà.
VIBERTI - (N.S.):
Non è che non nutra fiducia in quello
che l'Assessore mi ha detto, purtroppo ci sono dei precedenti,
relativi a iniziative prese in questo Consiglio e votate da questo
Consiglio, che poi non hanno avuto applicazione da parte della
Giunta. Cito un esempio per tutti: c'era un impegno relativo alla
Conferenza dei trasporti, e questa Conferenza la stiamo ancora
aspettando. Ci saranno dei validi motivi per spiegare questo
ritardo, però non ci sentiamo di ritirare la mozione, mentre
potremmo modificare il deliberato, riducendolo ad un obbligo da
parte dell'Assessore (quindi non più da parte della Giunta
regionale) a riferire al Consiglio regionale circa i provvedimenti
che sono stati presi, magari entro un periodo di 60 giorni.
Se l'Assessore è d'accordo, lo modificherei in questo senso,
altrimenti lo mantengo così.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Ribadisco che la Giunta regionale già a
fine maggio ha parlato di questo problema.
Il primo ad interessarsi della vicenda è stato l'Assessore
Faval, il quale si è incontrato con due giovani guide, mi ha poi
telefonato, siamo intervenuti e con la lettera di giugno abbiamo
bloccato i lavori.
Mi impegno formalmente a mettere al corrente il Consigliere
Viberti di come verrà definito questo problema. Però ritengo
doveroso ricordare al Consiglio che questo problema è già stato
discusso in sede di Giunta regionale nel mese di maggio e da quella
data non hanno più lavorato quella cava. Stiamo definendo adesso
per acquistare i terreni e stiamo per trattare con l'impresa perchè
vada a rimuovere alcuni massi che sono pericolanti.
Se il Consigliere Viberti non ritira la mozione, lo ringraziamo
per il suo interessamento ma ci asterremo sulla mozione perchè la
Giunta regionale ha già provveduto a quanto il Consigliere ci
invita a fare.
PRESIDENTE:
Ci sono colleghi che intendono intervenire
prima che dichiari chiusa la discussione?
È chiusa la discussione generale. Ha chiesto di parlare, per una
brevissima replica a cui ha diritto in quanto presentatore della
mozione, il Consigliere Viberti, ne ha facoltà.
VIBERTI - (N.S.):
Ritengo di mantenere la mozione, di
modo che resterà agli atti e rimarrà almeno memoria di questa
iniziativa. Se c'è stato qualcuno in questa Giunta più sensibile di
altri, o che per primo è stato avvertito, devo ricordare che a suo
tempo avevamo chiesto tutta una serie di informazioni ben prima di
presentare questa mozione. Proprio perchè abbiamo sentito voci poco
favorevoli circa il mantenimento, abbiamo preferito fare una
iniziativa di questo genere.
È chiaro che oggi l'Assessore Borbey ha preso un impegno
pubblico e lo ha preso a nome di tutta la Giunta, per cui siamo
tutti più tranquilli. È solo una questione formale se mantengo la
mozione. Sono felice che si voglia provvedere a mantenere integro
quello che è rimasto di La Ravoire.
PRESIDENTE:
Il Consigliere Viberti mantiene la mozione
quindi richiede la votazione.
Pongo in votazione la mozione in oggetto:
ESITO DELLA VOTAZIONE
Presenti: 27
Votanti: 11
Favorevoli: 11
Astenuti: 16 (Beneforti, Borbey, De Grandis, Faval, Fosson,
Lanivi, Maquignaz, Marcoz, Martin, Perrin, Pollicini, Ricco,
Rollandin, Rolando, Stévenin e Tamone)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK