Consiglio Regionale della Valle d'Aosta - Oggetto del Consiglio n. 2870 del 26 novembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
ENERGIA
Energia idroelettrica
Precedente
Successivo
Resoconto integrale del dibattito dell'aula
Oggetto del Consiglio n. 2870 del 26 novembre 1997 - Resoconto
SEDUTA POMERIDIANA DEL 26 NOVEMBRE 1997
OGGETTO N. 2870/X Subconcessione per la durata di anni trenta
decorrenti dal 15 giugno 1996, al C.M.F. La Balme - Youlaz di
derivazione d'acqua dal torrente Youlaz, in Comune di
Pré-Saint-Didier, ad uso idroelettrico.
Deliberazione Il Consiglio
Premesso che con deliberazione del Consiglio regionale n. 2338/X
in data 18 dicembre 1996 è stata rilasciata la subconcessione, in
via di sanatoria, per la durata di anni trenta decorrenti dal 15
giugno 1996, al C.M.F. La Balme-Youlaz, di derivare dal torrente
Youlaz, in comune di Pré-Saint-Didier, nel periodo dal 15 giugno al
15 settembre di ogni anno, moduli costanti e continui 0,36 di acqua
per produrre, sul salto di metri 150, la potenza nominale media di
Kw. 13,23, da utilizzarsi a servizio dei mayens facenti parte del
Consorzio.
Precisato che con nota in data 24 dicembre 1996, il C.M.F. La
Balme-Youlaz è stato invitato a sottoscrivere il disciplinare di
subconcessione e ad effettuare, presso la Tesoreria
dell'Amministrazione regionale, il versamento della mezza annualità
del canone, a titolo di cauzione ed il canone arretrato relativo al
periodo dal 15 giugno 1996 al 15 settembre 1996, periodo in cui è
stata accertata la messa in esercizio dell'impianto.
Rilevato che con domanda in data 30 gennaio 1997, a variante
dell'istanza 3 novembre 1993, il C.M.F. La Balme-Youlaz ha chiesto
all'Amministrazione regionale di variare il periodo di derivazione
indicato nell'originaria domanda, ritenendolo insufficiente,
anticipandone l'inizio al 15 maggio e posticipandone la sospensione
al 15 ottobre.
Considerato che la suddetta variante, poiché modifica solamente
il periodo di derivazione, lasciando sostanzialmente invariate le
opere di presa e di restituzione, nonché i quantitativi d'acqua
derivati rispetto al progetto originario, sul quale è già stata
esperita l'istruttoria, è da ritenersi non sostanziale, ai sensi
del secondo comma dell'articolo 49 del T.U. 11 dicembre 1933 n.
1775, per cui può essere assoggettata a breve istruttoria.
Tenuto presente che:
- con ordinanza n. 214 in data 13 marzo 1997 dell'Assessore ai
Lavori Pubblici è stato disposto il deposito della domanda di
variante e dell'originario progetto presso l'Ufficio Concessioni
Acque dell'Assessorato dei Lavori Pubblici della Regione per 15
giorni consecutivi, decorrenti dal 30 aprile 1997 a disposizione di
chiunque intendesse prenderne visione nelle ore d'ufficio;
- copia dell'ordinanza è stata affissa per il predetto periodo
di 15 giorni all'Albo Pretorio del Comune di Pré-Saint-Didier e
copia della medesima è stata inviata al Consorzio per la Tutela,
l'Incremento e l'Esercizio della Pesca in Valle d'Aosta; al
Magistrato per il Po di Parma; al Ministero dei LL.PP.; alla
Sezione Idrografica del Po di Torino; all'Associazione
d'Irrigazione Est-Sesia di Novara; all'Associazione d'Irrigazione
dell'Agro all'Ovest del Sesia di Vercelli; all'Assessorato
dell'Agricoltura, Forestazione e Risorse Naturali, Servizio
S.I.D.S.; all'Assessorato dell'Agricoltura, Forestazione e Risorse
Naturali, Servizio Forestazione; all'Assessorato dell'Ambiente,
Servizio Tutela dell'Ambiente; alla Prima Direzione del Genio
Militare di Torino; all'E.N.E.L. - Compartimento di Torino;
all'Assessorato del Turismo Sport e Beni Culturali, Ufficio
Sovraintendenza; all'Autorità di Bacino del fiume Po di Parma;
all'Assessorato dell'Industria e Commercio, Servizio Energia ed al
C.M.F. La Balme - Youlaz;
- la pubblicazione presso il Comune di Pré-Saint-Didier, come
risulta dal referto in calce all'ordinanza è avvenuta regolarmente
ed ha dato luogo alla presentazione, da parte dell'associazione
irrigua Ovest-Sesia di Vercelli di un esposto con il quale, a
salvaguardia delle dotazioni idriche del Naviglio d'Ivrea, del
Canale Depretis e del Canale Farini, chiede che nel disciplinare di
subconcessione vengano inserite le seguenti prescrizioni:
a) il manufatto di derivazione dovrà essere dotato di apposito
edificio idoneo alla misura della portata assentita;
b) le manovre di invaso e di svaso del canale di carico della
centrale dovranno essere attuate con una gradualità tale da evitare
turbamenti del regime idraulico del corso d'acqua pubblica.
Rilevato che il canale di derivazione, come stabilito nel
disciplinare di subconcessione dovrà essere dotato di paratoia
regolabile in modo da garantire che non entri nella derivazione una
quantità d'acqua superiore a quella di concessione ed inoltre,
poiché l'impianto è del tipo ad acqua fluente, in quanto la vasca
di carico serve esclusivamente alla regolazione della portata ed è
di dimensioni modeste, non sono da temere turbamenti al regime
idraulico del corso d'acqua.
Visto altresì che la visita locale d'istruttoria è regolarmente
avvenuta il 30 maggio 1997 ed alla medesima, oltre ai funzionari
dell'Ufficio Concessioni Acque dell'Assessorato dei Lavori
Pubblici, sono intervenuti i signori: Grange Marcello, presidente
del C.M.F. La Balme-Youlaz ed il maresciallo Girri Sandro del
Servizio S.I.D.S. dell'Assessorato dell'Agricoltura e Forestazione,
i quali, di comune accordo, hanno rinunciato ad effettuare il
sopralluogo alle località interessate dalla derivazione in quanto a
tutti conosciute e rispondenti, di massima, alle rappresentazioni
grafiche di progetto.
Tenuto inoltre presente che:
- la domanda di variante riguarda esclusivamente il periodo di
derivazione, per cui le opere non variano rispetto a quelle già
descritte nella deliberazione del Consiglio regionale n. 2338/X in
data 18 dicembre 1996 di cui alle premesse;
- il dislivello fra il pelo morto dell'acqua nella vasca di
carico e quello del canale di restituzione, a valle dei meccanismi
motore, è invariato ed ammonta a metri. 150,00. In conseguenza la
potenza nominale media annua dell'impianto, per la portata di
moduli costanti e continui 0,36, per 154 giorni all'anno (dal 15
maggio al 15 ottobre), che corrispondono a moduli medi: 0,36 x
154/365 = 0,15, risulta di:
15 x 150: 102 = Kw. 22,06
Rilevato, quindi, in considerazione di quanto sopra esposto
che:
1) la derivazione appare tecnicamente ed economicamente
ammissibile;
2) la quantità d'acqua da derivare, nella misura costante e
continua di moduli 0,36, nel periodo dal 15 maggio al 15 ottobre di
ogni anno, si può subconcedere, avendo riguardo delle condizioni
locali, delle utenze preesistenti e della specie di derivazione
realizzata;
3) l'opera di presa e le successive condotte, tenuto conto delle
clausole imposte nel disciplinare di subconcessione a tutela dei
diritti dei terzi, sono tecnicamente approvabili e sono innocue
agli interessi pubblici;
4) la restituzione delle acque avviene integralmente senza
pregiudizio dei diritti dei terzi;
5) la derivazione corrisponde alla razionale utilizzazione del
torrente Youlaz ed è compatibile con il buon regime idraulico,
senza che occorrano, oltre a quelle inserite nel disciplinare di
subconcessione, speciali garanzie a tutela di detto regime;
6) per l'uso della derivazione non sono temibili inquinamenti
delle acque e quindi non occorrono particolari cautele al
riguardo.
Visto infine che il Magistrato per il Po di Parma, con nota n.
16955 del 8 ottobre 1997 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare;
Visto lo Statuto Speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione;
Vista la Legge regionale n. 4 del 8 novembre 1956;
Vista la Legge n. 36 del 5 gennaio 1994;
Vista la deliberazione del Consiglio regionale n. 2338/X in data
18 dicembre 1996;
Visto il parere favorevole rilasciato dal Direttore dell'Assetto
del Territorio e Infrastrutture di Rete dell'Assessorato dei Lavori
Pubblici, Infrastrutture e Assetto del Territorio, ai sensi
dell'articolo 72 della legge regionale n. 3/1956 e successive
modificazioni e del combinato disposto dagli articoli 13 - comma 1,
lettera e) e 59, comma 2 della legge regionale 45/1995, in ordine
alla legittimità della presente deliberazione.
Delibera
1) di subconcedere, per la durata di anni trenta, decorrenti dal
15 giugno 1996 (data di entrata in esercizio dell'impianto), al
C.M.F. La Balme - Youlaz, giusta la domanda presentata in data 30
gennaio 1997, a variante dell'istanza 3 novembre 1993, di derivare
dal torrente Youlaz, in comune di Pré-Saint-Didier, nel periodo dal
15 maggio al 15 ottobre di ogni anno, moduli costanti e continui
0,36 di acqua per produrre, sul salto di metri 150,00, la potenza
nominale media annua di Kw. 22,06, da utilizzarsi a servizio dei
mayens facenti parte del consorzio;
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante del C.M.F. La
Balme-Youlaz;
4) di ordinare ed accertare l'introito delle seguenti somme, da
versare presso la tesoreria dell'Amministrazione regionale:
a) lire 225.650 (duecentoventicinquemilaseicentocinquanta) pari
a mezza annualità del canone, ai sensi dell'articolo 11 del T.U. 11
dicembre 1933 n. 1775, a titolo di cauzione; somma che verrà
restituita, ove nulla-osti, al termine della subconcessione;
b) lire 722.300 (settecentoventiduemilatrecento) per canoni
arretrati dovuti per il periodo dal 15 giugno 1996 al 14 giugno
1998 (data di scadenza dell'annualità in corso), somma da
introitare al Capitolo 08800 della parte ENTRATE del bilancio
preventivo della Regione per il corrente anno finanziario (Canoni
per concessioni e subconcessioni di acque pubbliche e miniere);
c) lire 10.000 (diecimila) pari al minimo fissato dall'articolo
3 della legge 21 dicembre 1961 n. 1501 e per gli scopi di cui
all'articolo 7 del T.U. 11 dicembre 1933 n. 1775, somma da
introitare al capitolo 08800 della parte ENTRATE del bilancio
preventivo della Regione per il corrente esercizio finanziario
(Canoni per concessioni e subconcessioni di acque pubbliche e
miniere);
d) lire 2.500.000 (duemilionicinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato dei Lavori Pubblici) per spese di
sorveglianza, esperimenti di portata, collaudo, registrazioni di
atti, eccetera somma da introitare al Capitolo 13500 della parte
ENTRATE del bilancio preventivo della Regione per il corrente anno
finanziario (Gestione fondi per conto terzi per istruttoria domande
e pratiche varie);
5) di stabilire, come specificato nell'articolo 11 del
disciplinare di subconcessione, in lire 451.500
(quattrocentocinquantunomilacinquecento) il canone annuo da versare
anticipatamente alla Regione, anno per anno, a decorrere dal 15
giugno 1998 (data fino alla quale sono già stati versati i canoni
arretrati), somma da introitare al Capitolo 08800 della parte
ENTRATE del bilancio preventivo della Regione per il corrente anno
finanziario (Canoni per concessioni e subconcessioni di acque
pubbliche e miniere);
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
Decreto Legislativo 22 aprile 1994 n. 320 e di darne
esecuzione.
Schema di disciplinare
(...Omissis...)
Presidente Qualcuno chiede la parola? Se nessuno chiede la
parola, pongo in votazione la delibera in oggetto:
Presenti: 31
Votanti e favorevoli: 30
Astenuti: 1 (Chiarello)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK