Consiglio Regionale della Valle d'Aosta - Oggetto del Consiglio n. 3712 del 20 aprile 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3712 del 20 aprile 1988 - Resoconto
OGGETTO N. 3712/VIII - PROPOSTA DI LEGGE CONCERNENTE:
"ISTITUZIONE DEL SERVIZIO DI TELESOCCORSO-TELECONTROLLO".
PRESIDENTE
: Ha chiesto di parlare il Vicepresidente De
Grandis, ne ha facoltà.
DE GRANDIS (P.R.I.):
Non so se posso illustrare la legge
visto che è assente l'Assessore Voyat; posso ugualmente procedere,
non ho problemi, anche perchè l'Assessore mi ha fatto pervenire gli
emendamenti che intende apportare alla legge sui quali non ho
obiezioni se non di carattere del tutto relativo.
Il disegno di legge nasce da un'esperienza ormai triennale,
realizzata in particolare dalla Regione Veneto, oltreché da altre
Province e da altri Comuni della nostra Repubblica, attraverso
l'utilizzazione di strumenti telematici per garantire agli anziani
soli o in difficoltà, o a persone che non hanno possibilità di
avere un'assistenza continuativa da parte dei familiari, un
servizio che è costituito da un semplice cicalino portato al collo
o in tasca, il quale, premendo un pulsante, invia attraverso un
modem sistemato sotto l'apparecchio telefonico, un segnale ad una
centrale operativa che è in funzione ventiquattro ore su
ventiquattro, e che all'arrivo del segnale attraverso un codice è
in condizione di avere l'immediata situazione del chiamante
attraverso un video.
Sul video compare la scheda dell'utente che ha chiamato con le
generalità, l'indirizzo, il numero telefonico, le sue condizioni di
salute, le sue particolari condizioni di carattere generale, il
nome dei familiari che possono intervenire in caso di necessità, il
nome del medico curante, dei vicini che sono disponibili ad
intervenire e di altri volontari, i servizi di cui già dispone e
così via.
Questo sistema consente di assicurare la possibilità agli
anziani e alle persone impedite, di continuare a vivere nella
propria abitazione, di non essere sradicati dai loro nuclei
sociali, e quindi di evitare tutta una serie di ricoveri in centri
protetti, in ospizi ed anche in ospedale, con un notevole vantaggio
di carattere sociale ed economico; infatti il costo di questo
servizio è di gran lunga inferiore per un intero mese ad una sola
giornata di ricovero in un centro protetto, in un ospizio o in un
ospedale.
La legge prevede naturalmente la possibilità che questo servizio
venga istituito su richiesta di un singolo Comune o di un consorzio
di Comuni o dall'USL, che riscontrino nel proprio territorio di
competenza la necessità della istituzione del servizio, nonché un
numero sufficiente di utenti.
Al disegno di legge ho anche allegato uno schema di progetto
molto semplice che dimostra la validità di questo tipo di servizio
e la sua funzionalità.
Mi dichiaro d'accordo con gli emendamenti che l'Assessore ha
gentilmente voluto sottopormi, che sono sostitutivi degli artt. 1,
2 e 4. Per quanto riguarda l'art. 4 chiederei solo un completamento
al punto a): là dove è detto
"le caratteristiche tecniche di
sistema di telesoccorso",
occorrerebbe aggiungere per maggiore
chiarezza e funzionalità
"- telecontrollo mediante utilizzazione
della rete telefonica".
È sostanziale il fatto che si utilizzi
la rete telefonica, perchè questo sistema diversamente non può
funzionare.
Al punto d) dello stesso articolo, là dove si dice:
"la
tipologia della partecipazione degli utenti al servizio"
penso
che si sottintenda lo studio della opportunità che l'utente
partecipi economicamente alle spese del servizio. Se questo mi è
confermato dall'Assessore mi va bene così; è chiaro che dovranno
essere concordate con i Sindaci e con la Commissione competente le
fasce di reddito che danno luogo ad un pagamento parziale o totale,
o all'ammissione gratuita al servizio in base proprio alla fascia
di reddito.
Si dà atto che alle ore 18,57 riassume la Presidenza il
Presidente BONDAZ.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI (N.S.):
Come ho già detto in Commissione, questo
progetto di legge, che è stato presentato dal Partito repubblicano,
fa onore a questo partito che si è assunto l'onere e l'onore di
appoggiare un problema che è estremamente sentito dagli
anziani.
Consentitemi di sprecare qualche parola in più su questo tema,
perchè credo che sia una emergenza, quella degli anziani, che forse
non così chiaramente si riesce a verificare concretamente nel
dibattito che stiamo vivendo.
Molto spesso gli anziani sono autosufficienti dal punto di vista
fisico, sono autosufficienti dal punto di vista economico e delle
strutture che hanno a disposizione, sono autosufficienti perchè il
Comune, la Regione hanno attivato dei servizi di assistenza
domiciliare, di lavanderia, di infermeria, ecc., però spesso sono
poco sufficienti dal punto di vista psicologico per la questione
del soccorso. E questo è facilmente comprensibile perché l'anziano,
specialmente se sta bene, se la sente di vivere da solo, però la
domanda che più spesso si pone è questa: "E se mi succede
qualcosa?". Da qui un sentimento di insicurezza, di disagio, di
paura che piano piano mina le stesse basi dell'autosufficienza di
cui gode in realtà, ma di cui allo stesso tempo non riesce più ad
usufruire.
Allora da quel momento nascono tutti quei problemi che hanno
portato tanti investimenti di soldi, di energie, ed anche di
discussioni in questo Consiglio, cioè i reparti di geriatria,
l'assistenza domiciliare, le microcomunità, tutta quella serie di
strutture che di fatto costano molti soldi, ma che sono l'unico
sostegno per queste persone.
Ora, il telecontrollo-telesoccorso è una arma estremamente
efficace per ribaltare questa situazione, cioè per interrompere
alla radice il processo di passaggio da autosufficienza a non
autosufficienza, quindi il significato di questa legge è
soprattutto un significato di medicina preventiva. Noi vogliamo
infatti prevenire l'handicap per l'anziano di ritrovarsi da
solo.
Il progetto presentato dal Partito Repubblicano ovviamente non
entra ad analizzare tutti gli aspetti tecnici che sarebbe
importante invece precisare con chiarezza, perchè questi sono
compito di una fase più operativa. Però è interessante sottolineare
come alcuni aspetti tecnici assumono anche un grosso significato da
un punto di vista politico e culturale.
Il primo di questi elementi tecnici è il telefono: questa antica
invenzione, antica in quanto ha più di cento anni e che per certi
versi è stata attribuita ad un valdostano a cui è intitolata una
piazza di Aosta, è l'elemento cardine di questa funzione. Il
telefono, un apparecchio ormai diffuso nelle case di tutti, diventa
uno strumento di lavoro, uno strumento di sicurezza, una via per
cui non solo passa l'urgenza dal punto di vista medico (un infarto,
una frattura ecc.), ma che diventa uno strumento per veicolare
l'insicurezza dal punto di vista psicologico e dal punto di vista
sociale. Attraverso quel telefono la persona può comunicare con un
centro operativo, confidare le proprie ansie, le proprie
preoccupazioni, confidare tutte le esigenze che le possono dare la
sensazione di non essere autosufficiente.
D'altro canto, il fatto di avere a disposizione questo telefono
e di poter sapere che esiste una persona in un luogo che lui
conosce (nel suo Comune o nel Comune vicino) che può intrattenere
con lui un rapporto umano, toglie immediatamente l'anziano
dall'isolamento, perchè lui sa che in qualsiasi momento può fare
riferimento a questa persona. È evidente che il mezzo tecnico e la
scelta del mezzo tecnico diventa un elemento determinante anche dal
punto di vista politico. Allora il provvedimento di legge, e credo
che da questo punto di vista potrà esserci anche una precisazione
da parte dell'Assessore, non può essere altro che un provvedimento
di legge che interessa la rete telefonica e i mezzi per la rete
telefonica.
In Commissione l'Assessore ha fatto la proposta di utilizzare
delle strutture che già esistono nella nostra Regione e che sono i
ponti radio, perchè mi pare di aver capito che esiste in Regione
una frequenza che è utilizzata dalla Protezione Civile e che
potrebbe essere utilizzata anche per questo servizio. A me va anche
bene che questa possibilità venga usata, però deve essere chiaro
che l'interfaccia finale con l'anziano deve essere il telefono e
non può che essere il telefono; non solo, ma l'organizzazione che
noi abbiamo a disposizione deve essere integrata con la rete
telefonica.
E questo perchè? Intanto per una questione di costi, nel senso
che la rete telefonica è già una rete esistente, quindi non occorre
inventare niente di nuovo, occorre semplicemente arrivare ad una
definizione dei rapporti fra la Regione, l'USL e la SIP, ed
eventualmente pagare un canone alla SIP, che però non è sicuramente
pesante.
Dall'altra parte, anche per una questione di sicurezza e di
efficienza, perché la rete SIP, per quanto non estremamente
funzionante, dà delle garanzie di sicurezza di invio del messaggio
e di non interferenza, cosa che i ponti radio non sempre
garantiscono.
Credo che si possa dire, senza tema di smentita da parte del
Consigliere De Grandis che ha predisposto questo disegno di legge,
che abbiamo scopiazzato tutti e due (io per una interpellanza che
presentai tempo fa e lui per quanto riguarda il progetto di legge)
da un testo apparso su "Veneto: sicurezza sociale".
In quella pubblicazione è stato presentato qualche tempo fa il
progetto sperimentale, per vedere se questo servizio andava bene, e
poi nel numero del gennaio-febbraio 1988 abbiamo già dei risultati
definitivi con i dati che si tendono ormai ad estendere su tutto il
territorio regionale; si parla di ben 7500 anziani che sono già in
collegamento con questo tipo di verifica.
È interessante vedere che delle urgenze che vengono recepite da
questi centri di controllo, soltanto un terzo sono urgenze dal
punto di vista psicologico o sociale. Un dato estremamente
interessante è che in rapporto ad ogni chiamata per un evento
urgente esistono delle chiamate dichiaratamente non urgenti, cioè
l'anziano alza il telefono per chiamare il centro operativo e porre
i suoi problemi; questa diventa spesso una abitudine dell'anziano,
che costituisce la gran massa del lavoro.
Questo procedimento comporta certamente un giudizio positivo dal
punto di vista dell'efficacia del servizio, che però richiede un
notevole impegno per quanto riguarda la sua organizzazione.
Volevo far presente all'Assessore che questa è una classica
legge che deve basarsi sul movimento cooperativo, perchè solo così
è possibile, in tempi relativamente brevi, preparare il personale
che possa affrontare situazioni che sono complicate non solo dal
punto di vista dello smaltimento delle urgenze verso l'ospedale,
verso il CEB, ecc., ma anche dal punto di vista di un colloquio di
tipo sociale.
Uno dei temi che erano venuti fuori in Commissione era il costo
di questo servizio; l'Assessore diceva che se 20 mila persone
anziane ci chiedono tutte il telesoccorso, il telecontrollo, questo
servizio viene a costare moltissimo.
In effetti, grazie all'esperienza anche della Regione Veneto, si
può dire che se sono 20 mila gli anziani in Valle d'Aosta, non
tutti hanno bisogno di questa struttura di telesoccorso. Abbiamo il
dato della Regione Veneto da cui risulta che il rapporto fra le
persone che hanno bisogno di questo servizio e gli anziani con più
di 65 anni è di 1:12,5, cioè ci sono 60 mila anziani in Regione
Veneto che avrebbero bisogno di questo servizio contro 800 mila
anziani.
Quanti sono in Valle d'Aosta gli anziani che hanno bisogno di
questo servizio? Se sono 20 mila, 1:12,5 significa 1400-1500
dispositivi. Adesso non ho sottomano quella proposta che era stata
fatta da una cooperativa al Comune di Aosta, però mi sembra che per
un migliaio di anziani si veniva a spendere circa 700 milioni.
Possiamo largheggiare perchè in Valle d'Aosta ci sono problemi di
linee telefoniche che abbracciano distretti telefonici differenti,
mentre ad Aosta sarebbe tutto in rete cittadina, però è un problema
di costi che può arrivare al massimo al miliardo e mezzo, due
miliardi.
Questo costo a mio parere è da considerarsi ampiamente un
risparmio rispetto alle altre spese che noi anche oggi abbiamo
deciso di fare, perchè significa andare ad incidere su tutta una
serie di ricoveri ospedalieri, nelle microcomunità, che, checché ne
dica l'Assessore, sono dei fatti che esistono.
Penso che molti di voi conoscano il dott. De la Pierre, primario
della Unità Operativa di Geriatria, e credo che potrà documentare
sulle pressioni clamorose, insistenti che lui subisce per
ricoverare della gente che rimane sola, particolarmente nella
stagione estiva. E qui lascio agli altri Consiglieri
l'interpretazione dell'ospitalizzazione durante il mese di agosto.
Queste richieste penso che andrebbero a diminuire, se noi
attivassimo un servizio di questo genere.
Lo stesso discorso vale per le microcomunità, per molta gente
che abita in frazioni isolate o difficili da raggiungere, per le
quali occorrerebbe il telesoccorso e quindi anche una struttura che
evidenziasse i tempi con cui si può arrivare a portare un soccorso
ad una determinata persona. Infatti, è evidente (e qui faccio un
inciso) che nel momento in cui parte questo servizio, ogni utente
deve avere la scheda che testimoni delle procedure che si devono
utilizzare per poterlo raggiungere. Questo stimola tutto un
servizio di verifica di qual è la posizione delle varie frazioni e
la situazione dei vari mezzi.
Oggi, senza questo tipo di struttura, succede che per tagliare
la testa al toro, per togliersi questo, per certuni, fastidio, per
altri preoccupazione, l'anziano viene invogliato ad andare in una
microcomunità. Questa cosa è drammatica perchè rischia di innescare
un movimento che si morde la coda. Da una parte, lo dicevamo
adesso, è un problema economico di costi per la società, ma
dall'altra è anche un incentivo per altri a fare la stessa strada,
perché nel momento in cui un anziano viene sottratto da una
frazione, un altro anziano viene sottratto dalla stessa frazione,
gli anziani che rimangono nello stesso gruppo di case si trovano
sempre più isolati, e questo meccanismo tende ad espandersi a
macchia d'olio.
Invece il telesoccorso, proprio mantenendo nelle proprie case,
nel proprio contesto sociale le persone, consente di mantenere la
struttura sociale e quindi di fare un'altra azione preventiva nei
confronti della non autosufficienza degli anziani.
L'Assessore in Commissione criticava che noi utilizzassimo la
Regione Veneto come punto di riferimento per il telesoccorso,
perchè diceva che in Veneto non dispongono di assistenza
domiciliare né di microcomunità come invece abbiamo in Valle
d'Aosta, ed è per quello che fanno il telesoccorso. Credo che
questo bisogna assolutamente smentirlo, perchè è chiaro che il
telesoccorso sta a questi provvedimenti come la medicina preventiva
sta alla medicina curativa: il telesoccorso è una struttura per
evitare questi tipi di intervento e se noi lo avessimo fatto anni
fa, sicuramente oggi con le strutture che abbiamo saremmo
ampiamente sufficienti a rispondere alla domanda, mentre ci
rendiamo conto che ogni giorno (ed anche oggi lo abbiamo visto in
Consiglio sollecitata dal Consigliere Bajocco) ci viene la
richiesta di nuove strutture per anziani. Questa richiesta di
struttura per anziani andrà sempre più avanti anche perchè - e qui
mi consentirete di essere un po' lungimirante, anche se non sarà
interessato direttamente nei prossimi anni dalla cosa - il numero
delle persone anziane aumenterà notevolmente nei prossimi anni in
rapporto alla popolazione, e considerando che la popolazione
valdostana è sostanzialmente stabile pensiamo di avere nei prossimi
anni un aumento considerevole di anziani. Allora, o pensiamo di
moltiplicare le microcomunità, gli ospedali, i posti letto, tutte
queste strutture di assistenza, oppure cerchiamo di fare della
medicina preventiva. In quest'ultimo caso credo che la Giunta
regionale non debba prendere delle lezioni dall'opposizione o da
Consiglieri di piccoli partiti, perchè nel campo delle
tossicodipendenze è stata scelta questa strada, cioè di attivare
delle strutture di pronto intervento, di rieducazione, di terapia,
ma allo stesso tempo di fare un grossissimo lavoro nel campo della
medicina preventiva.
Non so se questo servizio risolva il problema della prevenzione
della non autosufficienza, ma certamente è una indicazione
estremamente utile e noi dovremmo correre su questa strada proprio
per evitare nei prossimi anni di trovarci sommersi da una
organizzazione che non sappiamo più gestire.
L'Assessore ha più volte denunciato il fatto che per ogni lira
che viene spesa per l'assistenza domiciliare, per le microcomunità,
ecc., la Regione non riesce a recuperare nemmeno il 10%. Questi
dati, man mano che andremo avanti nel tempo, potranno essere più
pesanti e non è detto che le condizioni della Regione rimangano
floride come quelle attuali.
Chiedo che questa legge sia approvata, anche se non è di mia
iniziativa e non voglio nemmeno appropriarmene in qualche maniera,
ma sia approvata con quei contenuti che ho cercato di illustrare.
Dal punto di vista tecnico deve essere ben chiaro il rapporto con
il telefono; dal punto di vista organizzativo deve essere ben
chiaro che questa struttura deve interessare il territorio
regionale, magari iniziando gradualmente con esperienze ad Aosta,
che presenta meno problemi rispetto anche ad altre città, visto che
c'è già stato un progetto; soprattutto questa iniziativa deve
essere vista in integrazione e in prevenzione di tutta una serie di
attività e di interventi nell'assistenza sociale che
l'Amministrazione regionale già fa da qualche tempo.
Non so se c'è disponibilità da parte dell'Assessore di attivare
questo tipo di soluzioni, però riterrei estremamente opportuno un
suo intervento in questo senso, di accettare quindi la legge come
è, o di fare delle modificazioni migliorative, ma che non alterino
questi punti fondamentali.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Come ho avuto già occasione di dire,
abbiamo seguito con interesse in questi ultimi anni le
sperimentazioni che venivano fatte in altre Regioni sul
telesoccorso.
Senza dilungarmi di nuovo su quanto avevamo già detto, gli
emendamenti presentati sono per adeguare questa proposta di legge
alla legge 93, testo unico sull'assistenza.
Ovviamente l'aggiunta fatta dal Consigliere De Grandis va bene e
quando l'altro giorno parlavo di utilizzazione della Rete Radio
Sanità, non intendevo che questo tipo di servizio potesse essere
fatto completamente per mezzo di quella rete, ma parlavo di
collegamento di questi centri sul territorio con i centri di
emergenza dell'ospedale o delle guardie mediche. Evidentemente il
tele-soccorso è fatto con telefono, però, così come avevamo già
previsto a quel momento, per quei servizi che fossero richiesti dai
Comuni e poi attivati, si potrebbe vedere, là dove questo centro
sia istituito all'interno della microcomunità in cui esiste già una
conoscenza del paziente sul territorio, di dare un minimo di
servizio immediato e nel lo stesso tempo avere la possibilità di
collegarsi con i centri di emergenza.
Per quanto riguarda la Regione Veneto, una volta un Assessore
aveva detto di invidiare i servizi che avevamo noi. Ma una cosa mi
preme dire: se qualcuno crede che con questo servizio si vada a
sostituire il ricovero in ospedale o in microcomunità, non è nel
giusto, perchè questo è un servizio che viene dato in più, ma non
può essere considerato un servizio sostitutivo al ricovero o in
ospedale o in una microcomunità, in quanto il ricovero in
microcomunità è fatto essenzialmente per gente non autosufficiente
o comunque non nelle condizioni di vivere da sola. Ad ogni modo è
un servizio che va a beneficio della popolazione anziana.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Il nostro Gruppo è favorevole a questa
proposta di legge, era già stato favorevole in Commissione, e anzi
avrebbe la curiosità di sapere cosa è cambiato da due giorni fa ad
adesso per convincere l'Assessore ad avere un atteggiamento diverso
rispetto a questa proposta di legge.
Sono lieto che ci siano gli emendamenti e che prima o poi
possiamo vederli, e sono anche lieto che venga accolta questa
iniziativa.
Mi chiedo perchè si sono incontrate tutte quelle difficoltà da
parte della cooperativa Tena quando ha presentato la proposta a
livello di Comune, e perchè in precedenza, quando da parte della
minoranza era stata presentata una mozione, l'atteggiamento fosse
differente. Non vorrei proprio concludere che bisogna arrivare al
periodo finale della legislatura ed avere la caratteristica di
essere della maggioranza per veder prese in considerazione le
proposte.
Questo del telesoccorso è un metodo che indubbiamente non
sostituisce altri tipi di interventi, però può avere una sua
utilità per le persone autosufficienti che vogliono vivere a casa
propria e che vogliono avere la garanzia, se sono sole, di poter
essere soccorse in tempi brevi qualora se ne verifichi la
necessità.
Non credo che i costi saranno eccessivi; penso che esista come
per tutti i fenomeni sociali un parametro di riferimento tra la
popolazione che ha l'esigenza di un certo servizio e la classe a
cui quella popolazione fa riferimento. Penso che sia un rapporto
che non prende in considerazione il 50% o il 90% di tutti quelli
che teoricamente potrebbero chiedere il servizio, ma che il
rapporto sia molto più basso e che sia possibile quindi intervenire
con costi sopportabili.
D'altronde un discorso del genere era già avvenuto per il
trasporto gratuito degli handicappati: ricordo che era allora
Assessore Pollicini e per un certo periodo quella proposta era
stata tenuta in sospeso perché si diceva che erano 4000 persone,
poi invece il costo del servizio nella realtà si è molto
ridotto.
In attesa di vedere gli emendamenti proposti dall'Assessore
annuncio il voto favorevole al disegno di legge.
PRESIDENTE
: È chiusa a discussione generale. Si passa
all'esame dell'articolato. Do lettura dell'art. 1:
Art. 1
1. È istituito il Servizio di "Telesoccorso-telecontrollo"
con la finalità di assistere le persone con problemi di
autosufficienza e anziani nel proprio domicilio mediante
l'attivazione di un sistema organico di interventi assistenziali e
sanitari in caso di necessità.
PRESIDENTE
: All'art. 1 vi è l'emendamento sostitutivo
dell'Assessore Voyat, di cui dò lettura:
Art. 1
1. Nell'ambito dei servizi previsti dalla legge regionale
15.12.1982, n. 93 (Testo unico delle norme regionali in materia di
promozione di servizi a favore delle persone anziane ed inabili),
può essere istituito il Servizio di "Telesoccorso-telecontrollo"
con la finalità di assistere le persone con problemi di
autosufficienza e anziani nel proprio domicilio mediante
l'attivazione di un sistema organico di interventi assistenziali e
sanitari in caso di necessità.
Lo pongo in votazione:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'articolo 2:
Art. 2
1. Il Servizio viene attivato, da costituendo organismo di
gestione, su segnalazione di un Comune, di un Consorzio di Comuni,
di una Comunità montana o dell'U.S.L., ciascuna per il territorio
di competenza, previa individuazione degli utenti e in via
prioritaria nelle aree ove maggiore è la loro
concentrazione.
PRESIDENTE
: All'art. 2 c'è l'emendamento sostitutivo
dell'Assessore Voyat, di cui dò lettura:
Art. 2
1. Il Servizio viene attivato, dai Comuni e/o dai Consorzi di
Comuni, ciascuno per il territorio di competenza, previa
individuazione degli utenti e in via prioritaria nelle aree ove
maggiore è la loro concentrazione.
Lo pongo in votazione:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Do lettura dell'articolo 3:
Art. 3
1. Il servizio deve soddisfare i seguenti requisiti:
a)
i centri operativi di telesoccorso-telecontrollo
devono essere attivi nell'arco dell'intera giornata;
b)
ogni utente deve essere dotato di idoneo
apparecchio, che consenta di far pervenire al centro operativo il
segnale di allarme e di far riconoscere il soggetto che ha inviato
l'allarme.
PRESIDENTE
: Pongo in votazione l'articolo 3:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Do lettura dell'articolo 4:
Art. 4
1. La Giunta regionale, entro 90 giorni dall'entrata in
vigore della presente legge, sentita la Commissione consiliare
competente definisce:
a)
le modalità operative del servizio;
b)
le convenzioni con gli organismi incaricati di
gestire il servizio;
c)
le fasce di reddito in base alle quali gli utenti
sono tenuti a concorrere parzialmente o totalmente alle spese del
servizio, fermo restando che la prima fascia di reddito è esonerata
da qualunque onere. Le fasce di reddito sono aggiornate almeno ogni
triennio.
PRESIDENTE
: All'articolo 4 vi è l'emendamento sostitutivo
dell'Assessore Voyat, e il sub-emendamento del Consigliere De
Grandis, di cui do lettura:
Art. 4
1. La Giunta regionale, entro 90 giorni dall'entrata in
vigore della presente legge (previ accordi con l'Associazione
Sindaci della Valle d'Aosta), sentita la Commissione consiliare
competente, definisce:
a)
le caratteristiche tecniche del sistema di
telesoccorso-telecontrollo mediante utilizzazione della rete
telefonica;
b)
le modalità operative del servizio;
c)
la tipologia degli utenti del servizio;
d)
la tipologia della partecipazione degli utenti al
servizio;
e)
lo schema-tipo di convenzione che gli Enti gestori
intendessero stipulare con terzi per la conduzione del
servizio.
Lo pongo in votazione:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Do lettura dell'art. 5:
Art. 5
1. Per il funzionamento del servizio è concesso un contributo
annuo a fondo perduto di L. 400 milioni. Il relativo onere graverà
sull'istituendo cap. n. 42660 del bilancio di previsione della
Regione per l'esercizio 1988 e sui corrispondenti capitoli dei
futuri bilanci.
2.
Alla copertura dell'onere di cui al comma
precedente si provvede:
-
per l'anno 1988 mediante riduzione di pari importo dello
stanziamento iscritto al cap. 50000 "Fondo globale per il
finanziamento di spese per l'adempimento di funzioni normali"
(spese correnti) del bilancio di previsione per l'esercizio 1988 a
valere sull'accantonamento previsto all'allegato n. 8 al bilancio
stesso relativo all'istituzione di un ruolo per l'inquadramento dei
vigili del fuoco; su detto intervento risulta disponibile la minor
somma di L. 2.143.750.000.
-
per gli anni 1989 e 1990 mediante utilizzo per L. 800
milioni delle disponibilità già iscritte al programma 1-2 personale
regionale del bilancio pluriennale 1988/1990.
-
per gli anni successivi gli oneri previsti dalla presente
legge saranno iscritti con la legge di approvazione dei relativi
bilanci.
PRESIDENTE
: All'art. 5 vi è l'emendamento dell'Assessore
Voyat sostitutivo del 1° comma, di cui do lettura:
1: Per il funzionamento del servizio è stanziata la somma
annua di L. 400 milioni. Il relativo onere graverà sull'istituendo
capitolo n. 42660 del bilancio di previsione della Regione per
l'esercizio 1988 e sui corrispondenti capitoli dei futuri
bilanci.
Lo pongo in votazione:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Pongo in votazione l'art. 5 nel testo così
emendato:
Art. 5
1. Per il funzionamento del servizio è stanziata la somma annua
di L. 400 milioni. Il relativo onere graverà sull'istituendo
capitolo n. 42660 del bilancio di previsione della Regione per
l'esercizio 1988 e sui corrispondenti capitoli dei futuri
bilanci.
2. Alla copertura dell'onere di cui al comma precedente si
provvede:
- per l'anno 1988 mediante riduzione di pari importo dello
stanziamento iscritto al cap. 50000 "Fondo globale per il
finanziamento di spese per l'adempimento di funzioni normali"
(spese correnti) del bilancio di previsione per l'esercizio 1988 a
valere sull'accantonamento previsto all'allegato n. 8 al bilancio
stesso relativo all'istituzione di un ruolo per l'inquadramento dei
vigili del fuoco; su detto intervento risulta disponibile la minor
somma di L. 2.143.750.000.
- per gli anni 1989 e 1990 mediante utilizzo per L. 800 milioni
delle disponibilità già iscritte al programma 1-2 personale
regionale del bilancio pluriennale 1988/1990.
- per gli anni successivi gli oneri previsti dalla presente
legge saranno iscritti con la legge di approvazione dei relativi
bilanci.
PRESIDENTE
: Do lettura dell'art. 6:
Art. 6
1. Alla parte spesa del bilancio di previsione della Regione per
l'esercizio finanziario 1988 sono apportate le seguenti
variazioni:
in diminuzione
cap. 50000
"Fondo globale per il finanziamento di spese per l'adempimento
di funzioni normali (spese correnti)"
L. 400.000.000
in aumento
Settore 2-2-3 sicurezza sociale programma 2-2-3-04 servizi
sociali Cap. 42660 (di nuova istituzione) codificazione
1.1.1.5.9.2.08.07.08 "Contributo annuo per il funzionamento del
servizio di telesoccorso-telecontrollo"
L.R. n.
L. 400.000.000
PRESIDENTE
: All'art. 6 vi è un emendamento dell'Assessore
Voyat, per cui all'ultima riga le parole
"contributo annuo"
vengono sostituite da
"contributi annui":
Lo pongo in votazione:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Pongo in votazione l'art. 6 nel testo così
emendato:
Art. 6
1. Alla parte spesa del bilancio di previsione della Regione
per l'esercizio finanziario 1988 sono apportate le seguenti
variazioni:
in diminuzione
Cap. 50000
"Fondo globale per il finanziamento di spese per
l'adempimento di funzioni normali (spese correnti)"
L. 400.000.000
in aumento
Settore 2-2-3 sicurezza sociale programma 2-2-3-04 servizi
sociali cap. 42660 (di nuova istituzione) codificazione
1.1.1.5.9.2.08_07.08 "Contributi annui per il funzionamento del
servizio di telesoccorso-telecontrollo"
L.R. n.
L. 400.000.000
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Do lettura dell'art. 7:
Art. 7
1. La presente legge è dichiarata urgente ai sensi del 3°
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
PRESIDENTE
: Pongo in votazione l'art. 7:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Annuncio il voto favorevole del nostro
Gruppo su questo disegno di legge.
È un servizio che va senz'altro incontro alle esigenze di una
fascia di utenti che si individua nella popolazione anziana; è un
atto che fa onore al Consigliere De Grandis, che ho saputo non si
vuole ricandidare, ma che in questo modo lascia una testimonianza
in un campo come quello sociale degna di essere menzionata.
PRESIDENTE
: Pongo in votazione la legge nel suo complesso
per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti 27
Votanti 27
Favorevoli 24
Contrari 3
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK