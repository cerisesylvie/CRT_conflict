Consiglio Regionale della Valle d'Aosta - Oggetto del Consiglio n. 1444 del 27 aprile 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1444 del 27 aprile 2022 - Resoconto
OBJET N° 1444/XVI - Communications du Président de la
Région.
Bertin (Presidente) -
Passiamo al punto n. 2 all'ordine
del giorno. Il Presidente della Regione ne ha facoltà.
Lavevaz (UV) -
Venerdì scorso, insieme a un'ampia
delegazione di sindaci dei territori dell'Unité Grand-Paradis,
delle guide alpine valdostane, dei nostri Parlamentari, del
Presidente e del Direttore della Fondation Grand Paradis e altri
Valdostani, ho partecipato a Roma all'evento di apertura delle
celebrazioni per il centenario della fondazione del Parco nazionale
del Gran Paradiso. Un evento onorato anche dalla presenza del
Presidente della Repubblica, che rappresenta il primo di una serie
di eventi che culmineranno in Valle d'Aosta il 3 dicembre, giorno
della costituzione del Parco, al castello di Sarre. Un'occasione
per celebrare un'eccellenza mondiale che ha saputo essere, nel suo
secolo di storia, laboratorio per la biodiversità delle nostre
montagne e luogo di sperimentazione e di valorizzazione di specie a
rischio di estinzione, come lo stambecco e il gipeto. Voglio
associarmi ai ringraziamenti espressi dal Presidente del Parco
Italo Cerise durante il suo intervento. Un ringraziamento a tutte
le donne e a tutti gli uomini che in questo secolo hanno dedicato
il proprio lavoro e la propria vita al parco, dai guardiaparco, ai
tecnici, ai direttori e ai presidenti che si sono susseguiti.
Come ricordato dal Presidente poco fa, con la sentenza n. 90,
depositata in data 11 aprile 2022, la Corte costituzionale ha
accolto il ricorso per conflitto di attribuzione tra enti proposto
dalla Regione, per la dichiarazione di non spettanza allo Stato e
per esso alla Corte dei conti, Sezione Terza giurisdizionale
centrale di appello, del potere di adottare la sentenza n. 350 del
2021, depositata in data 30 luglio 2021, la quale, in parziale
riforma della sentenza della Corte dei conti, Sezione
giurisdizionale per la Valle d'Aosta n. 5 del 2018, depositata in
data 25 ottobre 2018, aveva accertato la responsabilità
amministrativa, con conseguente condanna per danno erariale, dei
consiglieri regionali che avevano votato per l'approvazione della
deliberazione del Consiglio regionale n. 823 del 23 ottobre 2014,
di ricapitalizzazione della società per azioni a totale
partecipazione pubblica Casinò de la Vallée.
La Corte costituzionale ha conseguentemente annullato la
sentenza suddetta, nonché tutti gli atti e i provvedimenti
consequenziali o comunque connessi. La Corte costituzionale ha
ritenuto, infatti, che la sentenza della Corte dei conti avesse
determinato la lesione della sfera di competenza costituzionalmente
riconosciuta alla Regione, con riferimento alla guarentigia
dell'insindacabilità dei consiglieri regionali per le opinioni
espresse o i voti dati nell'esercizio delle loro funzioni, prevista
dall'articolo 24 dello Statuto speciale. In particolare,
valorizzandolo la peculiare collocazione della Casa da gioco
nell'ordinamento giuridico della Regione, la Corte costituzionale
ha osservato come la deliberazione di aumento di capitale, pur
configurandosi come atto formalmente amministrativo, fosse
sostanzialmente manifestazione della funzione di indirizzo politico
spettante al Consiglio regionale, contenendo valutazioni di ordine
eminentemente politico strategico, come tali riconducibili entro
l'ambito di applicazione della garanzia di cui all'articolo 24
dello Statuto.
Una sentenza che finalmente ha fatto chiarezza sul ruolo del
Consiglio, della sfera giuridica delle responsabilità, delle scelte
di indirizzo politico e amministrativo. Oggi sono in corso, da
parte degli uffici competenti, le attività conseguenti la sentenza,
in ordine alla restituzione delle somme incassate in esecuzione
della sentenza stessa.
Presidente -
Consigliere Marguerettaz ne ha facoltà.
Marguerettaz (UV) -
Ringrazio il Presidente della Regione
per aver voluto chiarire la portata della sentenza della Corte
costituzionale. Mi stupisco sempre dell'atteggiamento di qualche
collega e in particolare qualcuno immaginerà che la collega Minelli
occupa i miei pensieri. Ma dopo le dichiarazioni roboanti nel
settembre 2021, la collega Minelli non interviene e non dice
nulla!
Io vorrei riprendere alcune considerazioni che sono state fatte
in allora: "Mi sembra una prova rischiosa che difficilmente potrà
portare a qualcosa di buono", ha detto la Minelli. Dopodiché, come
fanno sovente, si lanciano in considerazioni particolarmente
stravaganti. Addirittura nell'intervento in aula ha deriso, come
fanno di solito, coloro che non la pensano come loro, a partire dal
professor Guzzetta che è stato considerato sostanzialmente un
azzeccagarbugli che ha uno spessore giuridico molto contenuto,
molto limitato, ma è andata a riprendere le valutazioni del
professor Guzzetta in merito al referendum propositivo di allora
sulla legge elettorale. Minelli: 2 a 0! Perché l'avvocato Guzzetta
ha detto sostanzialmente le cose che hanno detto oggi i saggi,
dicendo che quel referendum non è accoglibile. È esattamente quello
che le ho detto io quando lei, rappresentante dei comitati, come
una clava diceva: "Ci sarà il referendum propositivo"; e le dissi:
"Guardi, io ho dei dubbi sul fatto che questo referendum possa
essere accolto".
Non solo il silenzio della collega Minelli, anche quello della
deputata Tripodi. Riporto una dichiarazione che è stata scritta
sulla stampa; ormai la collega Tripodi è un tutt'uno con il
movimento PCP. La deputata del Movimento 5 Stelle eletta in Valle,
Elisa Tripodi, scrive che "La classe politica non si fa problemi a
calpestare l'autonomia e a strumentalizzarla solamente per
salvaguardare i propri privilegi". Dopo la sentenza spariti, dopo
la sentenza non abbiamo più sentito una parola!
Allora vedete, tutta una componente usa la giustizia come uno
strumento politico e quando la giustizia non va nella loro
direzione, non condividono. I tre saggi hanno ritenuto che la
proposta referendaria non sia accoglibile: bene, hanno sbagliato
tutto. Anche quando fate le riunioni del PCP, quando in allora,
perché eravamo agli albori della frattura all'interno del PCP, dove
voi eravate le interpreti autentiche, il gruppo che fa riferimento
a voi ovviamente ha lanciato delle accuse terribili nei confronti
dei cinque componenti che oggi sono sotto - come gruppo consiliare
- l'emblema del PD e federalisti, accusandoli sostanzialmente di
essere dei "poltronari".
Io credo che questa sentenza non debba essere accolta solo da
coloro che erano in qualche modo coinvolti, ma sia da accogliere
come un segnale dove, nel momento in cui ci sono degli atti
legittimi, degli atti adottati da un Consiglio regionale, si
rientra nella sfera delle scelte politiche.
Chiudo dicendo che, nei giornali di ieri e nei telegiornali,
credo non sia sfuggito a nessuno che la casa da gioco sta iniziando
di nuovo ad assumere, quindi in buona sostanza tutta l'attività che
è stata fatta, è stata fatta per dare lavoro in Valle d'Aosta, non
solo proclami.
Presidente -
Consigliere Marquis ne ha facoltà.
Marquis (FI) -
Mi unisco alle parole del collega
Marguerettaz riguardo alla sentenza della Corte costituzionale,
perché ritengo che sia una sentenza che abbia un grosso significato
per la Valle d'Aosta, la sua storia e il rispetto delle sue
prerogative. Ricordo ancora nel mese di settembre quando c'era
molto imbarazzo in aula e ho svolto con grande responsabilità il
ruolo di relatore della proposta di ricorrere alla Corte
costituzionale.
Io avevo già ristorato il danno, però l'ho fatto con la
convinzione non di difendere dei colleghi, ma di difendere le
prerogative della Valle d'Aosta. E credo che oggi possiamo
registrare una grande soddisfazione, perché finalmente a distanza
di cinque anni è stata fatta giustizia. Una giustizia che tocca
l'aula, ma tocca tutti i valdostani, perché qui dentro quest'aula
tante persone si sono assunte delle responsabilità per
salvaguardare un
asset
importantissimo della Valle d'Aosta,
il casinò.
Come ha detto il collega Marguerettaz, la società è stata
oggetto di un piano di risanamento, un piano importante e
finalmente si iniziano a cogliere i primi segnali positivi, che
portano a ben sperare e portano a guardare con serenità al futuro,
diversamente non so cosa ne sarebbe successo.
Credo che sia importante lottare sino in fondo per una giustizia
che sia giusta e non fare del giustizialismo, e sicuramente non
portare avanti questi temi come battaglia per denigrare gli
avversari politici. Questo credo che sia un aspetto sul quale tutti
dobbiamo riflettere.
Credo che vada anche annotato il fatto - questo lo ritengo molto
negativo - che l'aula quel giorno, nel mese di settembre, ha votato
questa delibera con solo ventidue voti! Io mi auspicavo che ce ne
fossero trentacinque voti favorevoli, riguardo a una posizione che
era da prendere nei confronti dello Stato, per difendere le
prerogative della Valle d'Aosta. Perché questo significa difendere
l'autonomia della Valle d'Aosta più che tanti slogan, questo
significa avere responsabilità nei confronti dei valdostani e di
tutti i cittadini, perché diversamente facciamo solo delle grandi
parole. Io credo che l'autonomia la si difenda con i fatti, con la
responsabilità e con il coraggio.
Presidente -
Consigliera Guichardaz ne ha facoltà.
Guichardaz Erika (PCP) -
Come è stato detto dai colleghi,
si è conclusa una vicenda molto complessa che si è trascinata per
cinque anni. Sono passati cinque anni da quando si scrisse quella
prima condanna per danno erariale e otto anni da quella prima
delibera del voto che veniva contestata. Tanti anni che hanno avuto
ripercussioni dal punto di vista umano sicuramente importanti e
significative; su questo rispedisco al mittente quanto detto dal
collega Marguerettaz, perché mai si è parlato di persone, si è
sempre parlato della vicenda. Anche perché lui spesso dice che io
ho un capobastone, un guru e altre robe simili: quella persona era
inserita in quel contesto come lui, quindi a maggior ragione
quest'accusa la rimando al mittente.
È per me assai incomprensibile capire, però, come mai il
conflitto di attribuzione ora sollevato non era stato preso in
considerazione in passato, cosa che io più volte avevo chiesto,
evitando forse a quelle persone un simile calvario. Ma giustamente
non sono un avvocato e se si riprendono le considerazioni fatte in
quel Consiglio di settembre, si potrà ritrovare nella nostra
posizione l'idea che andasse fatto un approfondimento proprio per
chi quella vicenda poteva non conoscerla.
La sentenza della Corte costituzionale - vorrei sottolineare -
divide gli atti di indirizzo politico da quelli di natura
amministrativa e proprio per questo naturalmente non entra nel
merito delle scelte relative al casinò e ai relativi finanziamenti
che noi continuiamo a ritenere sbagliati. Quindi, chi usa questa
sentenza per dire che ha salvato il casinò, dovrebbe spiegare come
mai, a distanza di pochi anni, si è dovuto far ricorso a una
procedura fallimentare come il piano di concordato. La sentenza
della Corte costituzionale indica infatti che la magistratura
contabile non poteva occuparsi della vicenda, ma non certifica la
qualità della spesa di quei soldi pubblici.
PCP, come altri partiti presenti in Consiglio regionale, lo ha
ricordato il consigliere Marquis, non ha sottoscritto quella
lettera di convocazione e ribadisco che non lo abbiamo fatto
proprio per una questione... Intanto nessuno ce l'ha chiesto,
sinceramente, dopodiché per noi era importante approfondire la
vicenda.
Rispedisco al mittente quanto detto e quanto estrapolato da un
dibattito molto più ampio. Invece vedo che, mentre si tende a
parlare di questioni come queste e ribadire i fatti personali e via
dicendo, viene congelato un dibattito in Consiglio regionale sulla
situazione politica: nelle comunicazioni non troviamo nulla, come
se invece questa parte dovesse essere dedicata alle segrete stanze
e non a quest'aula. Ne prendiamo atto, ma naturalmente non siamo
d'accordo, perché il lavoro in Commissione che sembrava essere
bloccato dalle due consigliere che erano passate in minoranza, oggi
nessuno lo solleva più. Ci è stato ricordato dal Presidente del
Consiglio che sono state scaricate legge importanti come quella
sulle nomine, il piano salute, adesso il servizio idrico integrato,
ma naturalmente non è più un problema che non ci siano i numeri in
Commissione. Anche su questo molto probabilmente una riflessione
deve essere fatta.
Presidente -
Consigliera Minelli ne ha facoltà.
Minelli (PCP) -
Ha parlato correttamente la collega
Guichardaz sulla questione più importante, della Corte
costituzionale. Intervengo brevemente solo per aggiungere una cosa:
non solo io, come ha detto lui stesso, sono nei pensieri del
collega Marguerettaz, ma evidentemente sono diventata anche un
incubo. Trovo infatti molto singolare che, intervenendo sulla
questione importante della sentenza della Corte costituzionale
nelle comunicazioni del Presidente, abbia mescolato la questione
della sentenza con la decisione della commissione per i
procedimenti referendari, arrivando addirittura a dare suggerimenti
o a criticare - prendiamola come vogliamo - le posizioni che sono
state espresse da noi nei confronti dei cinque ex consiglieri di
PCP. Quindi un minestrone che non so bene quale scopo abbia, se non
quello ovviamente di fare ancora una volta della polemica, perché
il tema invece era particolarmente importante.
A un certo punto è stato anche detto che io in quest'aula avrei
ridicolizzato, o ha usato un'altra espressione che non ricordo
esattamente, il parere del professor Guzzetta. Io ho qui
l'intervento che avevo fatto in aula: avevo riferito di quel parere
e avevo detto che non era un bel precedente, era stato un tentativo
fallimentare che mi induceva a prendere con le pinze le valutazioni
del professor Guzzetta. Se questo è ridicolizzare il parere di un
giurista... a me non pare, ma evidentemente qui si dice tutto
quello che si vuole.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK