Consiglio Regionale della Valle d'Aosta - Oggetto del Consiglio n. 460 del 25 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 460 del 25 marzo 2009 - Resoconto
OGGETTO N. 460/XIII - Interrogazione: "Adozioni di misure di
sicurezza per l'agibilità del traforo del Monte Bianco".
Interrogazione
Il 24 marzo 1999 si è compiuta all'interno del tunnel del
Monte Bianco, in conseguenza dell'incendio provocato da un camion,
una tragedia costata la vita a 39 persone;
In seguito a questo drammatico avvenimento, il tunnel,
restato chiuso per tre anni, fu riaperto il 9 marzo 2002, dopo
lavori di riparazione e ristrutturazione che hanno comportato la
creazione di nicchie ogni cento metri, di un posto di soccorso al
centro del tunnel (con un veicolo bidirezionale per lo spegnimento
delle fiamme e un gruppo di pompieri presenti in permanenza sul
posto), la costruzione di rifugi collegati ad una galleria
d'evacuazione indipendente e la costruzione di una sala di comando
unica. Furono inoltre state modificate le regole di utilizzo del
tunnel con l'unificazione delle due società concessionarie sotto
un'unica società, la GEIE-TMB;
Nel febbraio del 2006, la Commissione europea ha autorizzato
un aiuto di Stato, sotto forma di proroga della durata della
concessione del tunnel del Monte Bianco, per far fonte ai costi
generati dalle nuove regole di sicurezza adottate dopo l'incidente
avvenuto nel 1999. Questo aiuto doveva consentire al GEIE-TMB di
realizzare gli investimenti necessari senza compromettere la
propria capacità finanziaria;
i sottoscritti Consiglieri regionali
Interrogano
il Presidente della Regione per sapere
1) quanti incidenti si siano verificati e con quali
conseguenze dopo la riapertura del tunnel del Monte Bianco nel
1999;
2) quali ulteriori iniziative di sicurezza siano state
assunte in aggiunta a quelle disposte al momento della riapertura
al traffico leggero e pesante;
3) quante esercitazioni si svolgono annualmente, e con la
partecipazione di quali soggetti, all'interno del traforo;
4) quante persone operano attualmente nel posto di soccorso
al centro del tunnel e se si sono ancora verificate le difficoltà
registrate negli anni scorsi e che avevano condotto alla rinuncia
allo svolgimento del servizio da parte del corpo di Vigili del
Fuoco.
F.to: Louvin - Morelli Patrizia
Presidente
- La parola al Presidente della Regione,
Rollandin.
Rollandin (UV)
- Grazie, Presidente.
"Quanti incidenti
si sono verificati e con quali conseguenze dopo la riapertura del
tunnel del Monte Bianco..."
, ringrazio a questo proposito i
colleghi per aver posto tale tema, che è di doppia attualità. In un
momento in cui c'è il decennale di un triste avvenimento è giusto
capire cosa è stato fatto e cosa sta succedendo nell'ambito della
sicurezza in particolare. Dal 2007, e previa approvazione da parte
del Comitato di Sicurezza, gli eventi e incidenti significativi che
si verificano al traforo del Monte Bianco vengono classificati in
base a quanto specificato dal decreto francese del 18 aprile 2007.
Sulla base di questa classificazione, dalla riapertura al traffico
nel 2002 si sono verificati i seguenti incidenti e principi di
incendio: nel 2004, un principio di incendio su un mezzo pesante
immediatamente domato dalle squadre di pronto intervento, non ci
sono stati né feriti, né danni materiali; nel 2006, un incidente
con lesioni a persona a seguito dell'urto di un'autovettura contro
la parete opposta e un'avaria di un mezzo pesante con principio di
incendio, non ci sono stati feriti e danni materiali; questi sono
ad oggi gli incidenti, per fortuna in termini ridotti.
Punto n. 2:
"quali ulteriori iniziative di sicurezza siano
state assunte in aggiunta a quelle disposte al momento della
riapertura al traffico leggero e pesante"
, il GEIE del traforo
del Monte Bianco ha realizzato nel periodo 2001-2002, ovvero prima
della riapertura del traforo, lo "Studio dei rischi", che insieme
al
dossier
"Gestione sicurezza traffico" costituisce la base
documentale del sistema di gestione della sicurezza del traforo e
sono state alla base dell'autorizzazione alla rimessa in servizio
del traforo da parte delle autorità francesi e italiane. L'insieme
delle misure tecniche, organizzative e procedurali rese operative
al fine di consentire la riapertura del traforo nel 2002 non è però
rimasto invariato nel tempo, ma al contrario ha subito e continua a
subire un continuo aggiornamento. Il sistema di gestione della
sicurezza del traforo infatti prevede che vengano apportati
continui aggiornamenti alle misure di sicurezza in essere sia a
seguito degli aggiornamenti tecnologici, sia a seguito dei ritorni
di esperienza derivanti dall'esercizio della galleria e dalle
esercitazioni di sicurezza. A ciò si aggiungono oggi i
miglioramenti resi necessari dall'entrata in vigore della direttiva
europea n. 54 del 2000, relativa ai requisiti minimi di sicurezza
per le gallerie della rete stradale transeuropea di cui fa parte il
traforo del Monte Bianco, recepita in Italia e in Francia nel 2006.
Occorre mettere in evidenza a questo riguardo che in gran parte le
novità introdotte da tale direttiva per tutte le gallerie della
rete transeuropea traggono spunto proprio dall'esperienza
drammatica maturata nella predisposizione delle misure di sicurezza
in sede di riapertura del traforo del Monte Bianco. Ad ogni buon
conto, ai sensi della direttiva in questione, i gestori dei trafori
in servizio devono prevedere nella documentazione di sicurezza
un'indagine specifica sui rischi che descriva i possibili incidenti
che manifestamente mettono a repentaglio la sicurezza degli utenti
e la natura e l'ampiezza delle possibili conseguenze. Tale
documentazione è stata elaborata dal gestore del traforo del Monte
Bianco, approvata dall'ente competente, il Comitato di Sicurezza, e
approvata dalla Commissione intergovernativa di controllo nel corso
del 2008. A titolo di esempio, dalla riapertura del traforo
modificazioni alle misure tecniche, organizzative e procedurali
hanno riguardato (alcuni esempi): l'aumento nell'organico nel
numero di componenti le squadre sicurezza e traffico, il passaggio
da servizio pubblico a azienda privata del fornitore del servizio
di intervento immediato, la procedura di sicurezza relativa
all'"incendio mobile", a seguito dei ritorni di esperienza degli
eventi di rotture di turbocompressori verificatisi dalla riapertura
del traforo e delle esercitazioni di sicurezza, la messa in comune
e lo scambio di informazioni relative alla gestione della sicurezza
del traforo con le altre gallerie bidirezionali di lunga estensione
delle Alpi, come il Fréjus, il Gottardo e il Gran San Bernardo.
Dobbiamo dire che di bidirezionali ne rimarranno pochi, perché per
il Gran San Bernardo partono i lavori, per il Fréjus si sta
studiando la canna di sicurezza che dovrebbe essere una
soluzione...
(interruzione del Consigliere Louvin, fuori
microfono)
... esatto, quindi rimangono bidirezionali, lì è un po'
giocoforza. La validità dell'indagine specifica dei rischi sarà
oggetto di nuova verifica al più tardi durante la prossima
ispezione prevista per il 2014, oppure prima, nel caso in cui
dovessero nel frattempo emergere, come è normale, modifiche
sostanziali nei rischi con riferimento all'organizzazione o agli
impianti. Il GEIE del traforo del Monte Bianco resta comunque
costantemente attento alle evoluzioni tecnologiche e alle
evoluzioni nella gestione delle emergenze, anche finanziando e
mettendo a disposizione la propria esperienza per progetti di
ricerca a livello internazionale. Inoltre, nell'ambito
dell'evoluzione e del rinnovamento degli impianti, il GEIE prevede
specifiche analisi funzionali sugli impianti che saranno oggetto di
modifica, nell'ottica di considerare i ritorni di esperienza per
ridurre naturalmente i rischi.
Terza domanda:
"quante esercitazioni si svolgono annualmente,
e con la partecipazione di quali soggetti, all'interno del
traforo"
, al fine di testare l'efficienza degli impianti e
delle procedure, secondo scenari di eventi maggiori quali incidenti
e incendi, il regolamento di circolazione e il piano di soccorso
binazionale del traforo del Monte Bianco prevedono l'organizzazione
di esercitazioni di sicurezza ogni tre mesi per mettere in pratica
i piani di intervento interni ed esterni. Il GEIE del traforo del
Monte Bianco organizza annualmente tre esercitazioni interne di
sicurezza in cui la sicurezza in generale, il pronto intervento
tecnico urgente (squadre interne di intervento in prima battuta ed
i vigili del fuoco italiani e francesi poi), il soccorso sanitario
("118" e SAMU) e l'intervento delle forze di polizia italiane e
francesi sono i punti privilegiati. Annualmente poi ha svolgimento
un'esercitazione binazionale, in attuazione del Piano di soccorso
binazionale del traforo, organizzata, ad anni alterni, dalle
Prefetture dell'Alta Savoia e per la Regione Autonoma Valle d'Aosta
dalla Direzione della Protezione civile con la collaborazione e il
coinvolgimento diretto delle forze di Polizia, delle strutture del
soccorso tecnico urgente, i Vigili del fuoco, e sanitarie: 118,
Croce Rossa e volontari del soccorso. L'esercitazione annuale
binazionale prevede la messa in campo di tutte le strutture
operative del soccorso da ambo i lati e la gestione congiunta
dell'emergenza, sotto la direzione di un unico responsabile,
individuato in base al principio della territorialità. Qui c'è un
accordo, un protocollo che funziona e in tutti gli interventi si fa
una volta da una parte, ossia più da una parte e più dall'altra per
vedere come scatta il meccanismo del coordinamento e credo che
questo abbia dato buoni esiti ad oggi.
"Quante persone operano attualmente nel posto di soccorso al
centro del tunnel e se si sono ancora verificate le difficoltà
registrate negli anni scorsi e che avevano condotto alla rinuncia
allo svolgimento del servizio da parte del Corpo di vigili del
fuoco"
, la postazione centrale di intervento immediato per il
soccorso antincendio del traforo del Monte Bianco è attualmente
presidiata 24h/24 da 3 agenti per ciascun turno di servizio. Dal 16
dicembre 2006 il servizio è assicurato da pompieri privati dotati
di attestato di qualifica professionale rilasciato
dall'Amministrazione regionale della Valle d'Aosta per gli
interventi antincendio in ambiente confinato. Non risulta che da
tale data ad oggi si siano verificate difficoltà nella prestazione
del servizio presso la postazione centrale. Credo di aver risposto
alle domande. Quello che posso dire è che sulle difficoltà
riscontrate, in particolare con riferimento al Corpo dei vigili,
diciamo che in via informale si è cercato anche di capire se c'era
la volontà di riprendere oppure no, attualmente non c'è questa
disponibilità di ritornare in qualche modo a mettere in discussione
la presenza o meno dei vigili; questo è quanto abbiamo
appurato.
Presidente
- La parola al Consigliere Louvin.
Louvin (VdAV-R)
- La risposta è stata quanto mai
esaustiva e sono riconoscente. Non ci pareva esagerato tornare su
questo argomento proprio data l'intensità con la quale avevamo
anche a suo tempo accompagnato le procedure per la riapertura del
traforo in condizioni di massima sicurezza. Se c'è una cosa che ci
è stata, Presidente, ripetuta proprio nella giornata di ieri è
stato il monito a non lasciar calare l'attenzione. Oggi disponiamo
di un traforo che è punto di riferimento in termini di sicurezza
per tutte le strutture analoghe ed è bene che continui a rimanerlo
e che continui a rimanere un punto di eccellenza, limitando al
massimo, come abbiamo visto essere stato in grado di fare in questi
7 anni che sono trascorsi dalla riapertura, i rischi e gli
incidenti che si sono manifestati. Su quanto lei ha detto esprimo
apprezzamento per l'operato che ha avuto il GEIE in questi anni,
vorrei solo soffermarmi sull'aspetto del passaggio dal pubblico al
privato della gestione del posto di soccorso, questione delicata
che abbiamo trattato con estrema attenzione in passato e che era
sorta proprio in relazione a condizioni di particolare disagio che
erano state manifestate dai nostri operatori del servizio
antincendio all'interno del traforo. Ora, il fatto che non
risultino difficoltà, così lei ha detto poco fa, sicuramente
testimonia di un cambiamento radicale, non credo tanto di
situazioni, perché dubito che vi sia stata una rivoluzione
all'interno del posto di soccorso, ma allora chi ha seguito con
attenzione quelle vicende ricorderà come dalla potabilità
dell'acqua alle condizioni dell'aria, alle condizioni di disagio
fisico avvertite i problemi emergevano con assoluta continuità e
sempre in modo più accentuato ed è curioso come questo cambio di
situazione, questa esternalizzazione del servizio abbia portato ad
un azzeramento, pare, delle condizioni. Ora ben venga il fatto che
ci siano soggetti concessionari, affidatari di questo servizio che
lo svolgano senza particolari difficoltà, a noi peraltro preme la
qualità dell'apporto che viene dato. Sappiamo che è imminente la
scadenza del rapporto contrattuale, credo sia ad un anno, ed è un
appalto europeo che dovrà essere rinnovato. È importante che non ci
siano soluzioni di continuità in questo, non credo - mi pare di
capire - che vi siano ripensamenti sul mantenimento della
postazione centrale, perché è consolidata da una decisione
binazionale che è stata assunta al momento della riapertura, ma mi
interesserebbe sapere se le valutazioni che sono fatte dal Corpo
dei vigili del fuoco rispetto alla possibilità o meno di riprendere
in capo all'Amministrazione regionale, di fatto, perché il Corpo
dei vigili del fuoco è "riferito" alla nostra Amministrazione, sia
un tema chiuso, oppure se possa fare oggetto di ulteriore
approfondimento. Ricordo che sono decine di posti di lavoro, sono
opportunità rilevanti, certamente non fra le più gradite in termini
di servizio, ma che erano state ritenute fondanti anche di un
aumento dell'organico a suo tempo da parte del Corpo dei vigili del
fuoco. Prendiamo quindi atto che al momento non c'è questo
desiderio e ringraziamo la Presidenza per quanto ha voluto fare
nell'informarci. Riteniamo che in questa circostanza fosse doveroso
riprendere in conto la questione della sicurezza, credo che rimanga
per il domani la questione del dibattito politico che questa
mattina altri colleghi hanno voluto riaprire circa l'eventuale
raddoppio del traforo, tema questo che - per una volta mi troverò
d'accordo con lei, non stupisca la cosa - forse è obiettivamente
prematuro introdurre in un dibattito in questa data, credo che
stravolgerebbe anche il significato della sensibilità e del senso
profondo con il quale abbiamo preso parte alla cerimonia di
ieri.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK