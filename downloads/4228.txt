Consiglio Regionale della Valle d'Aosta - Oggetto del Consiglio n. 570 del 11 novembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 570 del 11 novembre 1981 - Resoconto
OGGETTO N. 570/81 - PREDISPOSIZIONE DEL REGOLAMENTO PER
DISCIPLINARE LE ASSUNZIONI DA PARTE DELLA SITAV DEL PERSONALE IN
SERVIZIO PRESSO LA CASA DA GIOCO. (Interpellanza)
Presidente
- Do lettura dell'interpellanza presentata dai
Consiglieri Mafrica, Péaquin, Tonino:
INTERPELLANZA
La Convenzione per la gestione della Casa da gioco tra la
Regione Valle d'Aosta e la SITAV di Saint-Vincent, approvata dal
Consiglio regionale in data 6 dicembre 1977, prevede all'articolo
13 che un apposito regolamento debba essere predisposto per le
assunzioni del personale all'interno della Casa stessa.
Il Consiglio regionale, in data 19 marzo 1979, ha nominato
una apposita Commissione con il compito di redigere tale
regolamento.
Ricordato che la Commissione ha da tempo ultimato i suoi
lavori;
SI INTERPELLA
il Presidente della Giunta regionale per sapere se è
intenzione della Giunta presentare tale regolamento al Consiglio
per la sua approvazione.
Presidente
- Il Consigliere Péaquin ha facoltà di
illustrare l'interpellanza.
Péaquin (PCI)
- Tutti i Consiglieri si ricorderanno che
la Regione aveva approvato nel dicembre '77 la convenzione per la
gestione della nuova casa da gioco e come questa convenzione
preveda al suo art. 13 che debba essere fatto un apposito
regolamento per l'assunzione del personale all'interno della casa.
Il Consigliere regionale, in seguito ad una mozione presentata dal
nostro Gruppo, ha nominato nel marzo del '79 la Commissione per la
redazione del regolamento, che ha cominciato a lavorare subito dopo
la sua nomina.
Questa Commissione, formata da tre Consiglieri con la presidenza
del Consigliere Voyat, ha lavorato - credo sia il caso di dirlo -
in modo unitario e duramente cercando tutte le soluzioni possibili
per la stesura del regolamento. Ha sentito le Organizzazioni
sindacali, ha sentito il Comune di Saint-Vincent, si è avvalsa
dell'opera di esperti a diversi livelli; un determinato momento
però, la SITAV ha fatto sapere di non voler più partecipare alle
sue riunioni, dicendo che il suo comportamento - forse in
particolare del Presidente, ma non cambia niente perché il lavoro è
stato unitario - non era dei migliori, e che pertanto si dimetteva
dalla Commissione. E di fatto non si è più presentata.
Poiché la Commissione ha ultimato i suoi lavori ormai da circa
dieci mesi noi chiediamo al Presidente della Giunta se è intenzione
della Giunta portare in approvazione questo regolamento, sapendo
anche che l'art. 13 dice che deve essere fatto d'intesa.
Ci chiediamo inoltre se il comportamento tenuto dalla SITAV può
bloccare l'approvazione di questo Regolamento - mi pare che sarebbe
una scappatoia un po' facile - oppure se non lo può fare.
Ricordiamo anche che c'era una grande aspettativa da parte della
popolazione e che gli organi della stampa avevano titolato mettendo
in risalto il fatto che finalmente si sarebbe potuto essere assunti
nella Casa da Gioco senza essere figli, parenti o amici di persone
influenti o di uomini politici. Credo che se il Regolamento non
verrà approvato da questo Consiglio - e gli anni passano molto
velocemente, dal marzo '79 al novembre '81 sono già passati alcuni
anni - si dovrebbe rafforzare il sospetto che il Regolamento non si
faccia per poter permettere delle assunzioni clientelistiche.
Abbiamo sentito tutti ripetere più volte che assolutamente non
ci devono essere questi sospetti e che non è questa la volontà,
però a volte anche a noi accade di pensare che forse qualcosa di
vero in queste cose ci sia. Per questi motivi chiediamo al
Presidente della Giunta se è intenzione della Giunta portare
all'approvazione del Consiglio questo Regolamento.
Presidente
- Risponde il Presidente della Giunta,
Consigliere Andrione; ne ha facoltà.
Andrione (UV)
- La risposta dovrebbe essere un sì, però
io pregherei - il Consigliere Péaquin ha dato già diverse notizie -
di tenere presente un fatto: l'11 aprile '80 la SITAV si ritirava
dalla Commissione sostenendo che l'intervento dell'Ente pubblico
nelle questioni private era eccessivo. In data 2 marzo il
Presidente trasmetteva la bozza di regolamento e abbiamo avuto un
incontro con i Sindacati; da allora sono in corso le trattative -
le Organizzazioni sindacali ci hanno chiesto di mettere anche
questo tra i vari punti in discussione - che non sono ancora
concluse. La Regione ha fatto sapere che non accetta che vengano
incluse delle ulteriori remore, e cioè che debbano essere impiegati
i tecnici attuali, stabilire un nullaosta per nuove assunzioni o
cose di questo genere; però dato che il Consigliere Voyat è
Presidente della Commissione, dato che l'argomento è molto
importante e bisogna evidentemente, anche se i regolamenti non
hanno mai ucciso le raccomandazioni, approvare il regolamento,
poiché c'è stato ieri un rinnovo delle cariche sociali della SITAV,
io pregherei il Consigliere Voyat di prendere contatto con quella
Commissione. Se le Organizzazioni sindacali continuano a non
discutere di questo argomento, possiamo portarlo, evidentemente
dopo un esame con la SITAV, all'approvazione del Consiglio, dicendo
che non vi è intesa con la SITAV e che potrebbe aprirsi una
conflittualità; se poi si fosse raggiunta l'intesa, a quel punto il
regolamento passerebbe definitivamente.
Non so se questa procedura può trovare l'approvazione da parte
del Consigliere interrogante.
Presidente
- Il Consigliere Péaquin ha facoltà di
replicare.
Péaquin (PCI)
- Posso definire soddisfacente la risposta
data dal Presidente della Giunta. Vorrei rilevare soltanto alcune
cose: le Organizzazioni sindacali richiedono di discutere anche
questo punto, però con la Commissione dovevano trovare l'intesa:
erano stati recepiti da parte della Commissione diversi argomenti
da loro ritenuti validi, anche se altri non erano stati accettati;
comunque era stata raggiunta l'intesa. Questo nuovo incontro con le
Organizzazioni sindacali oggi pare una ulteriore perdita di tempo,
ma comunque si può fare in tempi brevissimi. Io, ripeto, invito la
Giunta ad accelerare i tempi ed a portare in discussione in
Consiglio questo regolamento. Dopo di che, con tutto quello che si
potrà dire, certamente deve essere fatto d'intesa, dovrà essere
invitata di nuovo la SITAV a pronunciarsi. Ma se la SITAV manterrà
la sua posizione di distacco e se vuole servirsi di questo
strumento per non far approvare il regolamento, benché non perda
occasione di dire che ne è contentissima perché almeno i suoi
dirigenti potranno dormire sonni tranquilli. Se la SITAV, dicevo,
cerca questa strada per non fare approvare il regolamento,
bisognerà che il Consiglio si avvalga di quello che è detto nella
convenzione, e credo che abbia tutta l'autorità necessaria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK