Consiglio Regionale della Valle d'Aosta - Oggetto del Consiglio n. 321 del 14 dicembre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 321 del 14 dicembre 1970 - Resoconto
OGGETTO N. 321/70 - Stampa di un "Libro bianco" sulla Società
Nazionale Cogne. Approvazione in via di massima della spesa.
Impegno della spesa. Delega alla Giunta.
Fosson (U.V.)
- Siamo ormai a un anno e più dalla
discussione che è stata fatta in questo Consiglio sulla Cogne. Il
Consiglio aveva deciso di stampare questo libro bianco, sono stati
fatti a suo tempo dei preventivi, si basavano su mille copie di
questo libro che si contava di contenere in 400 pagine con alcune
fotografie. Fra le varie offerte era stata accolta quella migliore
che era quella della Tipografia Duc e, praticamente, le pagine
previste da 400 sono andate aumentando nel perfezionamento e sono
ormai 600; si è voluto inserire qualche fotografia in più e con 600
pagine il Presidente del Consiglio aveva ritenuto che conveniva
rileggere questo libro, cosa che non era stata prevista prima,
presentarlo anche un po' bene con una copertina in lucido, mentre
il preventivo originale era stato fatto semplicemente in brochure.
Quindi, tutto questo comporta un aumento di spesa, perché prima il
preventivo era stato fatto tanto per pagina e tanto per centimetro
quadrato di cliché e quindi la parte di copertina in lucido non era
prevista, la rilegatura non era prevista e tutto ciò non faceva
parte del preventivo. Quindi, si propone di stanziare un qualche
cosa di più di quello che sarà veramente il costo per non riportare
poi, in un secondo tempo, la cosa in Consiglio.
Mi è stato detto che questo libro è quasi pronto, bisognerebbe,
appunto, decidere sulla rilegatura e tutto il resto e poi si
potrebbe finalmente presentarlo. Il libro ha richiesto un lungo
lavoro, da parte anche degli uffici, per rivederlo - come dicevo,
nelle stesse condizioni come si rivedono i verbali - e quindi il
tempo è stato abbastanza lungo dal momento dell'approvazione della
spesa al momento in cui questo libro apparirà.
Qualcuno ha qualche osservazione da fare? Consigliere Mappelli
ha la parola.
Mappelli (D.C.)
- Sono d'accordo che venga rilegato e
pubblicato questo libro. Desidererei, però, quando questo libro
sarà finito e a disposizione, vorrei chiedere alla Presidenza come
pensa di distribuirlo. È pur vero, infatti, che ci sono un certo
numero di copie, ma è altrettanto vero che, in quella sede, ognuno
di noi ha avuto modo di esprimere i propri punti di vista in
collaborazione con le Organizzazioni Sindacali, le Commissioni
interne, ecc.. Desidererei, quindi, sapere, così, come la
Presidenza intenda mettere a disposizione della collettività
valdostana questo libro.
Manganoni (P.C.I.)
- Diceva il Vice Presidente Fosson che
ormai è stampato e c'è solo più da decidere se rilegarlo o meno.
Quindi, è inutile dire facciamolo o non facciamolo, ormai è
stampato.
A mio parere, questo libro oggi è assolutamente superato,
superato dai nuovi avvenimenti, dalla nuova situazione della
Cogne.
Questo libro potrà servire come studio - scusate - come studio
storico dei tempi passati; io esagero un po' ma la realtà è quella,
perché, guardi, che la situazione nuova della Cogne - io penso che
avremo modo di discuterne in questo Consiglio - beh non ha molto
più a che vedere con la questione del libro bianco. Comunque,
questa è un'osservazione che io faccio, però anche questa
osservazione è superflua perché ormai il libro è stampato e,
pertanto, mandiamolo avanti, facciamolo rilegare.
Chamonin (M.A.V.)
- ...se fosse ancora in tempo ad
evitare la spesa della rilegatura io direi di lasciarlo in brochure
come era previsto.
Fosson (U.V.)
- Dunque, risponderò brevissimamente per
quel che so sulle domande che sono state fatte.
Prima di tutto al Consigliere Mappelli: io so quello che abbiamo
stabilito in Consiglio un anno fa tutti insieme: cioè che cosa si
era detto? Si era raccomandato che questo libro venisse distribuito
a tutti i Consiglieri, che un certo numero venisse mandato alla
Camera, al Senato, ai Capi Gruppo parlamentari, alle Organizzazioni
Sindacali; un certo numero alle varie associazioni a cui poteva
interessare. Quindi, questo è quanto è stato deciso dal Consiglio e
credo che, senz'altro, la Presidenza si atterrà a questo in base al
numero delle copie che sono state stampate. Questa è la risposta al
Consigliere Mappelli.
Al Consigliere Manganoni vorrei dire che, d'accordo che oggi ci
sono delle preoccupazioni nuove e degli avvenimenti nuovi alla
Cogne ma non direi che tutto quello che è stato detto in quella
seduta del Consiglio e in quelle riunioni delle Commissioni, della
Commissione speciale creata per la Cogne, sia tutto inutile. Anche
perché, praticamente, certe cose, certe decisioni che dovranno
essere prese dovranno pure tenere conto di quello che i Consiglieri
regionali hanno detto in quest'aula. Ci sono, infatti, delle
questioni fondamentali a difesa anche del lavoro, a difesa degli
interessi della Regione della Valle d'Aosta, della nostra Regione e
quindi tutto questo non è certamente superato perché è ancora
valido oggi, qualunque sia la soluzione che si darà alla Cogne. C'è
un'altra cosa di cui dobbiamo tenere conto: anche certe
osservazioni sulla insalubrità di certi reparti, su un certo
comportamento e trattamento e su un certo andazzo per certe cose
sono ancora validi. Quindi, non è tutto superato - ci saranno delle
cose superate perché, certamente, a un anno e mezzo di distanza da
una discussione gli eventi cambiano - e quindi può esserci qualche
cosa che sia superato, ma non sarei dell'avviso di dire che tutto è
superato.
Al Consigliere Chamonin rispondo che proprio io non pensavo a
questo affare della rilegatura, è una questione che non è stata
neanche discussa in seno all'Ufficio di Presidenza. Il Presidente,
probabilmente, pensava che dato l'aumento del numero dei fogli,
pubblicare il libro solo in brochure forse era un po' poca cosa,
conveniva forse rilegarlo. Io dico adesso, anche in assenza del
Presidente, non esaminerei questa questione, la lascerei da parte,
se è possibile, se riteniamo, io mi farò porta parola col
Presidente anche di questa proposta e se, del caso, si dovrà
lasciarlo in brochure lo lasceremo in brochure.
Allora, il Consigliere Manganoni ha chiesto la parola.
Manganoni (P.C.I.)
- Scusa Vicepresidente Fosson io non
avevo detto che era tutto inutile, io avevo detto che è superato;
posso anche correggere dicendo che è superato parzialmente non
totalmente. Cito solo un fatto: in quel libro si dava per scontato
il trasferimento dai Sider di Aosta a Villeneuve degli impianti per
la lavorazione a freddo, no, ebbene quegli impianti per la
lavorazione a freddo sono stati fatti, dove? Non a Villeneuve, ma a
Vittuone, vicino a Milano; si parlava di ampliamenti; sì, pare che
si stiano facendo, ma non qui, a Salerno. Non voglio intavolare la
discussione perché qui, se cominciamo con questo, ne abbiamo fino a
stasera. Ecco perché io dicevo che sì il libro bianco, però meno
chiacchiere e più fatti concreti.
Fosson (U.V.)
- Bene, allora penso che, su questo
argomento, non vogliamo discutere più a lungo, in questo momento.
Ricordo solo al Consigliere Manganoni che, anche su quei problemi
che ha risollevato in questo momento nel libro bianco ci sono delle
affermazioni, da parte del Consiglio, che hanno ancora una loro
validità.
Manganoni (P.C.I.)
- La Cogne, scusi Vice Presidente
Fosson, se ne è fatto un baffo del Consiglio, della Regione, di noi
tutti e fa quello che vuole in barba a noi e alla Valle d'Aosta,
questa è la realtà, scusa Fosson io non ce l'ho con te.
Fosson (U.V.)
- Ad ogni modo, ne discuteremo in un altro
momento. Adesso parliamo solo della pubblicazione del libro;
siccome sono state fatte queste osservazioni ho voluto solo dare
delle risposte.
Tonino (P.S.I.U.P.)
- Io sono d'accordo su questo libro
bianco anche se sono d'accordo col Consigliere Manganoni per i
fatti che si stanno delineando alla Società Cogne. Se è vero un
eventuale passaggio della Società Nazionale Cogne al Gruppo IRI, se
questo è vero il libro bianco farebbe veramente ridere circa
l'attività della Commissione stessa. Ritengo comunque che il lavoro
portato avanti allora da quella Commissione, anche se è stata,
direi, quasi superflua, perché la Società Cogne ha sempre portato
avanti i suoi disegni, e la Commissione Speciale non si è
sufficientemente adeguata o avvalorata da quelle che potevano
essere le vere spinte dei lavoratori che nell'interno della Cogne
richiedevano altre cose. Comunque, con tutto questo, io sono
d'accordo su questo libro bianco, anche perché testimonia una certa
attività di questa Commissione che, anche se non è andata a buon
fine, ha però operato qualche cosa che vedremo in seguito se è
ancora il caso di mantenerla in piedi per dare nuove attività in
questo campo.
Fosson (U.V.)
- Va bene, allora mettiamo in votazione,
metto in votazione l'oggetto col n. 17 - Chi è d'accordo alzi la
mano - Contrari? - Astenuti? - L'oggetto è approvato.
Passiamo al punto 18.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK