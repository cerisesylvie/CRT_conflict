Consiglio Regionale della Valle d'Aosta - Oggetto del Consiglio n. 1873 del 6 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1873 del 6 ottobre 2022 - Resoconto
OGGETTO N. 1873/XVI - Interpellanza: "Interlocuzioni con il
management della Casino de la Vallée in ordine al progetto di
rilancio annunciato dal suo Amministratore unico".
Bertin (Presidente) -
Punto n. 28. Per l'illustrazione,
consigliere Aggravi.
Aggravi (LEGA VDA) -
L'interpellanza verte sui contenuti
di un'intervista che l'amministratore unico della Casino de la
Vallée ha tenuto a un quotidiano locale, una delle tante; si vede
che si piacciono un po' a vicenda e quindi possiamo leggere sul
giornale quello che magari potrebbe essere bene sentire dire e
parlarne in Commissione, come una volta si faceva, ma si sa, i
tempi sono cambiati e quindi si parla un po' meno di questo
argomento nelle Commissioni. Detto questo, io andrei immediatamente
sul contenuto dell'interpellanza che prende sostanzialmente i
contenuti principali dell'intervista.
Nel complesso, come è titolato all'ordine del giorno, si parla
di un generico progetto di rilancio, però ci sono alcune componenti
che vale la pena approfondire. Ho citato anche il Presidente nella
richiesta di interpello per un semplice motivo, e lo voglio
spiegare, al di là del fatto che mi risponderà penso l'assessore
Caveri. È per il fatto che c'è anche una parte di linea politica
all'interno di queste domande; quindi, pensavo e speravo anche di
avere una opinione da parte della guida di questa Giunta. Ma
tant'è, se mi risponderà l'assessore Caveri, basta che ci sia anche
un contenuto diciamo più di prospettiva; non troppo perché so che
lui sulle prospettive è bravo, quindi moderiamo
l'élan
della
risposta.
Detto questo, nell'interpello chiedo se a questo punto la Giunta
sia a conoscenza della modalità che l'azienda intende adottare per
individuare un partner per la gestione della Sala Evolution e quali
valutazioni siano state fatte in merito al suo potenziale futuro
utilizzo. Devo dire che leggendo l'intervista, mi è venuto un po'
male, perché ho ripensato a un partner che ci ha occupato notevole
tempo, non solo nella scorsa legislatura ma anche in quella
precedente, e quindi un po' di freddo sulla spina dorsale io l'ho
percepito, non so lei. Quindi vorrei evitare di tornare a
situazioni passate, o almeno, se si devono trovare partner, che lo
si faccia in modalità ortodosse.
Se siano a conoscenza delle valutazioni, ovvero previsioni di
potenziale ritorno economico e di sviluppo del segmento di offerta
congressuale, e quale sia l'apporto della citata società
specializzata nel settore. Di che cosa sto parlando? All'interno
dell'intervista l'amministratore unico annuncia che "È
indispensabile crescere nel segmento congressuale, perché è ciò che
consente di far crescere i ricavi, ma anche di stabilizzare la
struttura operativa. Da settembre partirà un importante progetto di
sviluppo commerciale con una società specializzata che ha accettato
di condividere con noi questa sfida - e direi che è una sfida - e
che sarà infatti remunerato solo sui risultati prodotti". Se si
poteva capire un po' meglio questo aspetto, perché spesso e
volentieri si è parlato di rilancio dell'offerta congressuale, ma
forse bisogna valutare, nel rilancio dell'offerta complessiva, cosa
farne, soprattutto della struttura alberghiera per mantenerla agli
standard che merita, e magari a una gestione differente; ma ripeto,
su questo aspetto di sentire le valutazioni che avete fatto.
Se a fronte delle dichiarazioni fatte dall'amministratore unico
sulla necessità di finire un progetto di rilancio, si siano già
tenute delle interlocuzioni in merito con il
management
dell'azienda, direi con lui stesso, e su questo magari si può anche
valutare, guardo il presidente della IV Commissione,
un'interlocuzione in Commissione quando ce ne saranno gli spazi. E
poi, quali siano nel complesso gli intendimenti del Governo
regionale sul futuro della Casa da gioco a fronte di queste
dichiarazioni.
Voglio tornare un attimo su quello che ho citato a riguardo
della Sala Evolution. C'è un
fil rouge
complessivo e comune
un po' a tutte le risposte dell'intervista, che si richiama al
fatto che i problemi non sono finiti, perché giustamente l'impegno
del management a portare a termine quello che è il piano di
risanamento è ancora in essere, con tutte le difficoltà che ci sono
state, però giustamente - cito sempre le parole dell'amministratore
unico - "Occorre pensare già oggi ad un progetto di rilancio che
avrà inevitabilmente dei costi, perché si tratta d'intervenire
sulla manutenzione e tutta una serie di aspetti". Giustamente, è
corretto: bisogna anche pensarci, e di questo con l'assessore
Caveri più volte è capitato di parlarne già in quest'aula e non
solo. Ma c'è un passaggio, e voglio tornare a monte: il fatto che è
possibile che tutto ciò richieda l'impegno finanziario di un
soggetto privato. Tempo fa si parlò, se non erro su un altro
giornale, dell'ipotesi privatizzazione, bando europeo, chissà cosa
facciamo, eccetera; poi abbiamo avuto altre cose di cui trattare,
altre problematiche incombenti. Leggere questo ad agosto ovviamente
fa venire delle domande, cioè qual è il futuro che si prospetta? E
soprattutto, si intende discuterne, parlarne, vedere? Perché mi si
permetta di dire, visto che un pochettino ho avuto a che fare anche
io su questo, ne ho sentite tantissime nel corso della scorsa
legislatura e ognuno ha detto la sua. Adesso leggere una cosa del
genere, pensando che forse è anche il socio che deve dire la sua,
almeno sul futuro più che altro, però sull'individuazione di
soggetti privati che possono intervenire a fronte di un piano di
rilancio, forse conviene quasi fare un passaggio in più, perché le
soluzioni a media portata ci hanno già portato a notevoli problemi.
Non voglio citare quella realtà là, però se si devono trovare degli
accordi con soggetti privati, siano accordi che non prevedano poi
di legarsi a questi a doppio filo, oppure a trovarsi di fronte una
lama che non si può controllare, perché comunque quell'accordo là
qualcosa è costato all'azienda e non penso che abbia portato dei
risultati.
Presidente -
Risponde l'assessore Caveri.
Caveri (AV-VdA Unie) -
Intanto, naturalmente la piena
disponibilità ad approfondire i temi all'interno delle Commissioni
competenti, perché è ovvio che nei dieci minuti di risposta
cercherò di soddisfare non solo le legittime curiosità e la
richiesta d'informazione, ma anche fare il punto su alcune
questioni molto specifiche che lei ha affrontato in questo atto
ispettivo.
Per quanto riguarda la Sala Evolution, in effetti piange il
cuore a chi è cittadino di Saint-Vincent come me di vedere chiusa
questa sala davanti a Viale Piemonte e sicuramente non esistono dei
rimpianti
De Vere
, virgolettando il ricordo di questa
vicenda che poi si è chiusa, come lei, con una transazione. L'idea
è quella di pubblicare una manifestazione d'interesse, così come
previsto dall'articolo 4 del regolamento acquisti che è stato
approvato l'11 luglio del 2022. L'oggetto dell'avviso pubblico sarà
la realizzazione di un progetto senza oneri per l'azienda, oneri
non previsti dal piano industriale concordatario, che purtroppo ha
grossi limiti, che generi opportunità per lo sviluppo delle
attività caratteristiche dell'azienda: gioco, servizi alberghieri,
oltre che ricadute positive per il comune di Saint-Vincent. Quella
sala fu aperta, a suo tempo, esattamente per avere una specie di
maggior cordone ombelicale che evitasse in qualche maniera di non
avere a che fare con il paese, con quella logica di isolamento che
in certi periodi di gestione c'è stata nei casinò, come una specie
di
Turris Eburnea
che non dava al territorio i vantaggi del
passato. L'avviso sarà pubblicato entro questo mese, entro ottobre
2022. Sappiamo che ci sono stati interessamenti più o meno
credibili, ma devono essere inseriti in una logica di procedura
pubblica.
Per quanto riguarda invece i congressi, la società ritiene di
grande importanza il segmento congressuale presso il Grand Hotel
Billia - naturalmente, questo è uno spunto importante nel
post-pandemia, perché il periodo pandemico è stato un disastro -
perché contribuisce all'uso delle strutture alberghiere quando
queste non vengono adoperate prevalentemente nel fine settimana per
la casa da gioco. Basandosi sul dato del 2019, ultimo anno di
attività prima della chiusura per il Covid, il fatturato prodotto
dal segmento congressuale è stato di 949 mila euro, pari al 20
percento dell'intero fatturato per i clienti terzi. Questa
percentuale si è ridotta al 7 percento nei sei mesi di attività,
nel 2021, e al 12 negli otto mesi di attività dell'anno in
corso.
I dati dell'Osservatorio italiano dei congressi e degli eventi,
confermano il
trend
positivo del periodo 2014-2019, con un
tasso di incremento annuo del numero di eventi pari al 4,1
percento. Il dato positivo non ha comunque impattato sul piano
industriale concordatario, in quanto il segmento congressuale non
ne fa parte e non è stato valorizzato né in termini di ricavi né in
termini di costi; un trend, come dicevo, diminuito a causa
dell'emergenza sanitaria del Covid. Esiste a oggi la necessità di
mettere in atto le azioni commerciali di recupero e di rilancio
dell'attività, anche in considerazione del fatto che i dati dello
stesso Osservatorio italiano evidenziano che il 37,8 percento degli
operatori del settore stimano di tornare ai livelli pre-Covid del
2019 già nel corso del 2023.
In merito alla società Loop S.r.l., affidataria dell'attività di
promozione e vendita dei servizi congressuali presso il Grand Hotel
Billia, a seguito dell'avviso di ricerca che è stato pubblicato sul
sito della Casino in data 2 febbraio 2022, si informa che la
società ha proposto un'offerta che, come lei diceva, prevede la
corresponsione di Commissioni collegate ai ricavi prodotti nel
segmento congressuale, che vanno a remunerare anche la capacità di
sviluppo commerciale. Non sono previsti, perché non lo prevede il
concordato, costi fissi a carico della Casino, perché appunto nel
piano industriale non c'era riferimento alla parte congressuale.
Allo stato attuale è in corso, come lei ricordava, la
contrattualizzazione fra Casinò e questa società.
Terza domanda. Le relazioni con il management dell'azienda sono
costanti e vi è la comune convinzione di dover creare le condizioni
perché la società, oggi ancora condizionata a degli obiettivi del
concordato, possa in prospettiva avere le risorse finanziarie prima
al mantenimento del posizionamento competitivo e poi al rilancio.
Gli elementi valutativi, a tal proposito, sono contenuti nella
relazione d'accompagnamento al bilancio 2021, sapendo che ci sono
ancora delle riflessioni da fare su alcuni elementi specifici. Lei
ha già fatto un'iniziativa sulla questione dei problemi
dell'informatica e ci sono anche problemi manutentivi: la logica
dovrebbe essere quella di avere la possibilità di un
global
service
che reagisca anche all'invecchiamento progressivo di
alcune parti della struttura.
In tale prospettiva si può ragionare sull'interessamento
eventuale di privati, che deve avvenire naturalmente in logiche da
bando e una valutazione sotto il profilo giuridico economico verrà
dal DEFR. Nel prossimo DEFR che approveremo lunedì, una parte per
il dipartimento delle partecipate sarà legato proprio alla
necessità, in vista della scadenza del 2024, di avere un
approfondimento serio e approfondito in vista di quelle procedure,
che poi dovrebbero partire con una certa celerità qualora si
ritenesse che la fine del concordato possa in qualche maniera
essere collegata a qualche riflessione sul tema. Ma è una
riflessione politica aperta, oggi bisogna avere dei dati esatti su
quali procedure e quale contesto c'è. Lo faremo e abbiamo messo una
posta di bilancio per poter fare questo approfondimento.
Come più volte e in più sedi richiamato, intanto il rispetto è
quello degli obblighi concordatari. Il Governo regionale e la
società auspicano un'anticipazione della chiusura del concordato, a
oggi prevista al 31 dicembre 2024, con tutte le criticità di un
concordato che alla fine, per i creditori, sarà al 100 percento.
Probabilmente resterà nei libri di chi studierà il diritto
fallimentare questo fatto, purtroppo, di un concordato al 100
percento, sapendo che per adesso le cose vanno bene. Con la
chiusura del mese di settembre siamo a 45 milioni di euro ed è un
gruzzolo importante per una semplice ragione, cioè che potrebbe
anche essere che la crisi energetica possa in qualche maniera
incidere sulla casa da gioco, nel momento in cui, per esempio, per
il risparmio si dovesse decidere la chiusura dei locali pubblici
alle 10 di sera. É chiaro che questo per noi, come nel periodo
pandemico, sarebbe molto negativo.
L'orizzonte del piano del concordato è breve ed è condizionato
dalle regole poste a garanzia e a soddisfazione dei creditori.
Quali sono le esigenze di medio-lungo termine? Il complesso
alberghiero, che è stato oggetto di una ristrutturazione 2012-2013,
necessita ormai di interventi di manutenzione coerenti con il
segmento elevato dei servizi offerti. La casa da gioco è stato
oggetto nello stesso periodo di una ristrutturazione parziale che
ha riguardato le sale del gioco e pur tuttavia le attrezzature di
gioco, la configurazione logistica, gli elementi accessori,
l'impianto audiovisivo riflettono una crescente obsolescenza. Tutte
le aree destinate a uffici e servizi interni non sono state oggetto
di alcun intervento significativo: bisogna farli, nel rispetto
delle norme di sicurezza. La comunicazione aziendale, essenziale
per una coerente capacità di presenza sul mercato, necessita di una
totale riflessione, a partire dai siti Internet del complesso
alberghiero della casa da gioco. Ricordo, tra l'altro, che c'è
ancora in vigore quella norma vessatoria, voluta da Movimento 5
Stelle, che impedisce alle case da gioco di poter fare
pubblicità.  Venire meno - questo è un punto essenziale - dal
primo gennaio 2024 degli effetti sul costo del lavoro, è un tema
importante perché peserà sui conti della società. Il capitale
intellettuale della società è costituito da personale operativo che
nel breve periodo raggiungerà il diritto alla pensione; c'è anche
un problema di cambio di personale.
L'intervento sulle esigenze esposte richiede la disponibilità di
risorse finanziarie da indirizzare verso proficui investimenti che
assicurano lo sviluppo dell'azienda, oltre il limite del piano
concordatario. Quindi bisognerà lavorare sullo sviluppo, ma avendo
una chiarezza del quadro giuridico. Va ricordata l'importanza del
Billia, perché questa è una peculiarità della casa da gioco.
Quindi, è importante a questo punto - e sarò lieto di poterlo fare
anche all'interno delle Commissioni -, perché effettivamente con
l'avvicinarsi della fine del concordato, delle decisioni
significative importanti per il complesso casa da gioco e Grand
Hotel Billia dovranno essere assunte.
Presidente -
Per la replica consigliere Aggravi.
Aggravi (LEGA VDA) -
Mi consenta una battuta, Assessore,
sulla chiusura al 100 percento del concordato: magari consentirà
anche di rivedere le statistiche nazionali sull'applicazione dei
concordati che, spesso e volentieri, avvengono troppo tardi
rispetto alla situazione presentata e che spesso si trasformano in
qualcosa di brutto. Oppure, meno male che non ci si è persi
all'interno di soluzioni fantasiose come la Prodi bis; so che lei
ha un buon rapporto con l'ex Presidente Prodi, però questa
denominazione non ha portato molto bene a quello strumento.
Diciamo anche - non me ne voglia nessuno, perché io sono sempre
stato corretto, personalmente e non ho mai discusso o non ho mai
denigrato scelte politiche altrui o passate; non lo dico a lei, ma
lo dico in senso lato, in
lato sensu
- che si chiude al 100
percento, ma c'erano dei debiti e i debiti vanno pagati; poi
sappiamo che le cose non vanno sempre così, ma in questo caso così
speriamo si chiuderà.
Aspetto di leggere la proposta che farete sul DEFR. Penso che
l'approfondimento a questo punto si potrà anche fare in seno delle
audizioni che verranno organizzate per il DEFR, così facciamo
efficienza e ragioniamo in modo ampio. Sono anche d'accordo, questo
gliel'avevo già detto e lo ribadisco, sul fatto che bisogna pensare
già oggi a cosa succederà dopo il concordato. Ci sono tutta una
serie di variabili non comode, non soltanto per il socio, ma anche
per la stessa azienda, perché lei ricordava il divieto alla
pubblicità, tutta una serie di divieti, non parliamo del limite del
contante che sembra una cosa assurda laddove si parla appunto di un
gioco che comunque resta d'azzardo, perché questo è, e tutta una
serie di limitazioni che poi in altri ambiti non ci sono, però
queste sono delle leggi e su questo bisogna ovviamente
muoversi.
Sicuramente io mi auguro che al di là di quello che troveremo
nel DEFR, ci potrà essere poi uno o più momenti di approfondimento
comune per capire che cosa succederà dopo la scadenza del
concordato, anche perché saranno delle scelte che non si possono
prendere all'ultimo minuto ma devono essere preparate, perché ne
vanno non soltanto di un'azienda ma dell'azienda e soprattutto di
un reparto che rimane comunque considerevole, perché ci
dimentichiamo che poi alla fine parliamo di fatturati che, per la
Valle d'Aosta, sono tutt'altro che banali, anzi, se dovessimo
confrontarlo, qualche volta lo si confrontava con l'intero sistema
degli impianti a fune, se andiamo a vedere i fatturati, se li
consideriamo come due aziende, la concorrenza tra le due almeno
ideale è qualcosa che va commentata.
Poi ci sono una serie di problematiche. Vedremo anche quello che
è appunto il futuro della Sala Evolution, quindi di quello che
evita l'accerchiamento anche indotto che ha creato la stessa
struttura. Soprattutto capiremo anche quali possono poi essere
eventualmente le ricadute in termini, lei ricordava, di cambio di
personale, il cambio generazionale che c'è e tutto quello che
compone. Quindi le variabili sul tavolo sono notevoli.
Lei ha parlato in due casi degli avvisi di ricerca per il
partner sul turismo congressuale e della parte delle manutenzioni:
le metto tutte insieme, perché sono sicuramente tante avendo la
struttura i suoi anni. Su questo io mi auguro poi di poter
continuare l'attività ispettiva, perché la contrattualizzazione dei
servizi blocca e limita - penso che nello scambio di
mail
che ci sono state tra me e i vari uffici sia stato sottolineato - e
ci sono alcune contrattualizzazioni che si stanno un po' dilatando
nel tempo; parlo in particolare di quella che riguarda la parte
informatica, almeno per quello che riguarda la notizia che avevo io
nel corso dell'estate. Spero di poter riprendere l'analisi una
volta che i contratti saranno fatti, perché il tempo è denaro anche
e soprattutto quando si parla di gioco d'azzardo.
Presidente -
Sospendiamo per una pausa al fine di
arieggiare i locali. Il Consiglio regionale è sospeso.
La seduta è sospesa dalle ore 11:06 alle ore 11:40.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK