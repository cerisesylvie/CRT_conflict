Consiglio Regionale della Valle d'Aosta - Oggetto del Consiglio n. 2264 del 14 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2264 del 14 luglio 2016 - Resoconto
OGGETTO N. 2264/XIV - Disegno di legge: "Modificazioni alle
leggi regionali 27 agosto 1994, n. 64 (Norme per la tutela e la
gestione della fauna selvatica e per la disciplina dell'attività
venatoria), e 29 dicembre 2006, n. 34 (Disposizioni in materia di
parchi faunistici)".
Rosset (Presidente) -
Punto 32 all'ordine del giorno, per
l'illustrazione ha chiesto la parola il collega Follien, ne ha
facoltà.
Follien (UV) -
Il presente disegno di legge contiene
alcune importanti modifiche alla legge regionale n. 64 del 1994
tese a diminuire e razionalizzare la spesa corrente, promuovere le
specificità venatorie del territorio valdostano, semplificare le
procedure relative all'impianto sanzionatorio.
L'articolo 1, in considerazione delle importanti risorse
finanziarie necessarie alla realizzazione e alla revisione del
Piano regionale faunistico-venatorio, sostituisce il comma 2
dell'articolo 5 della legge regionale n. 64 eliminando l'obbligo di
revisione quinquennale del piano, con un conseguente risparmio in
termini economici e amministrativi. Tale disposizione è possibile
alla luce del fatto che le indicazioni contenute nel piano possono
essere ritenute valide per periodi temporali anche superiori ai
cinque anni.
L'articolo 3 reca modifiche all'articolo 14 della legge
regionale, intervenendo sulla composizione della Consulta
faunistica regionale al fine di diminuire il numero dei
rappresentanti degli enti locali (da due a uno), contenendo i costi
amministrativi e inserire senza spese aggiuntive i rappresentanti
del corpo forestale della Valle d'Aosta, sinora non previsto, per
garantire la rappresentatività della struttura forestale, che
riveste un ruolo fondamentale nella gestione e nel controllo
faunistico.
L'articolo 4, recante modificazioni all'articolo 15 della legge
regionale, tra le altre cose riduce le indennità spettanti ai
componenti del comitato, in attuazione delle disposizioni sul
contenimento della spesa pubblica.
L'articolo 5 inserisce l'articolo 15 bis, che stabilisce la
partecipazione diretta dei cacciatori alle spese di funzionamento
del comitato, con versamento di una quota economica stabilita dal
comitato stesso. Questa disposizione, che rappresenta una novità
per il mondo venatorio valdostano, consente di ridurre la quota
della tassa regionale destinata al comitato, con un conseguente
risparmio per il bilancio regionale.
L'articolo 10 reca modificazioni all'articolo 33 della legge,
concernente il tesserino venatorio regionale e le modalità per il
suo rilascio, introducendo un'importante novità: oltre al tesserino
annuale possono essere rilasciati permessi giornalieri di caccia,
il cui numero massimo annuale e le relative modalità di rilascio e
di utilizzo sono stabiliti dalla Giunta regionale. I permessi di
caccia ipotizzati per cacciatori di fuori regione e assoggettati al
pagamento di una specifica quota economica, ai sensi dell'articolo
15 bis, consentiranno ulteriori entrate economiche.
L'articolo 12, recante modificazioni dell'articolo 39 della
legge regionale n. 64, dimezza la quota dei proventi della tassa di
concessione regionale per l'esercizio venatorio, spettante al
Comitato regionale per la gestione venatoria, dall'80 percento al
40 percento a favore dell'Amministrazione regionale, al fine di
incrementare il fondo destinato al risarcimento dei danni arrecati
agli agricoltori della fauna selvatica.
Per quanto attiene alla tutela della specificità della
tradizione venatoria valdostana, si fa presente che il territorio
della Valle d'Aosta è considerato zona faunistica delle Alpi,
stante il suo ambiente, la sua flora e la sua fauna tipicamente
alpine, ed è sempre stato organizzato in un unico comprensorio di
caccia, alla cui gestione provvede un solo ente elettivo: il
Comitato regionale per la caccia prima, divenuto in seguito
Comitato regionale per la gestione venatoria.
La legge regionale n. 64 prevede la possibilità di istituire,
tramite deliberazione della Giunta regionale, più comprensori
alpini di caccia. Tale condizione però non è mai stata messa in
pratica, giudicando più opportuno gestire il patrimonio faunistico
e di settore venatorio con indirizzi comuni su tutto il territorio.
Tenendo conto di quanto sopra - in attuazione dell'articolo 14 che
prevede che il territorio compreso nella zona faunistica delle Alpi
sia organizzato in comprensori secondo le consuetudini e le
tradizioni locali - l'articolo 2 del presente disegno di legge va a
modificare l'articolo 11 della legge regionale, individuando per il
territorio regionale, ai fini faunistici e venatori, un solo
comprensorio alpino di caccia, alla cui gestione amministrativa
provvede il Comitato regionale per la gestione venatoria.
Ufficializzando quanto già avviene oggi nella realtà venatoria
valdostana, l'articolo 6, che modifica l'articolo 17, precisa che
le Circoscrizioni venatorie, quali unità territoriali
sub-comprensoriali individuate in base alle loro caratteristiche
ambientali, naturali, faunistiche e sociali, rappresentano le unità
di riferimento per la distribuzione dei cacciatori sul territorio
regionale e per l'attuazione delle attività di gestione
faunistico-venatoria.
L'articolo 9 reca modificazioni all'articolo 31 della legge
regionale, concernente le modalità di prelievo delle specie
cacciabili. In particolare, il testo, al fine di assicurare
maggiormente il legame del cacciatore al territorio, chiarisce che,
per le specie cacciabili soggetti all'assegnazione nominativa, i
capi prelevabili in una determinata Circoscrizione venatoria sono
assegnati ai cacciatori appartenenti alla stessa e sono ripartiti
prioritariamente nelle sezioni comunali cacciatori situate nel
territorio in cui ricade il settore gestionale e
sub-circoscrizionale di riferimento; anche il prelievo della specie
cinghiale, in forme diverse dalla braccata, è esercitato
nell'ambito della Circoscrizione di appartenenza. Per tutte le
altre specie cacciabili, invece, il prelievo è esercitato
nell'ambito dell'intero comprensorio alpino e di caccia. Le
disposizioni che sono introdotte dall'articolo 9 rappresentano un
elemento di forte novità nel panorama venatorio valdostano, capace
di suscitare comunque reazioni emotive importanti. A questo scopo,
al fine di agevolare l'attuazione delle nuove regole, l'articolo
17, concernente le disposizioni transitorie, dispone che le stesse
si applicano a far data dal 1 gennaio 2018 sino al 31 dicembre
2017. Per gli ungulati cacciabili soggetti ad assegnazione
nominativa, i capi prelevabili in una determinata Circoscrizione
venatoria sono prioritariamente assegnati ai cacciatori a essa
appartenenti fino al raggiungimento della media di prelievo
pro
capite
regionale e sono ripartiti nelle sezioni comunali dei
cacciatori nel cui territorio ricade il settore di riferimento. I
capi eccedenti sono assegnati a cacciatori di altre Circoscrizioni
venatorie, al fine di garantire una quota media di prelievo pro
capite omogenea in tutte le Circoscrizioni venatorie e
un'equilibrata distribuzione dei cacciatori nel territorio
regionale.
Come detto, il presente disegno di legge reca anche disposizioni
finalizzate a semplificare le procedure relative all'impianto
sanzionatorio. L'articolo 11, che sostituisce l'articolo 33 ter
della legge regionale, introduce, in relazione a eventuali sanzioni
per illeciti penali e amministrativi in materia di caccia, un
sistema automatico di divieto di rilascio del tesserino regionale,
non più dipendente dal parere della Commissione disciplinare,
soppressa dall'articolo 18 del presente disegno di legge.
L'articolo 15 modifica l'articolo 46, concernente le sanzioni
amministrative per le violazioni in materia di fauna selvatica non
sanzionate dalla normativa statale vigente. Il testo recepisce le
indicazioni pervenute dal corpo forestale della Valle d'Aosta e dal
mondo venatorio circa la necessità di adeguare l'impianto
sanzionatorio regionale alle nuove regole della caccia di
selezione, introdotte da ormai più di dieci anni dal Piano
regionale faunistico venatorio.
Gli articoli 7, 13 e 14 modificano rispettivamente gli articoli
24, 40 e 41 della legge regionale n. 64 e vanno a semplificare le
procedure amministrative in materia di detenzione e allevamento di
animali selvatici e al risarcimento dei danni e le misure per la
prevenzione e la difesa delle produzioni dei terreni agricoli.
L'articolo 18, infine, reca le abrogazioni.
Presidente -
Siamo in discussione generale, ha chiesto la
parola il Consigliere Segretario Fontana, ne ha facoltà.
Fontana (PD-SIN.VDA) -
Oggigiorno la caccia non
rappresenta più solamente un'attività ludico-sportiva, infatti il
prelievo venatorio - basato sui moderni concetti di caccia
programmata, secondo una terminologia più conosciuta, ma meno
appropriata, di "caccia di selezione" - è a pieno titolo uno
strumento gestionale autorizzato nella regolarizzazione delle
dinamiche delle popolazioni di fauna selvatica, in modo particolare
degli ungulati. Per poter intervenire in maniera corretta e con
cognizione di causa, i cacciatori, così come i tecnici e i
forestali, devono essere formati e aggiornati su nuove metodologie
di gestione faunistico-venatoria in merito ai censimenti, alle
tecniche di prelievo, alla preparazione di valutazione dei trofei
per le analisi tecniche basate sui dati biometrici. Non a caso, in
questi ultimi anni il settore venatorio è stato interessato da un
importante percorso di formazione continua in materia di gestione e
di controllo numerico delle specie faunistiche e di buone pratiche
venatorie, soprattutto in relazione agli aspetti sanitari e al
corretto trattamento delle carni degli animali cacciati.
Il processo del miglioramento tecnico-culturale deve essere però
accompagnato anche dall'ammodernamento e dalla manutenzione
dell'apparato legislativo e delle strutture amministrative: le
modifiche alla legge regionale n. 64 del 1994 contenute nel dl n.
78 vanno incontro a queste esigenze. Al fine di una gestione più
rispondente alle peculiarità del territorio, il dl prevede che le
attività faunistico-venatorie siano attuate, facendo riferimento
alle Circoscrizioni venatorie. Nel contempo, per assicurare regole
di comportamento omogenee su tutto il territorio regionale, è
istituito un unico comprensorio alpino di caccia regionale con
compiti di coordinamento e di indirizzo delle Circoscrizioni
venatorie. Alla guida del comprensorio è posto il Comitato
regionale per la gestione venatoria, che è modificato e integrato
nei suoi componenti al fine di assicurare la più ampia
partecipazione a tutte le categorie interessate alla gestione
venatoria. Sono meglio definite le procedure di iscrizione dei
cacciatori alle sezioni comunali, introducendo le figure di
cacciatori di diritto e di cacciatori ospiti, prevedendo un
meccanismo automatico di trasformazione dei secondi nei primi dopo
cinque anni, consentendo così per il futuro un più agevole
spostamento delle residenze venatorie al fine di un riequilibrio
dei cacciatori sul territorio regionale. Il ruolo del cacciatore
poi è maggiormente responsabilizzato dall'introduzione di una quota
economica da versare per il funzionamento del Comitato regionale
per la gestione venatoria. Infine, è rivisto l'impianto
sanzionatorio, aggiornato alle nuove regole della caccia di
selezione introdotte nel corso degli ultimi anni a seguito
dell'approvazione del Piano regionale faunistico-venatorio. Per
questi motivi, il gruppo PD-SIN.VDA esprime il voto favorevole al
disegno di legge.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Oggi arriviamo al termine di un
percorso molto articolato che parte da lontano, nel 2014, quando si
è deciso di intervenire sulla nostra legge, sul nostro impianto
riguardo al rapporto strumenti-norma, al "chi fa che cosa" e,
soprattutto, siamo nel momento in cui si decide di modificare i
criteri, le norme, le prassi che negli ultimi anni si sono
succedute proprio in merito alla caccia sul nostro territorio. A
dirla in parole povere, è stato un lavoro di un anno e mezzo - del
comitato, dei rappresentanti, della consulta - per addivenire a una
sintesi, dove si sono viste tutte le posizioni da modificare, da
ristrutturare, da azzerare, da cambiare per poi definire la nuova
normativa, il nuovo strumento giuridico che va a regolare tutti i
rapporti. Non siamo indubbiamente all'anno zero, ma si dovevano
mettere in campo dei correttivi. Tutto un percorso che è stato
fatto e nel mese di gennaio/febbraio 2016 si è trovata una larga
sintesi, quasi al 100 percento.
Ma mentre si raggiungeva questa sintesi, questo Consiglio
regionale ha cercato di provare a mettere
la pendule à
l'heure
, perché nel mese di febbraio una Circoscrizione ha
deciso, in autonomia, di rassegnare le dimissioni, in quanto
insoddisfatta del risultato ottenuto in quell'assemblea svoltasi a
Gressan, dove praticamente è stata illustrata a centinaia di
cacciatori, e non solo, la sintesi cercata, trovata, il lavoro
fatto: riunioni su riunioni, incontri, confronti di punti di vista
diversi, per addivenire a una più larga sintesi, rivedendo la legge
n. 64 del 1994.
Dopo le dimissioni dei rappresentanti della quarta
Circoscrizione, questo Consiglio regionale si è pronunciato, due
volte mi sembra, ribadendo certi concetti, su proposta dei gruppi
di opposizione ma non solo, perché poi nel momento in cui il
Consiglio accetta le proposte e gli stimoli che arrivano
dall'opposizione, questi diventano patrimonio di tutti. In seguito
alle due risoluzioni approvate da questo Consiglio, è stato dato
all'esecutivo il mandato di scaricare e sfornare il dl n. 78 il 28
aprile 2016.
Cercate di rispettare la volontà di chi ha preparato queste
nuove modifiche, questo lavoro che è stato fatto nell'ultimo anno e
mezzo dal punto di vista tecnico, perché all'interno della
consulta, all'interno del comitato ci sono tecnici, cacciatori e
c'è anche la parte politica.
Quindi il percorso che è stato messo nero su bianco è questo e
il Consiglio negli ultimi quattro mesi si è posizionato, invitando
ad attuare il percorso compiuto, nel rispetto del lavoro fatto.
Apriti cielo, quando, il 28 aprile 2016, l'esecutivo ha scaricato
il disegno di legge, praticamente non dando seguito a quello che
era stato il lavoro di un anno e mezzo.
In seguito, le altre sette Circoscrizioni hanno dato le
dimissioni, ma ci hanno anche fornito un documento molto chiaro,
molto diretto, chiedendo alla Commissione competente, in questo
caso la III, di giungere comunque a una sintesi e di non mettere in
discussione tutto il percorso fatto.
Abbiamo audito ulteriormente tutti gli attori in Commissione
negli ultimi mesi e l'Assessore competente ma, nonostante le
modifiche che sono più tecniche che operative, nonostante quelle
obbligatorie dal punto di vista normativo, nonostante qualche
piccolo recepimento fatto all'interno di questo impianto, il cuore
del dibattito avvenuto nell'ultimo anno e mezzo non è stato
recepito perché qualcuno ha deciso di mettersi di traverso e dire:
il Governo regionale decide diversamente.
Cosa potevamo fare come gruppo ALPE e cosa abbiamo cercato di
fare in audizione? Abbiamo cercato di stimolare la discussione con
i colleghi di maggioranza, abbiamo cercato di stimolare anche i
colleghi di questa nuova maggioranza, perché alla fine gli atti si
traducono con degli atti amministrativi, e quindi per modificare
l'impianto abbiamo cercato di presentare un emendamento che tenesse
conto del 90 percento dei
desiderata
- ma non quelli dei
cacciatori, ma quelli individuati nel percorso fatto nell'ultimo
anno e mezzo - ma questo Governo regionale ha deciso di mettersi di
traverso e prendere un'altra strada.
Noi oggi ripresentiamo l'emendamento n. 2 - l'emendamento n. 1
sarà illustrato dal Consigliere Roscio più tardi - che va a
ristabilire il percorso che l'Assessore Testolin ha tenuto in un
anno e mezzo incontri, riunioni, ha tenuto oltretutto in quel
famoso incontro, dove c'erano centinaia di persone.
La
ronfla
(traduzione dal patois: la voce, i mormorii)
che si sente in questi giorni, in queste settimane: "è inutile che
ci sia un comitato, è inutile che ci sia la Consulta faunistica, è
inutile che ci sia stato tutto un percorso, quando poi alla fine le
regole del gioco vengono cambiate da pochissime persone, quando
l'Assessore competente era d'accordo con il percorso fatto per un
anno e mezzo". Quindi un settore che in questo momento in Valle
d'Aosta rappresenta circa 1.400 persone che conoscono il
territorio, che aiutano anche le piccole comunità a compiere certi
interventi, perché lo conoscono molto bene,  e che collaborano
comunque a programmare l'attività venatoria e faunistica della
nostra Regione per i prossimi triennio, quinquennio e decennio, si
sentono un po' sfiduciati dalle istituzioni: "abbiamo fatto un
percorso e poi c'è una delibera di Giunta che praticamente dice il
contrario!". Questo è un po' il dato dal punto di vista politico,
senza entrare nel tecnico, perché buona parte di quelle modifiche
tecniche sono a seguito di obblighi, oppure di
mises à jour
dal punto di vista legislativo o comunque in seguito a percorsi
fatti in questi due anni per riscrivere la normativa di
riferimento.
Le ultime due volte, in Consiglio sono andate a buon fine le
risoluzioni che dicevano che bisogna tenere conto dei desiderata
della maggioranza dei cacciatori e del percorso fatto negli ultimi
due anni.
Noi oggi ci proviamo di nuovo, come gruppo ALPE presentiamo un
emendamento molto semplice, ma che tiene oltretutto conto di un
passaggio in più che le sette Circoscrizioni fanno, ovvero dire:
"noi facciamo un passo in più verso la quarta circoscrizione.
Nel testo di legge non possiamo scrivere e parlare di
circoscrizione, ma bisogna inserire dei principi, e il principio
che andremmo a modificare e a emendare è questo, l'emendamento n.
2, in cui l'ultimo periodo è sostituito dal seguente: "i capi
eccedenti sono assegnati ai cacciatori delle circoscrizioni
venatorie con percentuale di prelievo inferiore alla media delle
circoscrizioni, al fine di garantire a tutte le circoscrizioni
venatorie una quota di prelievo non inferiore a quella più bassa
tra tutte le circoscrizioni".
Questo è l'emendamento che proponiamo in aula e che è la sintesi
del percorso che è stato fatto a livello di comitato, a livello di
consulta, che fa un passo in avanti rispetto alla segnalazione che
le sette circoscrizioni ci hanno fatto avere.
Chi è del settore - il sottoscritto non lo è, per cui in questi
mesi siamo stati obbligati
obtorto collo
ad addentrarci
maggiormente sulle criticità, sulle segnalazioni, per capire, agli
incontri, cosa è successo - sa perfettamente qual è il fulcro di
tutta questa operazione; il centro e il cuore di tutto questo è
sicuramente il censimento: per questo motivo lo stato dell'arte, la
fotografia, il censimento che viene fatto nelle varie aree deve
essere il più attendibile possibile. Salta il censimento, salta
tutto: salta la correttezza delle varie aree, salta comunque
l'impianto architettonico legislativo. Se salta questo, nel momento
in cui penso che la sintesi sia molto chiara, penso che 1.400
cacciatori saranno ancora meno comprensivi.
Presidente -
Ha chiesto la parola il collega Nogara, ne
ha facoltà.
Nogara (UVP) -
Noi, in questi mesi, abbiamo in quest'aula
parlato diverse volte di caccia; io mi sento di dire, innanzitutto,
che forse non bisogna fermarsi a un solo articolo nella modifica
della legge del 1994. Il lavoro di un anno e mezzo delle varie
circoscrizioni, dell'apparato politico e dell'apparato tecnico, ha
prodotto questo documento e, se cominciamo a sfogliarlo, troviamo
diversi cambiamenti. Non ci possiamo bloccare a un articolo solo,
ce ne sono moltissimi, è un documento corposo e, secondo il nostro
parere, ha cambiato in positivo la legge sulla caccia del 1994.
Veniamo ora a quanto hanno richiesto i cacciatori. Alla fine
delle vicende, che conosciamo benissimo, e di tutte le discussioni
che ci sono state, è arrivata una lettera da parte delle
circoscrizioni, dove c'erano tre richieste, ancora per modificare
leggermente questo corposo documento. Di queste tre richieste, due
sono state accettate, sono stati fatto due emendamenti da parte
dell'Assessore. Non è stata accolta una richiesta che, anche
secondo noi come gruppo, era di una certa rilevanza non tanto
perché cambi un qualcosa di determinante all'interno del mondo
della caccia o degli abbattimenti degli animali, quanto per lo
spirito della legge del 1994, che era quello di legare i cacciatori
al proprio territorio. Facendo quella modifica, stabilendo che le
Circoscrizioni che non raggiungono la media della quota regionale
possono andare a cacciare gli animali eccedenti in altre
circoscrizioni, già con questo noi non ci siamo trovati d'accordo,
perché è una forzatura allo spirito di questa legge.
Qui faccio un piccolo appunto al collega Follien che ha
presentato questa legge perché, se da una parte si parla di voler
collegare i cacciatori al territorio dall'altra non si può dire che
i cacciatori, per esempio, di questa circoscrizione possano andare
a caccia a Gressoney, perché non hanno raggiunto la quota. Noi,
proprio su questo punto, abbiamo presentato in Commissione un
emendamento che purtroppo non è stato accettato, e lo diciamo con
un po' di rammarico perché se fosse stato accettato
quell'emendamento, probabilmente non ci sarebbe stato bisogno di
discutere questa legge.
Voglio collegarmi all'emendamento presentato dai colleghi
dell'ALPE: io non riesco a capirlo, perché voi mi dite "i capi
eccedenti sono assegnati ai cacciatori delle circoscrizioni
venatorie con percentuali di prelievo inferiori alla media delle
circoscrizioni" e fin qua ci siamo; anche voi, praticamente, dite
che chi non raggiunge la quota può andare in altri posti. Però
bisogna poi intervenire sulla percentuale di quanti ne possono
prendere. Continuate: "al fine di garantire a tutte le
circoscrizioni venatorie - penso che vi riferiate alle
circoscrizioni che stanno sotto alla media regionale - una quota di
prelievo non inferiore a quella più bassa tra tutte le
circoscrizioni" che, messa in questo modo, non vuol dire niente. Se
la quota più bassa mettete che sia 1,06 perché la quota media in
questo momento del 2015 è 2,05, se la quota più bassa è 1,06 e voi
dite non inferiore a 1,06 quanto è: 1,08, 1,07? Deve rimanere a
1,06? Questo emendamento forse bisogna specificarlo un po' meglio,
perché a questo punto io non so qual è la quota che intendete
portare. Questa è la tabella delle quote che ci sono in tutte le
Circoscrizioni, 2,05 è la quota media, la quota più bassa è 1,64:
se voi mi dite che non deve essere inferiore a 1,64 ci siamo, però
qual è la quota che voi volete raggiungere?
Fatte tutte queste considerazioni, io ribadisco la posizione del
nostro gruppo, che era quella di portare avanti un emendamento,
dove si era trovata una quadra: noi dicevamo di portare una media
fra le circoscrizioni più basse. Per farci capire da quelli che ci
ascoltano: se per le circoscrizioni che non arrivano a 2,05, è a
2,01 la più alta e a 1,64 la più bassa, si fa una media tra queste
e si arriva a una media di 1,825. Questa era la nostra proposta. Ma
vi dico sinceramente che anche questa proposta era una forzatura
verso lo spirito della legge. Lo spirito della legge prevedeva che
ognuno deve stare nella sua circoscrizione, deve lavorare bene per
portare una buona media alta e negli anni poi cacceremo tutti più o
meno alle stesse medie, se si lavora bene. Però anche la nostra era
una forzatura.
Io voglio terminare il mio intervento, dicendo un'altra cosa:
visto che quello che è stato proposto, è in forma transitoria -
perché questo è fino al 2018, dal 2018 in avanti ognuno caccerà
nella sua circoscrizione e caccerà quello che ha da cacciare -
aspettiamo anche a ottobre quando di nuovo tutti gli organi
verranno eletti da parte dei rappresentanti dei cacciatori e
riprendiamo in quel momento, quando ci sarà di nuovo una
discussione, magari intorno a un tavolo: e che non si possa
arrivare a un accordo tra il mondo venatorio, il mondo tecnico
faunistico e la politica.
Presidente -
Siamo sempre in discussione generale, ha
chiesto la parola il Consigliere Cognetta, ne ha facoltà.
Cognetta (M5S) -
Soltanto per dire che l'unica legge
buona per la caccia, secondo noi, è una legge che elimina la
caccia. Ovviamente, perché la carne la possiamo comprare al
supermercato, non c'è bisogno di andare a cacciare perché, forse
non lo sapete, ma c'è ormai una tale crescita di rispetto verso gli
animali, che andare a cacciare è diventato piuttosto anacronistico.
Sarebbe bello che andaste a cacciare magari a mani nude, per vedere
se riusciste a prendere qualche cosa. Mi rivolgo ovviamente ai
cacciatori.
C'è una devastazione dell'ambiente enorme, e questo lo sapete;
c'è un Piano faunistico rimasto al 2012; c'è il piombo che avvelena
l'ambiente e tutto quello che sapete.
Di conseguenza, il fatto che ci si accapigli per quanti animali
cacciare, o se sia più giusto aspettare il 2018...perché poi perché
il 2018? È strana questa cosa. Forse perché ci sono le elezioni,
quindi conviene aspettare dopo?
Dicevo, avendo una posizione così netta e chiara, questa legge
si poteva tranquillamente evitare. O meglio, se ne poteva fare una
che doveva tutelare l'ambiente, cosa che non viene fatta in questa
regione. D'altronde abbiamo una regione, nella quale abbiamo
introdotto degli animali apposta perché fossero cacciati, perché
prima non c'erano, adesso li abbiamo aggiunti, così riusciamo a
cacciarli. Poi fanno i danni all'agricoltura, ce ne lamentiamo e
chiediamo i soldi.
C'è tutta una serie di discorsi legati al fatto che qualcuno
deve andare in giro a sparare. Poi ci sarebbe da sparare a qualcuno
più che agli animali, secondo me. Però non si può creare una legge
di questo tipo, giustamente, quindi qualcuno pensa che sia più
giusto e corretto sparare agli animali, cosa che invece non ritengo
sia giusta.
Di conseguenza, per quanto riguarda noi e il Movimento cinque
stelle nazionale, la posizione è molto chiara: noi non vogliamo la
caccia e non vogliamo questa legge.
Presidente -
Non ci sono altre richieste di intervento,
chiudo la discussione generale. Per la replica, ha chiesto la
parola l'Assessore Testolin, ne ha facoltà.
Testolin (UV) -
Una replica che va innanzitutto a
ringraziare gli interventi che ci sono stati,
in primis
quello del collega Follien che ha illustrato la complessità di
questa norma - è stato ribadito dal collega Nogara - una norma che
va a centrare molte necessità di regolamentare una caccia che si è
trasformata in questi vent'anni; che ha e che deve confrontarsi con
delle necessità diverse, di impatto, e anche con la presenza di
fauna selvatica sul territorio; che ha la necessità di confrontarsi
con situazioni economiche mutate nel tempo e inserire degli
aggiustamenti per quanto concerne la regolamentazione della
distribuzione delle risorse economiche introitate dall'attività
faunistico-venatoria dove ci sarà, da parte dei cacciatori, una
presa in carico dei danni all'agricoltura, che sono quelli che si
patiscono di più.
Ma non è abolendo la caccia che si aboliscono i danni, bisogna
trovare delle soluzioni che diano delle risposte concrete. Da quel
punto di vista, non c'è stata, a onor del vero, nessuna eccezione
da parte del sistema venatorio che andrà ad accollarsi questo tipo
di incombenza finanziaria.
Una situazione che va gestita da un punto di vista tecnico: sono
state introdotte delle norme che vanno a regolare il comprensorio
unico, a disciplinare le circoscrizioni, anche nell'ottica di avere
una distribuzione omogenea sul territorio non solo della fauna,
come è avvenuto in questi ultimi vent'anni, ma anche, di
conseguenza, dei cacciatori. Questo è proprio il motivo del
disquisire, emerso anche nei dibattiti in aula e con i cacciatori:
mettendo in atto questi due anni di temporaneità di questo
meccanismo di compensazione, che è un meccanismo equo e che deriva
da un confronto concepito come un momento di passaggio, si cercherà
di raggiungere l'obiettivo di permettere al mondo venatorio di
regolarsi, aprendo le residenze venatorie, permettendo lo
spostamento sul territorio regionale dei cacciatori, in modo da
cercare di omogeneizzare il prelievo, a partire dal 2018 in avanti,
su tutto il territorio regionale, con una blindatura al 100
percento del legame cacciatore/territorio. Un legame che, anche in
questa fase transitoria, vedrà comunque distribuire a cacciatori
fuori circoscrizione non più del 5/6 percento dei capi da
assegnare.
L'obiettivo principale - individuato nel 1996, all'origine di
questa legge- ha permesso di migliorare la situazione
faunistico-venatoria e anche la situazione naturalistica in senso
più ampio. Si è cercato di lavorare ancora in questa direzione e di
dare quelle risposte che possano, a regime, dare soddisfazione non
solo all'Amministrazione e ai cacciatori, ma a tutto l'insieme di
categorie coinvolte all'interno della gestione faunistica-venatoria
nel suo insieme.
Per quanto riguarda l'emendamento, che era già stato proposto,
noi ribadiamo che per questi due anni ci sarà una ripartizione equa
tra tutti i cacciatori, e mi ha anticipato il collega Nogara
nell'esplicitare come l'emendamento così come proposto,
effettivamente non sia attuabile.
Per cui, nel ringraziare la Commissione che si è resa
disponibile, il mondo venatorio, per quello che è stato l'impegno
nella costruzione di questa norma, gli uffici e il corpo forestale
che,
à tour de rôle
, hanno dato il loro contributo per
cercare di creare qualcosa che non si può e non si deve fermare
alla mera assegnazione per due anni di uno 0,50, uno 0,20 in più o
in meno ai cacciatori, credo che il mondo venatorio saprà fare buon
uso di questi due anni per cercare di trovare delle soluzioni che
permettano la crescita e il mantenimento del territorio, e lo farà
con quell'attenzione e con quella dignità che lo contraddistingue
anche al di fuori dell'aspetto meramente venatorio, ma anche per
quelle attività che molte volte le sezioni dei cacciatori mettono
in piedi, anche sul territorio, a livello di manutenzione o a
livello, per quanto possibile, di sostegno agli agricoltori.
Questo è lo spirito con il quale siamo andati a costruire questa
norma, non senza evidentemente delle ripercussioni o dei motivi di
confronto; una norma che pensiamo darà una risposta per i prossimi
anni a questo settore, molto sotto la lente d'ingrandimento, per il
quale ci si è spesi e si è lavorato per dare delle risposte che
potessero dare un riscontro alle parti in causa.
Con questo auspicio, speriamo che questa legge possa venire
approvata da tutti i colleghi.
Presidente -
Ha chiesto la parola il Consigliere Roscio,
ne ha facoltà.
Roscio (ALPE) -
Volevo intervenire più tardi sugli
emendamenti, ma siccome la motivazione dell'emendamento n. 1 del
gruppo ALPE ha una valenza di carattere generale, perché va a
toccare proprio l'articolo 1, forse è bene illustrare e commentare
in questo momento.
Stiamo discutendo di una modifica alla legge n. 64 del 1994, che
reca nel titolo: "Tutela della fauna selvatica e sua gestione,
disciplina dell'attività venatoria", pertanto lo spirito che
reggeva questa legge va cercato nel titolo: lo spirito è di
tutelare la fauna come patrimonio collettivo e individua la
gestione e l'attività venatoria come uno strumento per fare questo,
non come lo scopo finale. Questo viene anche ribadito negli
articoli 2 e 3, nelle definizioni che la legge dà. Il percorso
seguito per arrivare invece al dl n. 78, di cui discutiamo oggi, e
le discussioni avvenute in Commissione hanno avuto un percorso un
po' scostato rispetto a questo obiettivo, perché l'attenzione si è
soffermata non sul quadro generale del patrimonio comune della
fauna selvatica ma su altre questioni: si è focalizzata poi in
quello che nell'illustrazione del collega Follien è l'articolo 9,
che ha avuto anche delle implicazioni emotive, tant'è vero che si è
dovuto poi pensare a una sorta di rinvio. Il percorso, da un certo
punto in poi, è stato tutt'altro che lineare, tutta la storia l'ha
già ricordata il collega Chatrian: fino a un certo punto il
percorso è stato abbastanza condiviso e successivamente è successo
di tutto.
Allo scopo di tutelare la fauna, io dicevo già prima, forse i
cacciatori non sono lo scopo finale, ma sono lo strumento che deve
consentire di regolare al meglio questo, e la loro attività si
esplica attraverso la raccolta dei dati e soprattutto attraverso i
censimenti; noi riteniamo che i dati di partenza - compreso il
Piano faunistico che è quello che poi riguarda il nostro
emendamento n. 1 - se non sono dati certi, fanno cadere veramente
tutto quello che consegue, perché - ed è quello che un po' noi
temiamo - in mancanza di dati certi, quando si vanno a fare delle
scelte che alla fine non vengono condivise fino in fondo da tutto
il mondo che è interessato, si manifestano dei malcontenti. Il
rischio è proprio quello, che, quando si vanno a contare gli
animali, si contino di malavoglia, probabilmente qualcuno scappi e
alla fine il risultato è che i numeri non sono più certi. Senza
numeri certi, la programmazione diventa impossibile.
Ecco la direzione a cui vogliono puntare gli emendamenti
proposti dal nostro gruppo: partire da dati certi; perseguire
obiettivi primari di tutela e di controllo della fauna selvatica,
lasciando poi ai controllori, come dovrebbe essere, un ruolo
consapevole di strumento per perseguire quello scopo. Ecco perché
nell'emendamento n. 1, poi forse il collega Chatrian vorrà meglio
precisare le perplessità che c'erano sull'emendamento n. 2, noi
riteniamo che il fatto di mettere in dubbio l'aggiornamento del
Piano faunistico vada tolto, noi riteniamo che ogni cinque anni sia
opportuno che invece il Piano faunistico venga aggiornato,
nell'ottica di avere dei dati precisi su cui lavorare per il
prossimo quinquennio.
Io darei quindi per illustrato anche l'emendamento n. 1, poi
forse il collega Chatrian vorrà precisare meglio riguardo ai dubbi
su cui insisteva il collega Nogara.
Presidente -
Ha chiesto la parola il Consigliere
Gerandin, ne ha facoltà.
Gerandin (UVP) -
Semplicemente per dire che questa legge
è nata in maniera molto democratica, nel senso che ha coinvolto i
diretti interessati.
In primis
ha coinvolto le strutture
dell'Assessorato e ha coinvolto anche la politica, per cui lei,
Assessore, era presente quando si è deciso il testo di legge che è
stato condiviso il 22 gennaio 2016 da tutti i Direttivi delle
associazioni cacciatori della Valle d'Aosta. Poi sono emerse alcune
difficoltà che chi mi ha preceduto ha evidenziato, che hanno
portato alla dimissione del presidente e dei rappresentanti delle
circoscrizioni, per cui questa legge è stato un parto non indolore,
nel senso che ha lasciato pesanti strascichi.
Detto questo, condivido quello che diceva prima il collega
Nogara, è una legge che comunque aspetti positivi ne ha, è
indubbio, non possiamo nascondercelo. Quello che però voglio
sottolineare è che in quest'aula a volte si è giocato un po' sugli
equivoci, nel senso che quando si sono approvati degli impegni
all'unanimità in quest'aula, dove si diceva che andava rispettata
la volontà dei cacciatori, a mio parere le volontà dei cacciatori e
di quelli che li rappresentano nelle sedi istituzionali sono quelle
che hanno condiviso il testo originario della legge e non - poi
senz'altro sbaglierò - dei tavoli, convocati all'ultimo minuto,
magari con alcuni rappresentanti che devono cambiare le carte in
tavola.
Mi pare che dei contenuti positivi su questa legge ce ne siano,
io rimango dell'idea che - come ha detto il collega Nogara e in
parte condivido - il fatto di reintrodurre il sistema della
compensazione - che sia fatto con percentuale, con media o
quant'altro - rispetto alla volontà emersa, fa tornare indietro, al
2013, quando si è scelto di abbandonare definitivamente questo
sistema. Per cui, a mio parere è sbagliato tornare indietro in
questo momento quando c'è una cosa che funziona, quando c'è larga
condivisione e soprattutto una prospettiva futura; per questo
motivo il mio sarà un voto di astensione, tenuto conto che aspetti
positivi su questa legge ce ne sono e non voglio inficiarli con un
passaggio che, a mio modesto parere, non rispetta per niente la
volontà dei cacciatori.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Il fine dell'emendamento n. 2 - poi
magari non scritto benissimo dal punto di vista giuridico, e
sostenuto dai colleghi del UVP in sede di Commissione qualche
giorno fa - era creare le condizioni per poter raggiungere una
percentuale di prelievo pari a quella più bassa tra le
circoscrizioni restanti.
Il collega Nogara non è che deve cercare di farci vedere il
bicchiere mezzo pieno o più pieno del solito - lo dico in maniera
simpatica - su questo disegno di legge, ma è proprio una questione
di metodo. Il centro di questa normativa indubbiamente ha
modificato degli indirizzi che vanno in una certa direzione che,
oltretutto, è stata condivisa, è positiva, ma il discorso di metodo
deve essere visto nella sua interezza. Questo è per noi è
importante, ma non solo sul dl n. 78, su qualsiasi tipo di disegno
di legge, di modifica di normativa, e io penso che le numerosissime
audizioni che abbiamo fatto su questa legge vadano innanzitutto in
questa direzione, che era legata al metodo di lavoro.
Al di là di qualsiasi contenuto e sostanza inseriti all'interno
delle modifiche che saranno apportate all'interno di questo disegno
di legge, prima di tutto ci va un rispetto del lavoro svolto e poi
un discorso di metodo di lavoro, di approccio al percorso fatto in
questi anni.
Su questo dl noi, come gruppo ALPE, ci asterremo.
Presidente -
Possiamo proseguire con l'articolo 1 con
l'emendamento di ALPE. Metto in votazione prima l'emendamento.
Dichiaro aperta la votazione. La votazione è chiusa.
Presenti: 32
Votanti           
: 31
Favorevoli: 5
Contrari: 26
Astenuti: 1 (Gerandin)
Il Consiglio non approva.
Metto in votazione l'articolo 1 come da proposta del disegno di
legge. Dichiaro aperta la votazione. La votazione è chiusa.
Presenti: 32
Votanti           
: 26
Favorevoli: 25
Contrari: 1
Astenuti: 6 (Bertin, Certan, Chatrian, Gerandin, Morelli,
Roscio)
Il Consiglio approva.
Posso dare lo stesso esito per l'articolo 2? Stesso esito.
Articolo 3. Stesso esito. Articolo 4, c'è l'emendamento n. 1 della
III Commissione che sostituisce il comma 3. Qualcuno vuole
illustrarlo? Metto in votazione l'articolo 4 come emendato.
Dichiaro aperta la votazione. La votazione è chiusa.
Presenti: 31
Votanti: 26
Favorevoli: 25
Contrari: 1
Astenuti: 5 (Bertin, Certan, Chatrian, Morelli, Roscio)
Il Consiglio approva.
Articolo 5. Stesso esito. Articolo 6. Stesso esito. Articolo 7.
Stesso esito. Articolo 8. Stesso esito. Articolo 9, emendamento n.
2 della III Commissione che sostituisce il comma 1. Qualcuno vuole
illustrare? Metto in votazione l'articolo 9 comprensivo
dell'emendamento. Dichiaro aperta la votazione. La votazione è
chiusa.
Presenti: 32
Votanti: 26
Favorevoli: 25
Contrari: 1
Astenuti: 6 (Bertin, Certan, Chatrian, Gerandin, Morelli,
Roscio)
Il Consiglio approva.
Articolo 10. Stesso esito. Articolo 11. Stesso esito. Articolo
12. Stesso esito. Articolo 13. Stesso esito. Articolo 14. Stesso
esito. Articolo 15. Stesso esito. Articolo 16. Stesso esito.
Articolo 17, c'è l'emendamento n. 2 di ALPE, già illustrato, per
cui lo metto in votazione. Dichiaro aperta la votazione. La
votazione è chiusa.
Presenti: 32
Votanti           
: 32
Favorevoli: 12
Contrari: 20
Il Consiglio non approva.
Metto in votazione l'articolo 17. Dichiaro aperta la votazione.
La votazione è chiusa.
Presenti: 32
Votanti: 20
Favorevoli: 19
Contrari: 1
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset, Laurent
Viérin)
Il Consiglio approva.
Metto in votazione l'articolo 18. Dichiaro aperta la votazione.
La votazione è chiusa.
Presenti: 32
Votanti: 26
Favorevoli: 25
Contrari: 1
Astenuti: 6 (Bertin, Certan, Chatrian, Gerandin, Morelli,
Roscio)
Il Consiglio approva.
Metto in votazione il disegno di legge n. 78 nella sua
interezza. Dichiaro aperta la votazione. La votazione è chiusa.
Presenti: 32
Votanti           
: 26
Favorevoli: 25
Contrari: 1
Astenuti: 6 (Bertin, Certan, Chatrian, Gerandin, Morelli,
Roscio)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK