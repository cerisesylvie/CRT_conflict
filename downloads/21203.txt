Consiglio Regionale della Valle d'Aosta - Oggetto del Consiglio n. 1123 del 9 febbraio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1123 del 9 febbraio 2005 - Resoconto
OGGETTO N. 1123/XII - Utilizzo di carte di credito presso la
Casa da gioco di Saint-Vincent. (Interrogazione)
Interrogazione
Appreso dagli organi di stampa di un'indagine avviata dalla
magistratura inquirente su di una sospetta truffa operata,
attraverso l'anomalo utilizzo di carte di credito, all'interno del
Casino de la Vallée;
Ritenuto opportuno avere maggiori elementi di conoscenza
sulla vicenda e capire, in ipotesi, perché non abbiano funzionato i
controlli interni;
il sottoscritto Consigliere regionale
Interroga
l'Assessore competente per sapere:
1) di quali elementi di conoscenza dispone il governo
regionale in riferimento all'ipotesi di truffa consumata da
dipendenti della Casa da Gioco di Saint-Vincent, attraverso
l'illecito utilizzo di carte di credito;
2) a chi spettano i controlli per tali tipi di
operazioni;
3) se è stata avviata un'indagine amministrativa interna per
riscontrare eventuali irregolarità nell'utilizzo delle carte di
credito dei clienti.
F.to: Curtaz
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si fa riferimento a
un'indagine avviata dalla Magistratura e si richiedono alcuni
elementi, nella prima domanda si chiede:
"di quali elementi di
conoscenza dispone il Governo regionale in riferimento all'ipotesi
di truffa consumata da dipendenti della Casa da gioco di
Saint-Vincent, attraverso l'illecito utilizzo di carte di
credito"
. Ora, credo come il Consigliere Curtaz... il
sottoscritto ha appreso da organi di stampa dell'indagine e in data
25 gennaio si è premurato subito di mandare 2 richieste di pari
tenore sia alla Gestione straordinaria, sia alla "Casino S.p.a.".
Leggo il contenuto della mia richiesta:
"Ho appreso da fonti giornalistiche le recenti vicende
giudiziarie su fatti che hanno coinvolto in questi ultimi anni la
Casa da gioco di Saint-Vincent; sono pertanto cortesemente a
chiederle di relazionarmi in merito per quanto attiene
l'attività..."
- qui ho scritto della Gestione straordinaria,
dall'altra parte della "Casinò S.p.a." -
"... al riguardo la
invito a seguire l'evoluzione dei fatti e, qualora emergano
elementi pregiudizievoli per la pubblica amministrazione, a porre
in essere tutti i provvedimenti idonei alla tutela degli interessi
che lei rappresenta"
.
Così nei confronti degli organi della Regione. Citando la
corrispondenza, il liquidatore già il 26 gennaio risponde
dicendo:
"Con riferimento alla sua comunicazione le preciso che nella
mattinata del 24 u.s. ho avuto un colloquio alla presenza dell'Avv.
Sommo, con il Procuratore della Repubblica, Dott. Longarini,
proprio in relazione alle recenti vicende giudiziarie. Sull'esito
del colloquio, per ovvi motivi di riservatezza, le sarò più preciso
verbalmente, mentre le allego la copia della lettera che come
liquidatore ho inviato al Procuratore"
.
Non sto a leggervi la lettera, ma vi è una lettera inviata dalla
Gestione straordinaria al Procuratore in cui si mette a
disposizione tutta la documentazione del caso. Successivamente mi
riscrive il 2 febbraio il liquidatore, in seguito all'accesso degli
incaricati del tribunale, dicendo:
"Si fa seguito alla precedente comunicazione per informare
che il 1° febbraio si è avuto un incontro con i consulenti tecnici
del Pubblico Ministero, Ing. Perotti Luigi, Rag. Tona Angelo e Rag.
Gilardini Elena, i quali... hanno mostrato copia della loro nomina
e autorizzazione da parte della Procura della Repubblica"
.
Mi relaziona quindi sull'accesso ed inizio delle operazioni
peritali, che dovrebbero concludersi in 90 giorni, se non
interverranno ulteriori proroghe. In riferimento all'attività delle
ispezioni regionali del servizio ispettivo regionale, anche lì
nulla sapevano, qui comincio a rispondere anche alla seconda
domanda, vi relaziono quanto indicato dal nostro servizio presso il
Casinò, in cui si dice che il controllo effettuato dal personale
regionale all'interno della casa da gioco si riferisce alle
operazioni di certificazione e contabilità collegate allo
svolgimento dei giochi; normalmente si procede alla verifica delle
dotazioni all'apertura dei tavoli e se ne constata l'esistenza in
chiusura. Durante lo svolgimento dei giochi possono essere
effettuate delle operazioni di cambio e/o di integrazione della
dotazione per fronteggiare l'andamento della partita; al fine di
determinare il risultato di ogni singolo tavolo e di ogni singolo
gioco alla dotazione esistente in chiusura, viene aggiunto il
conteggio delle banconote cambiate dai clienti. Analoga procedura
viene adottata per le "slots", tenendo conto della loro particolare
impostazione che vede presenti all'interno delle macchine sia i
gettoni, sia gli accettatori di banconote, che sono assimilabili
alle cassette dei biglietti dei tavoli da gioco. Le operazioni che
avvengono fra i clienti e la casa da gioco in modo diretto e non ai
tavoli da gioco non sono soggette a controllo da parte del
personale regionale; le operazioni di cambio di banconote in
gettoni e viceversa avvengono presso apposite casse nelle sale da
gioco, gestite esclusivamente da personale della società di
gestione. Il personale regionale non è coinvolto nelle operazioni
allorquando si tratta di transazioni effettuate da carte di
credito, così come non vi è nessun controllo sulle operazioni
effettuate con i "bancomat" presso gli appositi sportelli
automatici dei diversi istituti di credito presenti nelle sale da
gioco.
In riferimento alle risposte invece ottenute dalla "Casino
S.p.a.", si comunica che l'azienda ha svolto una prima indagine
interna e ha avviato un prospetto di sintesi dei risultati a cui è
pervenuta, segnalando che la stessa non è completa, in quanto parte
della documentazione non è disponibile poiché sottoposta a
sequestro penale da parte dell'autorità giudiziaria. L'indagine ha
infatti preso a base documentazione parziale in possesso
dell'ufficio di amministrazione; però, in merito alle operazioni,
le operazioni con carta di credito sono per la casa da gioco molto
rilevanti sia per numero, sia per valore. Nel 2004 vi sono state
54.230 transazioni per un totale di 52.090.000 euro, a fronte di
questi volumi risulta contestato ed addebitato alla casa da gioco
un numero percentualmente irrilevante di operazioni - questo non
vuol dire niente ma, dal punto di vista statistico, dico: un numero
irrilevante di operazioni - secondo il dettaglio che segue: nel
2003, 4 transazioni per 6.250 euro; nel 2004, 4 transazioni per
4.479 euro; nel 2005, 1 transazione per 1.500 euro.
Seconda domanda:
"a chi spettano i controlli..."
, avevamo
già detto che non spettano all'Amministrazione regionale ma, per
quanto riguarda la S.p.a., dicono che, in prima battuta,
intervengono i controllori del sistema informativo delle banche
convenzionate, che sovrintende al funzionamento dei POS e che, in
caso di presentazione di carta irregolare, bloccata, scaduta,
rubata, non rende possibile l'operazione; in seconda battuta
intervengono i cassieri POS, che all'atto della richiesta
dell'operazione da parte del cliente devono effettuare tutte le
verifiche ed i controlli previsti dalle convenzioni con gli
istituti di credito e contenute nelle disposizioni interne emanate
nel corso del tempo, ultima delle quali ha come data il 2 aprile
2004, emanata allo scopo di garantire il rispetto delle ultime
indicazioni ricevute dai fornitori del servizio. Prima del 2 aprile
2004 quali erano i controlli? Riscontri fra carta di credito,
tessera di ingresso e nei casi dubbi con il documento di identità;
verifica che il numero della carta sia quello indicato sullo
scontrino; accertamento dell'esatta corrispondenza della firma
apposta sullo scontrino POS con quella posta sul retro della carta;
controllo che la carta di credito riporti il nome della banca o
della società emittente i marchi dei circuiti di appartenenza;
controllo della chiarezza della stampa dello scontrino POS;
registrazione sul sistema elettronico in dotazione dei dati
salienti dell'operazione. Dopo il 2 aprile 2004 è stata aggiunta
un'ulteriore richiesta: la richiesta del documento di identità a
tutti i clienti e la registrazione sul sistema elettronico in
dotazione dei dati del documento di identità delle prime 4 cifre
della carta e del numero di autorizzazione rilevato dallo
scontrino, in quanto, in caso di contestazione e di richiesta dello
scontrino da parte dei circuiti di appartenenza, i dati registrati
dovranno essere riportati a penna sullo scontrino a cura
dell'ufficio di amministrazione. Il responsabile delle casse POS
effettua inoltre a campione degli accessi alle casse per verificare
sul campo la conformità dell'operatività dei cassieri con le
procedure. Dal canto suo l'ufficio di amministrazione verifica
quotidianamente che i riepiloghi per banca degli scontrini di ogni
cassa POS, trasmessi dai cassieri, corrispondano alle chiusure
contabili dei terminali POS, ogni fine mese effettua la
riconciliazione della contabilità interna con gli estratti conto
delle diverse banche dei gestori delle carte di credito, qualora i
gestori delle carte facciano richiesta degli scontrini originali -
come nel caso delle contestazioni - sottoscritti dal titolare della
carta di credito, come da contratto, trasmette regolarmente gli
scontrini stessi. Grazie a tali attività l'ufficio amministrazione
ha potuto allertare gli organi aziendali, i quali a seguito di
un'indagine hanno accertato la responsabilità di un cassiere
nell'effettuazione di 3 operazioni irregolari a danno di clienti;
il dipendente è stato licenziato il 23 marzo 2004 per giusta
causa.
Ultima domanda:
"se è stata avviata un'indagine
amministrativa interna..."
, vi ho detto che è una "cosa"
parziale; quella indagine era già stata fatta in parte a marzo per
il licenziamento della persona, le operazioni contestate in questa
vicenda dal 2003 al 2005 sono 9 per 12.229, diciamo che ad
ulteriore garanzia la scrivente ha incaricato la neocostituita
funzione interna all'"auditing", quella di cui vi avevo parlato, di
effettuare, compatibilmente al sequestro dell'archivio dell'ufficio
di amministrazione, una verifica sulla gestione dei pagamenti POS.
Ci auguriamo che a fronte di questa vicenda si possa fare chiarezza
nel più breve tempo possibile.
Presidente - La parola al Consigliere Curtaz.
Curtaz (Arc-VA) - La risposta dell'Assessore è stata sicuramente
esauriente e dunque lo ringrazio. Voglio però fare alcune
osservazioni su questa vicenda, osservazioni che devono essere
fatte con cautela perché ci troviamo di fronte ad un inizio di
inchiesta penale e non sappiamo ancora quale sarà lo sbocco, anche
se dai primi dati che abbiamo sembra che la Magistratura inquirente
qualche carta in mano ce l'abbia. Peraltro che qualcosa di poco
chiaro vi fosse in riferimento all'utilizzo delle carte di credito
è dimostrato già dall'episodio del marzo 2004, che provocò il
licenziamento per giusta causa di un cassiere che aveva svolto
delle operazioni irregolari. Mi sembra che tale vicenda però ci
debba condurre ad una riflessione: quella sulla qualità dei
controlli all'interno della casa da gioco perché, se è pur vero -
come è stato sottolineato dalla sua risposta - che gli ispettori
regionali svolgono controlli solo ai tavoli e non in riferimento ai
rapporti diretti fra casa da gioco e cliente, mi pare che emerga in
tutta evidenza che ci troviamo di fronte ad una sorta di vuoto,
perché non c'è nessuno che controlli in maniera specifica il
comportamento dei cassieri o degli addetti a queste operazioni,
perché è vero che vi sono dei riscontri di carattere bancario, ma
questi vengono ovviamente elusi di fronte a un'attività di
carattere illecito. Quando lei elenca tutta una procedura specifica
a cui si deve attenere chi opera con le carte di credito, fa una
cosa corretta, però le considerazioni rischiano di essere
paradossali, perché poi manca chi controlla, chi "segue" tale
procedura, in quanto è evidente che il dipendente che svolga
attività illecita non si atterrà alla procedura, farà qualcosa di
diverso. Ci vuole qualcuno che lo individui e ne riconosca le
responsabilità. È vero che le transazioni sono molte, capisco che
probabilmente un controllo sistematico sarebbe impossibile, però un
controllo a campione, o altre iniziative del genere, secondo me,
potrebbero costituire un buon controllo ed avere un'efficacia
deterrente, perché chi si mettesse in testa di svolgere attività
illecita sa che può essere individuato e quindi giustamente punito,
se del caso.
Credo che questa vicenda debba farci fare una riflessione: in
primo luogo perché è assolutamente necessario che tutte le
operazioni avvengano con chiarezza e trasparenza e soprattutto
nella più stretta osservanza delle regole; in secondo luogo perché
non bisogna nasconderci, da qui il preminente interesse pubblico
della Regione, che... episodi del genere recano un danno di
immagine piuttosto significativo alla casa da gioco. Il fatto che
una casa da gioco sia su tutti i quotidiani nazionali, rispetto ad
un'inchiesta in cui il truffato è addirittura il cliente e il
truffatore addirittura uno o più dipendenti della casa da gioco, fa
sì che la credibilità di tale azienda risulti molto scemata, con
tutti gli effetti di danno in ordine all'azionista, in questo caso
pubblico, della casa. Chiedo all'Assessore che anche attraverso gli
organi competenti della "Casino S.p.a." si faccia una riflessione e
si individuino dei rimedi affinché situazioni del genere non
abbiano a ripetersi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK