Consiglio Regionale della Valle d'Aosta - Oggetto del Consiglio n. 419 del 25 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 419 del 25 febbraio 2004 - Resoconto
OGGETTO N. 419/XII - Iniziative per contrastare l'uso del
tabacco. (Interrogazione)
Interrogazione
Premesso che:
- la scienza ha ormai dimostrato in modo inequivocabile quali
danni siano determinati dall'uso e dall'abuso di fumo, portando a
considerare il tabagismo come una vera e propria
dipendenza;
- la legislazione in vigore nei diversi Stati e la
legislazione italiana si stanno via via perfezionando per
contrastare il fenomeno, vietando - in particolare - il fumo nei
locali pubblici;
- per quanto riguarda l'Italia non sono, tuttavia, del tutto
chiari né i dettami legislativi né i meccanismi
applicativi;
- in tal senso si ritiene indispensabile che da parte della
Amministrazione regionale della Valle d'Aosta giunga un segnale
chiaro sulle modalità di applicazione dei divieti;
- si ritiene inoltre che, tuttavia, i soli meccanismi e le
sole procedure di divieto non bastino a superare la cultura del
fumo che per troppo tempo ha caratterizzato intere generazioni, per
le quali la prima sigaretta segnava un passaggio di crescita e
l'ingresso nel mondo degli adulti;
Sottolineando l'importanza e la necessità di attuare
iniziative di informazione e di prevenzione del fenomeno e
constatando che, a quanto è dato sapere attraverso le informazioni
pubblicitarie, contro il fumo in Valle d'Aosta sono attive solo
alcune organizzazioni private che promettono all'utenza terapie
miracolose per smettere di fumare senza difficoltà;
Il sottoscritto Consigliere regionale
Interroga
L'Assessore competente per conoscere:
1. i dati - se esistono e se sono stati rilevati - relativi
all'uso di tabacco nella nostra Regione;
2. le conseguenze sanitarie rilevate in ordine all'uso di
tabacco;
3. i dispositivi posti in essere a livello regionale per
impedire il fumo negli uffici e nei locali pubblici;
4. le iniziative poste in essere per informare la popolazione
e per sostenere le persone che intendono smettere di
fumare.
F.to: Lanièce
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - È facile per me rispondere a questa interpellanza
perché non sono fumatore, anzi a casa mia è difficile trovare un
posacenere e questo proprio per fortuna. Sappiamo tutti quanto sia
dannoso il fumo di sigaretta, purtroppo questo concetto, che è un
assunto di tutti, non è ancora entrato nella nostra pratica e nella
nostra attività, anche se capisco che ogni tanto, soprattutto in
momenti di grande tensione, fumarsi una sigaretta può essere
un'occasione per rilassarsi un po'.
Mi si chiede i dati del fumo in Valle d'Aosta: essi sono
praticamente sovrapponibili ai dati nazionali; quelli in nostro
possesso risalgono al periodo fra il 1999 e il 2000, in cui il
29,4% degli uomini e il 18,1% delle donne valdostane fumavano oltre
i 14 anni di età, mentre il 42,9% degli uomini e il 67,1% delle
donne in questa inchiesta si dichiarava non fumatore. Possiamo dire
che, soprattutto per quanto riguarda gli uomini, questi dati siano
leggermente inferiori ai dati nazionali, invece le donne che fumano
in Valle d'Aosta sono più numerose che nel resto d'Italia. Ancora
un dato statistico: il consumo medio di sigarette è lievemente
superiore rispetto al resto d'Italia settentrionale, cioè quelli
che fumano in Valle d'Aosta fumano di più.
Le conseguenze sanitarie sono ormai conosciute da tutti sia per
quanto riguarda il fumo attivo, quanto per quanto concerne il fumo
passivo, che ha una combustione secondaria - una combustione
passiva della sigaretta - e anche una terziaria - il fumo espirato
dal fumatore - che fa sì che anche chi non fuma si trovi ad essere
sottoposto agli effetti negativi del fumo. I dati
dell'Organizzazione mondiale della sanità dicono in modo
inequivocabile che 20 sigarette al giorno riducono di circa 4-6
anni la vita media di un giovane. Si sa con sicurezza che il 90%
dei tumori polmonari sono dovuti al fumo di tabacco. Altri dati più
significativi dimostrano come nelle famiglie di fumatori i bambini
siano sottoposti più facilmente a bronchiti, otiti, a forme
infiammatorie anche asmatiche dell'apparato respiratorio. I figli
dei fumatori ne vanno incontro più frequentemente degli altri - 38%
in più -, quindi non solo il danno è soggettivo, ma il danno è agli
altri e il danno è anche esportato nelle proprie famiglie; così
come ormai si lega, come fattore predisponente alle malattie
coronariche, l'uso del tabacco.
Cosa è stato fatto? Qui sapete vi sono delle leggi nazionali,
che noi riprendiamo e possiamo fare applicare nel modo corretto, in
particolare mi sembra significativa la circolare del Ministro
Veronesi del 28 marzo 2001, che riprende in modo significativo
alcuni punti che cito. Intanto, chi vende e somministra tabacco a
persona minore di anni 16, è punito con sanzione amministrativa;
non solo, fissa in modo preciso i luoghi in cui non si può
assolutamente fumare, cioè nelle corsie dell'Ospedale, nelle aule
delle scuole, in metropolitana, nelle sale di attesa, eccetera. Non
solo, in questa circolare è previsto il divieto di fumo nei luoghi
privati, nei ristoranti, nei cinema in cui non siano in atto misure
appropriate. La circolare è anche molto importante perché determina
chi deve fare osservare queste leggi; chi, sia nell'ambito
dell'Amministrazione, sia nell'ambito del privato, debba prevedere
questi controlli e addirittura debba formulare le sanzioni. Dice:
"i dirigenti preposti alle strutture amministrative e i
responsabili delle strutture private sono tenuti ad individuare con
atto formale i locali della struttura a cui sovrintendono, dove, ai
sensi dei criteri prima citati, devono essere esposti i cartelli di
divieto e spetta ad essi tutta una serie di obblighi"
.
L'Amministrazione regionale ha ripreso questa circolare con una
circolare applicativa il 12 febbraio 2002, che titola: "Divieto di
fumo nei locali dell'Amministrazione regionale", in cui prevede che
siano i responsabili di queste strutture a far applicare la
normativa. Ho l'esempio dell'Ospedale: in quasi tutti i reparti e i
centri di raccolta dei pazienti e dei parenti sono esposti dei
cartelli contro il fumo e sono stati individuati i dirigenti che
devono prevedere di far applicare queste norme.
Cosa è stato fatto ancora? Con le iniziative, anche recenti, è
stata intanto data una struttura precisa alla Pneumotisiologia del
nostro Ospedale, identificare un responsabile di un'unità
budgetaria vuol dire dare stabilità, vuol dire vedere da chi devono
partire tutte le iniziative per il contrasto di questa pratica.
Abbiamo di nuovo in una finanziaria, con dei problemi economici,
mantenuto l'ambulatorio del fumo, cioè un ambulatorio in ambito
USL, dove si può con l'aiuto di psicologi disabituare gli utenti a
questa pratica. La "Lega italiana per i tumori" ha fatto diverse di
queste campagne, una di queste è stata rivolta anche ai dipendenti
dell'USL per disattivare questa abitudine; così l'USL ha preparato
un documento per bambini delle elementari a fumetti, è stato dato
corso negli anni passati ad un progetto dal titolo "Ospedale senza
fumo"; vi ricordate come erano significativi quei piatti ricolmi
invece di spaghetti, di mozziconi di sigarette? Il fumo dà una
dipendenza, è vero, quindi va trattato come una malattia cronica e
vanno prese le iniziative di conseguenza.
In conclusione, vorrei dire che ho letto 2 anni fa una
pubblicazione del "British journal inglese", che su questo è
autorevole, dove si diceva che la campagna contro il fumo finora
non si è affermata per due motivi: perché le due classi principali
che dovevano sostenere questa campagna non l'hanno adeguatamente
sostenuta e faceva riferimento ai medici e agli insegnanti; da
questa considerazione l'Associazione dei medici inglesi ha lanciato
una campagna con i suoi aderenti di non fumare più. Potrei
aggiungere una cosa, se veramente crediamo a questo - penso che
degli "scoop" possano avere un valore a livello regionale -,
nell'atrio della saletta abbiamo diversi cartelli in cui è scritto:
"Vietato fumare"
, proprio come "scoop" e sull'onda di questa
inchiesta inglese, potrebbe avere un senso che i Consiglieri della
Valle d'Aosta si impegnassero a non fumare e a sostenere una
battaglia contro il fumo.
Président - La parole au Conseiller Lanièce.
Lanièce (SA) - Prendo atto della risposta dell'Assessore. Il
problema del tabagismo, in effetti, è ormai ben noto in tutta la
sua drammaticità, e le conseguenze sanitarie e sociali dell'abuso
di fumo sono materia di trattazione in tutte le sedi. L'Assessore
stesso ha fornito alcuni dati che evidenziano i danni che procura
alla salute umana ed è ormai consolidato anche il fatto che il
tabagismo è una vera e propria dipendenza, non diversa da quella
legata all'alcool o alla droga e come tale deve essere
trattato.
Lo scopo di questa interrogazione era quello di conoscere come
la pubblica amministrazione si vuole porre di fronte a questo
problema e quali iniziative l'Amministrazione ha posto in essere e
vuole porre in essere per fare della prevenzione. È proprio questa
la cosa importante, perché non possiamo pensare che la Regione
possa fare altro se non informare la collettività sui danni che il
fumo porta alla salute, tenuto conto che vi è il fumo attivo, che è
una scelta dell'individuo, e il fumo passivo, che è la conseguenza
per le persone che non fumano. È stato sottolineato giustamente che
i figli di fumatori hanno più facilità di ammalarsi, quindi penso
che l'importanza dell'azione dell'Amministrazione regionale sia
quella di fare prevenzione, anche perché non possiamo - né questa
era la volontà di questa interrogazione - fare una crociata contro
i fumatori, in quanto ognuno ha il diritto di fare le proprie
scelte sulla propria salute, però è importante informare la
collettività, in modo che ciascuno possa fare le scelte in modo
consapevole. Questa iniziativa non deve essere vista né come una
critica verso eventuali ritardi fatti in questa direzione, né come
una volontà di criminalizzare i fumatori, ma nel senso di cercare
di intervenire con un'azione di dissuasione, frutto di campagne di
informazione e di educazione e quindi di prevenzione sanitaria.
Serve anche da stimolo, per fare in modo che questo diventi un
problema importante da seguire come l'alcool e la droga, per i
quali in passato si sono fatte diverse iniziative da parte degli
organi competenti. Penso che il fumo ha conseguenze sanitarie molto
gravi, quindi è giusto che il tabagismo sia considerato tale e
quale alle altre dipendenze ed affrontato con il massimo
sforzo.
Il fatto di far riferimento a campagne nazionali e ad azioni
tipo quella della "Lega italiana per la lotta contro i tumori" è
una cosa positiva ed è giusto sostenerle, ma penso che sia
altrettanto opportuno che la Regione abbia un ruolo diretto e
attivo nell'affrontare tale problematica, in modo da portare a
conoscenza della collettività il fatto che l'uso di tabacco è
nocivo. L'importante è aumentare le iniziative per fare
informazione, educazione e prevenzione per quanto riguarda la lotta
contro il fumo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK