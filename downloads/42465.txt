Consiglio Regionale della Valle d'Aosta - Oggetto del Consiglio n. 39 del 4 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 39 del 4 novembre 2020 - Resoconto
OGGETTO N. 39/XVI - Interpellanza: "Intendimenti in merito
alle misure per sopperire alla mancanza di un centro Covid
ospedaliero".
Marguerettaz (Presidente) -
Proseguiremo con i lavori,
punto n. 22 all'ordine del giorno. Collega Spelgatti, ha la
parola.
Spelgatti (LEGA VDA) -
Partiamo dall'articolo pubblicato
sul "Fatto Quotidiano" in data 22 ottobre 2020 dal titolo: "Aosta,
il centro Covid per potenziare l'ospedale è in ritardo. Pronto solo
in primavera 2021. Sospesi interventi chirurgici non urgenti". Il
contenuto dell'articolo che si riporta integralmente è il
seguente:
"Il prefabbricato da 7,9 milioni, con pronto soccorso, 8 nuovi
posti di terapia intensiva e altri 9 di sub-intensiva, era stato
annunciato a luglio. "La delega dal commissario Arcuri per indire
la gara di appalto è arrivata solo la settimana scorsa", fa sapere
l'assessore uscente. Gli uffici di Arcuri erano in attesa di
documentazione aggiuntiva per poter dare il via libera. I sindacati
dei medici: "Sarà difficilissimo garantire le prestazioni sanitarie
che hanno permesso, solo pochi mesi fa, di prendere in carico tutti
i nostri malati"
.
Nella corsa contro il tempo delle Regioni per l'ampliamento dei
posti in rianimazione destinati ai pazienti Covid, dai medici della
Valle d'Aosta arriva un grido di aiuto. "Le strutture sono sempre
le stesse e i professionisti della sanità sono stanchi e già
provati dalla precedente ondata" scrivono in un comunicato le
principali sigle sindacali dei medici - e c'è tutto l'elenco delle
sigle - Del prefabbricato di quasi mille metri quadrati, annunciato
lo scorso luglio, per potenziare l'ospedale Parini di Aosta oggi
non c'è ancora l'ombra. "Viene chiesto nuovamente di impegnarsi,
com'è giusto che sia, ma operando in un contesto strutturale
(l'ospedale) e organizzativo di fatto immodificato - mettono nero
su bianco i medici - perciò, ancora una volta, sarà difficilissimo
garantire quelle prestazioni sanitarie che hanno permesso, solo
pochi mesi fa, di prendere in carico tutti i nostri ammalati".
Affermazioni che spaventano. Ma che fine ha fatto il progetto della
struttura prefabbricata da 7,9 milioni di euro con pronto soccorso,
otto nuovi posti di terapia intensiva e altri nove di terapia
sub-intensiva? L'assessore alla salute della Valle d'Aosta, Mauro
Baccega, contattato da ilfattoquotidiano.it, ha dichiarato che "il
centro Covid non sarà pronto prima della primavera 2021". Fuori
tempo massimo, considerata la forte recrudescenza dei contagi da
coronavirus che si fa già sentire. "Sarà durissimo affrontare in
queste condizioni l'autunno e l'inverno": lo ammette anche
Baccega.
Il ritardo della realizzazione del prefabbricato sembra essere
una questione di filiera. "Soltanto la settimana scorsa è arrivata
la delega dal commissario Arcuri per indire la gara d'appalto per
il piano di interventi - ci spiega l'Assessore uscente della Valle
d'Aosta. Il progetto era stato approvato i primi di luglio nel
piano di riorganizzazione della rete ospedaliera dalla Giunta
regionale. Nel frattempo, il 4 luglio, avevamo inviato delle
modifiche al Ministero della salute che sono state approvate il 20
luglio. In pratica la struttura è passata dai tre livelli previsti
a due, perché il nuovo blocco del pronto soccorso verrà annesso a
quello del Parini". Gli uffici di Arcuri erano in attesa di
documentazione aggiuntiva relativa all'opera senza la quale il
Commissario straordinario per l'emergenza non avrebbe potuto
procedere con la delega. "I lavori per l'allestimento del
container
al servizio del
triage
di pronto soccorso
partiranno fra un mese" assicura Baccega. Ma sarà sempre troppo
tardi per far fronte all'emergenza sanitaria dettata dalla
pandemia".
Per questo noi chiediamo: "quale sia l'iter che era stato
preventivato inizialmente per arrivare alla conclusione definitiva
dei lavori del centro Covid e con quali tempistiche", visto e
considerato che si presumeva che tutti i lavori sarebbero dovuti
terminare per l'inizio della nuova pandemia, in realtà non sono
ancora partiti; "quali fasi cronologiche dell'iter previsto non
sono state rispettate e per quali ragioni; quali misure siano state
adottate e quali il Governo regionale intenda adottare, di concerto
con l'Azienda USL, per sopperire alla mancanza del suddetto centro
Covid; quale sia la quantificazione di massima dei costi aggiuntivi
e le misure adottate per sopperire alla mancata realizzazione del
suddetto centro comportano per la Regione a far data dal momento in
cui ne era prevista la realizzazione fino al momento in cui si
presume che il centro sarà effettivamente operativo".
Sapevamo già in quale direzione si sarebbe andati, l'abbiamo
capito nella scorsa legislatura, perché in realtà non c'era
veramente l'intenzione di fare questo prefabbricato, e noi abbiamo
dovuto insistere non poco in Consiglio e lavorare non poco per
arrivare a questo risultato, si puntava tutto sull'Isav, l'abbiamo
sempre detto: ma non è corretto, abbiamo gli immobili, ne abbiamo
tanti, abbiamo l'ospedale, abbiamo il Beauregard, abbiamo tante
altre strutture, ci possono essere tante soluzioni alternative da
mettere sul piatto, compresa quella del prefabbricato e
quant'altro, perché ci parlate sempre di Isav. Isav è continuato a
tornare fuori in continuazione, già una volta approvato il discorso
del prefabbricato, si continuava però a leggere su tutti i giornali
di quest'ossessione per Isav. Isav ha dei costi, ogni posto letto
costa. Bene, adesso ci si dice che tra tutte le possibili soluzioni
che c'erano sul piatto è stata scelta di nuovo quella di Isav.
Bene, allora visto e considerato che questo prefabbricato non è
pronto, i soldi sono stati stanziati, quindi comunque i costi per
il fabbricato ci sono e sono da affrontare, ma siamo così
fortemente in ritardo, comunque sia ci sono dei costi che
raddoppiano, e quindi per tutto il periodo previsto di sdoppiamento
di costi perché non si sono trovate delle soluzioni alternative e
comunque il prefabbricato non è pronto, ci sono delle problematiche
non da ridere anche a livello economico che devono poi essere
giustificate alla collettività perché c'è un raddoppio di costi.
Tante altre soluzioni, ripeto, l'ho accennato prima, si sarebbero
potute adottare; abbiamo, lo ricordo, un ospedale Beauregard che
avrebbe potuto essere utilizzato come ospedale Covid visto che
comunque c'è la diagnostica, ci sono le sale operatorie, si
sarebbero potuti liberare i piani degli uffici amministrativi
dell'ospedale Parini e quindi trovare altri posti letto lì, ci sono
altre strutture di proprietà della Regione che si sarebbero potute
adattare. Tutto questo non è stato fatto.
Lei prima mi ha detto: "non è un problema di spazi, è un
problema di personale". Che cosa è stato fatto per reperire questo
personale? Perché a me quello che risulta è che sostanzialmente non
è stato fatto quasi nulla; dal punto di vista dei medici, nulla,
dal punto di vista degli infermieri, poco o nulla rispetto a quello
che si sarebbe potuto fare, e poi anche per reperire tutto il resto
del personale.
Sul discorso degli ambulatori non è stato fatto assolutamente
nulla e si affronta oggi questo discorso, ma siamo in piena
pandemia.
Ripeto: il risultato di tutta questa operazione, di tutto quello
che non è stato fatto è che l'ospedale Parini sostanzialmente è
diventato un ospedale Covid, si è bloccata completamente la sanità,
la sanità quindi sostanzialmente sta esplodendo e questo comporta
anche delle conseguenze enormi proprio perché nel momento in cui...
a parte il problema della salute e di tutti i cittadini che
continuano ad avere tutte le altre patologie che non vengono più
curate, ma poi, nel momento in cui esplode la sanità valdostana
avendo noi un unico ospedale, chiaramente va tutto in tilt e
ribadisco il concetto che a pagare per questa situazione di blocco
della sanità poi è tutta la collettività perché è poi tutta la
collettività che finisce in
lockdown
perché non ci sono più
posti letto disponibili e quindi non si può più tenere aperto
nulla. Il problema quindi è che per tutto quello che non è stato
fatto, come al solito, a pagare sono i cittadini e invece ci sono
delle grosse responsabilità proprio per le scelte che sono state
fatte o per tutto quello che non è stato scelto di fare.
Presidente -
La parola per la risposta all'assessore
Barmasse.
Barmasse (UV) -
Con riferimento alla presente
interpellanza, ritengo che le informazioni siano già state fornite
nell'ambito di una risposta a un'interrogazione precedente:
"Notizia sullo stato di realizzazione del piano di riorganizzazione
della rete ospedaliera", tant'è vero che il consigliere Spelgatti
ha un pochettino ripercorso quali sono stati i problemi, i
finanziamenti, eccetera, per la costruzione di questa cosiddetta
"aggiunta", che io non definirei un "ospedale Covid". Occorre
tuttavia specificare che il piano regionale non prevede la
realizzazione di un centro Covid, questo deve essere comunque
chiaro, bensì, come richiesto dall'articolo 2 del decreto-legge n.
34/2020: "La realizzazione di interventi per il potenziamento della
rete ospedaliera mediante l'aumento strutturale del numero dei
posti di terapia intensiva e semintensiva e la creazione di
percorsi separati nell'area di Pronto Soccorso". Contrariamente a
quanto affermato dall'articolo pubblicato sul "Fatto Quotidiano"
del 22 ottobre, a seguito dell'approvazione del piano da parte
della Giunta regionale, non si sono rese necessarie ulteriori
integrazioni documentali.
Le misure gestionali e organizzative adottate dall'Azienda USL
per affrontare l'attuale fase emergenziale, come già accennato,
riguardano: la gestione di
equipe
di medici per reparti
Covid, le attività finalizzate alla miglior gestione delle scorte
di magazzino e a una specifica formazione del personale, anche con
riferimento all'utilizzo dei DPI; l'attivazione della struttura
socio-sanitaria di Perloz, come già detto, al fine di agevolare le
dimissioni dai reparti ospedalieri; la revisione di percorsi
sanitari: tali misure si sarebbero rese necessarie anche nel caso
di realizzazione e di allestimento delle nuove aree ospedaliere
previste dal decreto-legge n. 34/2020 con ulteriore problematica di
dover reperire il personale necessario alla gestione delle stesse.
Questo perché le due strutture avevano delle indicazioni diverse,
nel senso che... fatta questa struttura, i famosi due piani, tre
piani, vicino, diciamo, al laboratorio analisi... questa struttura
verrà comunque costruita, è comunque una struttura adibita a una
terapia intensiva e semi intensiva, possibilmente di tipo modulare
in modo da poterla utilizzare anche per altre esigenze che
dovessero verificarsi in futuro. È quindi una struttura in più, in
questo momento non verrebbe utilizzata per poter ampliare la
risposta ai ricoveri Covid. Potrebbe diventare una risposta al
problema Covid nel momento in cui i posti di terapia intensiva non
fossero più sufficienti, questo sì, ma non nell'attuale situazione.
In questa situazione l'ampliamento di posti, la ricerca di posti -
parliamo pure dell'Isav - l'Isav in questo momento ha un fattore
positivo per noi, che ha il personale infermieristico e
parzialmente anche medico, e questa è la differenza sull'utilizzare
altre strutture in cui noi dovremmo mettere tutto il personale che
in questo momento, come ho già detto prima, non abbiamo. Soluzioni
dal punto di vista logistico ce ne sono, ce ne potrebbero essere,
lei ha perfettamente ragione, però, come dicevo già prima, e
continuo a ripetere, il problema in questo momento è il personale.
Sono stati espletati molti concorsi dall'azienda sanitaria in
questo periodo, sia per quanto riguarda gli infermieri che per i
medici; come sapete tutti, la gran parte di questi concorsi sono
andati deserti, per cui c'è una grossa difficoltà a reperire medici
e un pochettino meno, per fortuna, infermieri. È ovvio che
bisognerà creare degli incentivi, su questo ha ragione, per poter
essere attrattivi e quindi avere più medici, evitare che i medici
che ci sono se ne vadano, mai questo è ovvio ed è giusto
affermarlo.
Presidente -
Per la replica, la parola alla collega
Spelgatti, ne ha facoltà... esplicitiamo solo il motivo, il fatto
personale, prego, consigliere Baccega.
Baccega (PA) -
Sono stato citato più volte dalla
interpellante e quindi credo che ci possa essere una richiesta di
parola per fatto personale. Citando l'articolo ci sono state delle
divagazioni che non sono previste nell'articolo e quindi vorrei
chiarire meglio le cose, se possibile...
Presidente -
Non possiamo però immaginare nell'ambito
della discussione di interloquire ogni volta che veniamo citati
come fatto personale, però se è indispensabile... ma in modo
telegrafico.
Baccega (PA) -
Mi limito semplicemente a dire che mai e
poi mai ci eravamo sognati, il presidente Testolin, il sottoscritto
e tutte le strutture che si stavano muovendo intorno alla
realizzazione del corpo C1, mai e poi mai avevamo detto che sarebbe
stato pronto per novembre, questo che sia chiaro. L'obiettivo del
cronoprogramma di quella struttura andava sempre al 2021, ma nel
prossimo Consiglio farò io un'interrogazione che possa sviluppare
bene e chiarire meglio quali sono gli aspetti. Grazie di avermi
dato la parola.
Presidente -
Per la replica, la parola alla collega
Spelgatti.
Spelgatti (LEGA VDA) -
Io la ringrazio, collega Baccega,
perché lei dà un'indicazione molto importante, ma non va a suo
favore, perché oggi parlavamo del piano. Il piano, dicevo, non era
assolutamente esaustivo perché non affrontava nessun tema, cioè non
affrontava il problema della recrudescenza della pandemia che si
sapeva benissimo, era scritto su tutti i giornali, che sarebbe
arrivata in autunno. Nel programma si parla di interventi con
singoli posti di terapia intensiva da aumentare, quant'altro, più
il corpo C, più altre cose, tutti interventi di lungo periodo. Ora,
se tutto quello che è stato fatto per affrontare l'emergenza
sanitaria in vista di settembre-ottobre, quando si sapeva che
sarebbe successo tutto quello che poi si è puntualmente verificato,
era quel piano con interventi di lunghissimo periodo, la cosa è
veramente preoccupante, perché già è grave il fatto di dire: "non
siamo riusciti a fare quello che avevamo preventivato saremmo
riusciti a fare per settembre-ottobre"... tra l'altro, si sarebbe
potuto fare per settembre-ottobre, ricordo che in Lombardia è stato
costruito in tempi record un intero ospedale, quindi tutto quanto
si sarebbe potuto fare e si sarebbe potuto fare anche con risorse
nostre, con le mani libere e quant'altro. Comunque sia, sapere già
che quello era il piano e quello era il piano per affrontare la
recrudescenza dell'emergenza Covid e si sapeva già che tanto
comunque i risultati di tutto questo sarebbero arrivati due anni
dopo, un anno dopo è veramente drammatico, quindi, ex assessore
Baccega, le dico anche che forse si sarebbe salvato meglio
lasciando le indicazioni che c'erano nell'articolo, era meglio non
sapere questo piccolo particolare.
Non mi avete comunque risposto, perché sostanzialmente non mi
avete detto i costi. Prima domanda: dite il corpo C, "il corpo C
prevede appunto l'ingrandimento, eccetera, e comunque il personale
da mettere in ogni caso..." cioè se sei in questa situazione e per
affrontare l'emergenza epidemiologica si pensava di avere il
personale a disposizione, il personale ci doveva essere e il
personale evidentemente non c'è e comunque non si è fatto a
sufficienza per poterlo reperire. Benissimo, sappiamo che i 35
posti possono arrivare da Isav, quanto ci costa però tutto questo?
Perché questa non era una soluzione ipotizzata nel piano
organizzativo. Nel piano di riorganizzazione dell'ospedale e nel
piano quindi per risolvere le problematiche dell'ospedale e per
affrontare la seconda ondata Covid di Isav non si parlava, quindi
teoricamente la soluzione doveva essere tutta contenuta in quel
piano, in quel piano c'erano dei costi da sostenere per poter
allargare l'ospedale e quindi in qualche maniera aggiungere delle
strutture all'interno dell'ospedale, queste erano le soluzioni che
erano state ipotizzate inizialmente come risolutive del problema
della nuova ondata. Di Isav non si parlava formalmente nel piano,
però salta fuori adesso. Noi sapevamo già che sarebbe saltata
fuori, perché i tentativi comunque sia di inglobare, di immettere
una quantità enorme di soldi su Isav per dividere poi le strutture
ospedaliere su addirittura tre poli... già abbiamo il problema che
abbiamo l'ospedale il Beauregard, dobbiamo inserirci anche una
struttura privata di mezzo con soldi pubblici, era già tutto un
qualche cosa che comunque non andava bene, ma si sapeva che si
sarebbe andati in quella direzione, ma non lo si è esplicitato nel
piano, quindi nel piano non c'è scritto, ma comunque siamo andati a
finire e a parare lì.
E a quanto costa però non c'è risposta, perché comunque sia
c'era una domanda specifica: "quale sia la quantificazione di
massima dei costi aggiuntivi e le misure adottate per sopperire
alla mancata realizzazione del suddetto centro comportano per la
Regione a far data dal momento in cui ne era prevista la
realizzazione fino al momento in cui si presume che il centro sarà
effettivamente operativo". A questa domanda quindi non è stata data
risposta. I costi comunque da sostenere saranno molti, però è stato
ammesso che in realtà non era previsto di fare sostanzialmente
assolutamente nulla per affrontare l'emergenza a ottobre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK