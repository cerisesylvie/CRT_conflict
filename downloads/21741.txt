Consiglio Regionale della Valle d'Aosta - Oggetto del Consiglio n. 1466 del 21 settembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1466 del 21 settembre 2005 - Resoconto
OGGETTO N. 1466/XII - Iter del processo di realizzazione della
rete di distribuzione del gas metano. (Interpellanza)
Interpellanza
Richiamato il Piano Energetico approvato dal Consiglio
regionale nel 2003;
Richiamate le convenzioni stipulate fra "Digrava S.p.a." -
"Italgas S.p.a." - Regione Autonoma Valle d'Aosta e Comuni;
Rilevato che assistiamo ad un forte rallentamento della
realizzazione della rete di distribuzione e quindi ad
un'inadempienza di "Italgas S.p.a.". Infatti i comuni interessati
dal completamento della rete di distribuzione del gas metano sono
21 (Pont-Saint-Martin, Donnas, Hône, Bard, Arnad, Issogne, Verrès,
Châtillon, Saint-Vincent, Pontey, Chambave, Verrayes, Fénis, Nus,
Saint-Christophe, Pollein, Aosta, Charvensod, Sarre, Saint-Pierre e
Villeneuve); i comuni di Brissogne, Gressan e Quart sono stati
raggiunti solo marginalmente dalla stessa rete; invece, non sono
ancora stati in alcun modo serviti i comuni di Montjovet,
Champdepraz, Saint-Marcel, Jovençan e Aymavilles.
Rilevato che la realizzazione del metanodotto
"Montanaro/Pont-Saint-Martin/Aosta" ha e sta creando non pochi
vincoli ai valdostani che si sentono essere stati "raggirati"
all'atto della stipulazione dei relativi contratti di
servitù;
Ricordato che il socio di maggioranza sia dell'"Italgas
S.p.a." con sede a Torino che della "Snam Rete Gas S.p.a." è la
Società '"ENI S.p.a.";
Ricordato che ad oggi le disposizioni legislative prevedono
la possibilità di un'eventuale riscatto anticipato delle reti da
parte degli enti locali;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1) se altri Comuni della Valle d'Aosta hanno stipulato
convenzioni per la realizzazione della rete di distribuzione del
gas metano;
2) quali sono state le forme contrattuali che garantiscono il
completamento della rete di distribuzione gas metano in Valle
d'Aosta;
3) quali iniziative si vorrà intraprendere in merito ai
contributi regionali a favore delle trasformazioni e a nuovi
allacciamenti al gas metano.
F.to: Viérin Marco - Comé - Stacchetti - Lanièce
Presidente - La parola al Consigliere Viérin Marco.
Viérin M. (SA) - Questa interpellanza è molto chiara, in base
anche ad una richiesta di dati che avevamo formulato mesi or sono,
alla quale abbiamo avuto il 5 agosto una risposta evasiva in merito
alla quale ho inviato una lettera all'Assessore, senza aver avuto
ancora risposta. Abbiamo predisposto questa iniziativa quindi solo
in merito ai dati che abbiamo potuto ricevere ad oggi, cioè sul
fatto che dei 29 Comuni che dovevano essere serviti con gli accordi
fatti con il gruppo "ENI", 3 (Brissogne, Quart e Gressan) sono
serviti da gas metano, mentre altri 5 Comuni (Montjovet,
Champdepraz, Saint-Marcel, Jovençan e Aymavilles) non sono per
niente stati serviti. Questa situazione è stata confermata anche
dall'Assessore con una lettera del 5 agosto, dobbiamo però
ricordare quanto prevede il piano energetico approvato dal
Consiglio nel 2003; perché, stiamo andando in una direzione che non
è quella data dal Consiglio con l'approvazione di quel piano.
Inoltre vogliamo chiedere se sono state fatte altre convenzioni
da parte di altri comuni, oltre queste 29 fatte in passato, e
ancora se le forme contrattuali che hanno stipulato tali comuni
sostenuti dalla Regione garantiscono per il prossimo futuro il
completamento della rete di distribuzione del gas metano per il
loro territorio o meno, di conseguenza quali iniziative vogliamo
intraprendere in merito ai contributi regionali a favore della
trasformazione dei nuovi allacciamenti a gas metano, sia
richiamando il piano energetico approvato dal Consiglio, sia su
questa inadempienza da parte del gruppo "ENI" con le società
"Italgas", "Gas & Power", "Snam Rete Gas".
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Innanzitutto per riconfermare la
disponibilità a fornire dei dati al collega Viérin.
Per quanto riguarda l'orientamento politico di fondo,
riconfermiamo la volontà di potenziare la rete di impianti che
abbiano un minore impatto dal punto di vista di emissioni e
sicuramente il gas metano lo ha per il riscaldamento rispetto al
gasolio e altre fonti termiche. Nella questione specifica va
ricordato come, mantenendo questo tipo di impostazione, una
difficoltà che si è incontrata nell'ultimo periodo è relativa al
fatto che con il processo di liberalizzazione del mercato del gas
vi è un minor interesse da parte delle società concessionarie di
costruire nuovi impianti, perché la concessione delle reti è
soggetta a gare e i tempi delle concessioni si sono ridotti
rispetto al passato, ma resta comunque il problema di trovare delle
soluzioni. Non sto a ricordare quanti incontri sono stati fatti
nell'ultimo periodo con "Italgas" e con altri soggetti, ma, per
rispondere alla prima domanda, non vi sono comuni che abbiano
stipulato nuove convenzioni. In occasione di un incontro
organizzato con il Celva, alla fine dello scorso anno, su
sollecitazione di questo Assessorato, i sindaci delle
amministrazioni interessate hanno esaminato la possibilità offerta
dalla legge n. 239/2004 di riforma del settore energetico, con
particolare attenzione di riscatto anticipato delle concessioni.
L'incontro ha consentito di verificare il condiviso intendimento
dei diversi amministratori di adottare iniziative che coinvolgano
la generalità dei comuni interessati dalle diverse problematiche,
anche per evidenti ragioni di economia - perché, mentre la città di
Aosta potrebbe pensare ad una soluzione in proprio, questo non è
pensabile che accada per gli altri comuni della Valle -, però nella
riunione non si è giunti ad una decisione in merito, anche perché
il Celva si è riservato di approfondire i contenuti del problema e
di verificare le questioni giuridiche connesse, pertanto la
questione rimane aperta. Nei diversi incontri avuti con "Italgas",
soprattutto in relazione con alcune questioni specifiche, ad
esempio l'ampliamento della rete a Gressan, eventualmente con una
rete a GPL, "Italgas" ha detto che non avrebbe impugnato iniziative
delle amministrazioni comunali volte ad affidare le concessioni a
società terze, cosa che è del tutto evidente nei Paesi in cui la
rete di distribuzione non è mai stata sviluppata, anche per
un'evidente inadempienza di "Italgas".
Secondo quesito: le modificazioni alla normativa introdotta
dalla legge n. 239/2004 consentirebbero il riscatto anticipato
delle concessioni in essere durante il periodo transitorio, in
quanto questo è previsto dagli atti di affidamento; qui alla base
ci vuole una scelta politica del Celva rispetto alla volontà di
andare o meno in tale direzione, che è al momento quella che
consente di risolvere il problema. Il periodo transitorio termina
entro il 31 dicembre 2007 con possibilità di proroga di un anno in
presenza di motivazioni di pubblico interesse. La proroga del
periodo transitorio potrebbe arrivare al 31 dicembre 2012 qualora
l'affidamento sia stato attribuito mediante gara. Il nuovo
affidamento potrebbe essere attribuito in forma associata mediante
gara per periodi non superiori ai 12 anni. In sintesi, per le
singole amministrazioni potrebbero presentarsi diverse possibilità:
il riscatto anticipato entro il 31 dicembre 2007 alle condizioni
previste dall'articolo 17 della concessione, perché non va
dimenticato che i titolari delle concessioni di distribuzione del
gas sono i comuni e non la Regione, con le modalità previste dal
Testo unico sulla municipalizzazione dei pubblici servizi, ovvero
attraverso il criterio di stima industriale; la richiesta
all'"Italgas Rete" di deroga al contratto di affidamento per la
realizzazione di piccole reti a GPL al servizio di nuove porzioni
di territorio comunale non raggiunte dalla rete metano; per le
amministrazioni comunali nei cui territori la rete di distribuzione
non è ancora stata sviluppata disponibilità della stessa società
"Italgas Rete" a non impugnare l'eventuale scelta di affidare la
concessione ad una società terza; per le amministrazioni comunali
nei cui territori non è stata realizzata neppure la rete di
distribuzione di primo impianto non esistono condizioni ostative da
parte della società, in quanto l'atto di concessione non ha potuto
esplicare alcun effetto, di fatto la concessione è nulla. La
società "Italgas Rete" avrebbe ipotizzato anche il trasferimento
della società a una società terza, previa approvazione da parte
dell'amministrazione comunale, come previsto dall'articolo 20
dell'atto di concessione, tuttavia questa ipotesi non sarebbe
percorribile in considerazione dell'obbligo della gara. In sintesi,
è necessario che il Celva riesamini la questione e giunga ad una
decisione che sia condivisa dalla gran parte dei comuni che sono
interessati alla distribuzione.
Terzo quesito: è stato approvato dalla Giunta regionale ed è
stato trasferito al Consiglio un nuovo disegno di legge riguardante
l'uso razionale dell'energia, che consente di andare a rivisitare
la legislazione approvata nei primi anni '90. All'interno di tale
provvedimento si risolve un problema che era stato in passato
sollevato proprio da "Stella Alpina": quello di avere la
possibilità di incentivazione alla creazione di reti a GPL, non
solo a metano. Questo disegno di legge quindi va in tale direzione
e al tempo stesso risolve alcune distorsioni esistenti nell'attuale
normativa, che non consente di attuare un'incentivazione degli
impianti che sia maggiore per quelli di maggiori dimensioni, che
hanno maggior impatto dal punto di vista finanziario... e
dell'abbattimento delle fonti inquinanti. Vi è la volontà di
mantenere lo sviluppo della rete al metano, va definito con il
Celva il suo intendimento rispetto allo sviluppo della rete,
partendo dal presupposto che in tutti gli incontri - quasi una
quindicina negli ultimi 3 anni che abbiamo fatto con "Italgas Rete"
- non vi è la volontà della società a sviluppare ulteriormente la
rete per le caratteristiche della nostra regione, che vede una
scarsa densità demografica. È altrettanto vero che vi è la
necessità di procedere in questa direzione, quindi va sciolto un
nodo politico da parte del Celva - se vuole andare verso la
soluzione del riscatto o altro - e poi rimane una possibilità
attraverso la normativa regionale di continuare ad incentivare
l'utilizzo del metano e del GPL come fonte che riduce le emissioni
in atmosfera.
Presidente - La parola al Consigliere Viérin Marco.
Viérin M. (SA) - Anticipo subito che questo è un tema sul quale
"Stella Alpina" ritornerà in aula, perché è un tema, insieme a
quello dell'energia elettrica, che ha grande rilevanza per quanto
riguarda il piano energetico approvato nel 2003 e le giuste attese
dei cittadini in un campo nel quale abbiamo fatto ben poco. Oggi
posso dire tranquillamente che sono un po' disorientato rispetto a
quanto da lei asserito:
"che non si può far niente, il
ragionamento con "Italgas" e "Snam Rete" lo dobbiamo subire",
vi sono 29 comuni che hanno fatto le convenzioni allora e la
Regione ha partecipato in diverse forme a questi accordi.
Anche da un punto di vista territoriale non dimentichiamoci che
le tubazioni della dorsale hanno creato dei vincoli enormi a tanti
cittadini valdostani, ma anche ai comuni, che stanno pagando
adesso, quando devono realizzare le proprie opere, e oggi a chi ha
realizzato questa condotta, ci dice: "non abbiamo ottemperato alle
convenzioni stipulate anni fa ma, se volete affidare ad altri tale
gestione, non impugneremo tali iniziative", ma questi hanno preso
degli impegni, è troppo comodo così! Quelle convenzioni, come le ha
rispettate la pubblica amministrazione, anche il gruppo "ENI" con
le sue società deve rispettarle! Poi, quando mi si parla del
riscatto, è ancora peggio, perché è troppo comodo dire:
"non ho
rispettato le convenzioni, se volete, compratele voi e così si
risolve il problema".
Sono due cose sulle quali bisogna
riflettere, perché è un altro esempio di venire in Valle d'Aosta,
fare degli accordi del tipo "mordi e fuggi": non conviene più
gestire quello che si è fatto in Valle d'Aosta rispetto alla
convenzione, se volete pagate e andate avanti, noi non possiamo far
niente.
Avevo posto altre domande all'Assessore, alle quali non ho
ricevuto una risposta precisa, ad esempio quali sono state le forme
contrattuali che potrebbero garantire il completamento. Lei quindi
ha risposto indirettamente dicendo che non vi sono forme
contrattuali previste a suo tempo che garantiscano questo
completamento, per lei le uniche due vie di uscita sono: comprano i
comuni, oppure facciamolo in una forma diversa, tanto il gruppo
"ENI" non impugna le nostre iniziative; noi non siamo d'accordo su
questo modo di agire. Altro discorso quello di continuare
l'obiettivo di fondo del piano energetico inerente inquinamento,
lei dice: "per noi è giusto andare avanti con il gas metano"; anche
per noi, però vi sono cose che non quadrano, non ho avuto la
risposta sui dati che le ho chiesto, avevo chiesto quanti
allacciamenti sono stati fatti in Valle, non è possibile che una
regione, quando dà dei contributi per gli allacciamenti, quando ha
fatto delle convenzioni tramite i comuni per la rete gas non sappia
quanti allacciamenti esistono in Valle d'Aosta a fine 2004. Come si
fa a fare una gestione del piano energetico quando non si sa il
numero degli allacciamenti a gas metano presenti in Valle a fine
2004? Poi farsi rispondere dalla società "Italgas", "Snam Rete
Gas", che dice: "non siamo in grado, abbiamo sollecitato la nostra
consorella, "Divisione Gas & Power", che non riesce a darci i
dati, perché non è la sola che gestisce la vendita del gas in
Valle"... questo lo sappiamo, anche perché la Regione non ha più
dato l'affidamento a questa divisione del gruppo "ENI" ultimamente
per i propri fabbricati, ma lo ha dato giustamente in appalto e che
se lo è aggiudicato la società "Siram S.p.a." del gruppo
"Italcogim". Vi è una cosa che lei deve sapere perché glielo
scritto con lettera datata 2 settembre:
"Con la presente voglio
informarla che al punto n. 2 della sua risposta, dove mi ha detto
che non poteva rispondere alle nostre richieste di dati, perché non
è stato possibile conoscere dalla società di distribuzione "Gas
Italgas" lo stato degli allacciamenti alla data del 31 dicembre
2004, in quanto la medesima attende ancora di essere adeguatamente
informata dalla società di vendita, ovvero nel caso specifico
"Divisione Gas & Power" del gruppo "ENI", alla quale sarebbero
stati di volta in volta sottoposti i ripetuti solleciti di questo
Assessorato..."
, ma l'Assessorato dà i contributi per
l'allacciamento a tutti e non conosce quanti allacciamenti sono
stati fatti? L'Assessorato è responsabile del rapporto con il
gruppo "ENI" e quindi con le 2 società presenti in Valle: la rete
di distribuzione e "Snam Rete Gas", però lei sa bene che tutto il
gas venduto è tutto venduto da " Snam Rete Gas "; anche il gas che
consumano i fabbricati della Regione e che è venduto alla Regione
dalla "Italcogim" tramite "Siram", quindi è sempre gas comprato
dall'"Italgas" e l'unica che ha i dati di tutti i contatori
esistenti in Valle è proprio l'"Italgas"! Perché conosce quanti
allacciamenti fornisce alla "Siram", quanti ne fornisce alla
"Divisione Gas & Power" eccetera; quindi, non si possono
accettare risposte di questo genere da parte dell'"Italgas", perché
ci prende in giro!
La mia lettera di rammarico ha voluto toccare anche un altro
aspetto su cui torneremo in aula, perché la stessa società ha fatto
sapere di non poter fornire un'informazione precisa poiché una
simile disaggregazione dei dati sulla dorsale non è rilevante per i
normali scopi istituzionali anche se questi Signori attraversano la
Valle per i due terzi! Io credo che non vogliano dircelo, perché
non credo che una società come questa non sappia dove passa la loro
tubazione principale! Vi sono dei "buchi neri" che sono
incomprensibili, sui quali andremo fino in fondo. "Italgas" è
responsabile della distribuzione totale in Valle d'Aosta, è
proprietaria della vendita fino al contatore, dal contatore in poi
lo vende chi vuole, pertanto "Italgas" deve avere non al 31
dicembre 2004 i dati, ma deve averli a ieri, deve averli per
forza!
Mi rammarico fortemente per tale risposta, perché non ci siamo,
come non ci siamo sul discorso dei contributi, perché adesso
vedremo questo disegno di legge che lei ha detto che la Giunta ha
già approvato, perché non lo abbiamo ancora ricevuto, speriamo di
riceverlo al più presto; speriamo che i grandi impianti che prima
non erano finanziati adesso siano finanziati anche come aiuto
regionale. Se queste due cose ci saranno, saremo ben lieti di
votarlo, perché non andiamo a mescolare il rapporto
maggioranza-minoranza sulle cose da fare, però anche lì noi faremo
un emendamento, glielo anticipo, perché, se il contributo per la
famiglia è rimasto quello che è, dobbiamo cambiare qualcosa, perché
8 anni fa era 500 mila circa di vecchie lire, oggi è rimasto più o
meno lo stesso. Da un lato, vi è l'inflazione ma, dall'altro, vi è
anche l'"Italgas" che ha triplicato i costi di allacciamento di 10
anni fa, mentre il contributo regionale è rimasto lo stesso. Vi è
qualcosa che non funziona, perché nello stesso periodo non credo
che le spese di allacciamento si siano triplicate. Torneremo su
questo argomento nel dibattito sul disegno di legge da voi
proposto.
Presidente - Vista l'ora, dichiaro conclusi i lavori della
mattinata. Riprenderanno alle 15,30 con la discussione del punto n.
23 all'ordine del giorno.
La seduta è tolta.
---
La séance se termine à 13 heures 13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK