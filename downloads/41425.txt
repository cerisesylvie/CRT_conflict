Consiglio Regionale della Valle d'Aosta - Oggetto del Consiglio n. 554 del 4 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 554 del 4 aprile 2019 - Resoconto
OGGETTO N. 554/XV - Interpellanza: "Misure per contenere i
finanziamenti per i lavori di ristrutturazione dell'Aeroporto di
Aosta".
Rini (Presidente) -
Punto n. 19 all'ordine del giorno. La
parola alla collega Pulz per l'illustrazione.
Pulz (ADU VDA) -
Torniamo a parlare dell'Aeroporto di
Aosta. Tra il 2008 e il 2010 è stato chiuso a causa di importanti
lavori di ristrutturazione, che hanno implicato l'ampliamento e
l'allungamento della pista e delle vie di rullaggio, oltre che
l'installazione delle luci di pista e quelle di avvicinamento,
l'installazione dei cosiddetti "PAPI" (gli indicatori luminosi del
sentiero di discesa), l'installazione delle radioassistenze per
l'atterraggio strumentale, per misurare la distanza dall'aeroporto,
per seguire una rotta predefinita con indicazione della distanza,
nonché di un radiofaro. Lo scopo di questi lavori - che possiamo
immaginarlo molto facilmente, hanno avuto dei costi elevatissimi -
era quello di fare della sede di Aosta un aeroporto commerciale
aperto al traffico nazionale e anche internazionale, in grado di
accogliere aeroplani con la capacità di 80-100 passeggeri anche in
condizioni di scarsa visibilità, sia di giorno che di notte.
Quest'attività preconizzata sarebbe consistita in almeno 2 voli di
linea giornalieri da e per Roma Fiumicino e da alcuni voli charter
settimanali da e per i principali aeroporti europei. Questo era il
sogno. Però, per uno scalo piccolo e "marginale" come quello di
Aosta, riuscire a conquistare un volume di traffico sufficiente a
coprire, non certo gli investimenti fatti, ma almeno le spese di
gestione, si è rivelato tutt'altro che facile. Inoltre atterrare e
decollare dall'Aeroporto di Aosta con grossi aeroplani presenta
particolare difficoltà operative nella fase di discesa e di salita,
perché stiamo in mezzo alle montagne e soprattutto i problemi sono
più gravi in assenza di visibilità. L'aeroporto è situato sul fondo
di questa profonda e stretta valle alpina, che è soggetta ad
intensi fenomeni meteorologici - oggi per esempio nevica e siamo ad
aprile - e il sentiero di avvicinamento strumentale ha una pendenza
circa doppia di quella standard.
L'ENAC, che come sappiamo è l'Ente Nazionale Aviazione Civile,
ha pertanto stabilito che le procedure strumentali di
avvicinamento, mancato avvicinamento e decollo possono essere
eseguite da operatori che siano autorizzati nello specifico. Tale
richiesta, oltre ad incidere sui costi di addestramento degli
equipaggi ovviamente, limita di molto la loro flessibilità di
impiego. Noi vogliamo anche ricordare che quando l'aeroporto non
era classificato come scalo commerciale abilitato al volo notturno
e non era gravato da stringenti procedure di sicurezza, risultava
paradossalmente più frequentato. L'area circostante era anche
pulita e in ordine. L'Hotel Alp era aperto e vantava pure una certa
clientela, mentre ora è in triste rovina e l'area di accesso
all'aeroporto è in completo degrado. Allo stesso tempo si è
drasticamente ridotta la presenza di volovelisti stranieri e
l'attività dell'Aero Club è in continuo e drammatico calo.
Alla luce di tutto questo, Ambiente Diritti Uguaglianza Valle
d'Aosta interpella gli Assessori competenti per capire: primo,
quanto siano costati esattamente nel complesso i lavori di
ristrutturazione, considerando anche la realizzazione
dell'aereostazione non ancora conclusa - che nel frattempo è stata
pure depredata dai ladri di tutti gli impianti elettrici e
termosanitari, non c'è più nulla, l'abbandono in cui si trova da
anni il cantiere è evidenziato pure dal fatto che gli spiazzi
lasciati liberi per i parcheggi delle autovetture e per i piazzali
per la sosta dei velivoli sono stati invasi da una foresta di
pioppi selvatici - e quanto in particolare si sia speso per
l'installazione delle luci di pista di avvicinamento, per le
installazioni delle radioassistenze, compresa anche la manutenzione
delle luci, dei sistemi di radionavigazione, nonché le radiomisure,
ovvero anche delle loro verifiche periodiche; secondo: quanti
velivoli commerciali da 80-100 posti e di capacità tra 30 e 80
posti per quanti passeggeri complessivamente siano atterrati ad
Aosta di notte o in condizioni di scarsa visibilità con equipaggi e
compagnie autorizzate da ENAC ad atterrare con procedura
strumentale sull'aeroporto di Aosta. In definitiva noi vorremmo
sapere quali siano gli intendimenti del Governo regionale circa le
urgenti misure da mettere in campo per arginare questa che è
chiaramente - non lascia dubbi - un'emorragia di denaro pubblico
investito in costose attrezzature strumentali, installate allo
scopo di far atterrare ad Aosta velivoli commerciali da 100 posti
di notte pure e anche con scarsa visibilità.
Aggiungiamo che è un vero peccato che in quest'Aula - lo abbiamo
già detto più volte - non si possano proiettare immagini;
basterebbero proprio solo due foto per rendere l'idea del degrado
attuale del nostro aeroporto. Secondo noi occorrerebbe anzi fare
delle visite guidate per illustrare ai cittadini gli effetti del
cattivo governo anche sulle loro tasche. Credo che allora si
deciderebbero tutti - questo vuol essere anche un appello - a
delegare molto meno la vita politica, se la vorrebbero riprendere
subito nelle loro mani con la presenza attiva e vigile, come anche
noi stiamo cercando di fare.
Presidente -
La parola all'Assessore Bertschy per la
risposta.
Bertschy (AV) -
Mi pare che sia già la terza iniziativa
sull'aeroporto di questi primi tre mesi, quindi una al mese non ce
la toglie nessuno. L'attuale difficoltà di renderlo utile per gli
investimenti che sono stati fatti è un tema che, vista la sua
importanza - come abbiamo già detto varie volte -, porta
all'attenzione delle opposizioni,
à tour de role
, perché è
capitato anche a noi di essere all'opposizione e di aver fatto
simili interpellanze.
Forse è bene ricordare anche da dove parte tutto questo, prima
ancora di dare le risposte, anche perché non è questo Governo
regionale che di punto in bianco decide di spendere o investire
ancora delle risorse, ma si dà continuità a scelte fatte in passato
che hanno basi normative e su queste si lavora. La strategia era
stata approvata e programmata nel tempo con il coinvolgimento di
tutti i principali attori istituzionali, anche questo Consiglio, ed
era coerente con il Piano territoriale paesistico della Valle
d'Aosta che si è sviluppato nel tempo attraverso una logica
successione di atti che sono stati via via assoggettati a
specifiche istruttorie e valutati positivamente nei vari organi
preposti, inclusi i nuclei di valutazione appositamente costituiti
per la valutazione degli investimenti. È bene ricordare che il
primo importante riferimento è la legge regionale del 23 dicembre
1991 recante "Infrastrutture aeroportuali e piano di
radioassistenza per l'aeroporto Corrado Gex della Valle d'Aosta",
che tra l'altro prevede espressamente l'acquisto delle attrezzature
e degli impianti necessari per l'attuazione del Piano di
radioassistenza per l'atterraggio e il decollo assistiti di
velivoli sull'aeroporto. Allo stesso modo va evidenziato che i
principali investimenti per lo sviluppo e il potenziamento
dell'aeroporto sono stati definiti con un
master plan
approvato nel 2004; sono stati programmati e condivisi con l'ENAC -
ovvero l'ente che agisce con autorità unica di regolazione tecnica
e certificazione vigilanza e controllo nel settore dell'aviazione
civile in Italia - e lo Stato che li ha cofinanziati attraverso le
nostre FAS, il Fondo sociale di coesione e due successivi accordi
di programma quadro stipulati nel dicembre 2005 e nel luglio 2007.
Questa è la storia, da dove partono gli investimenti che poi oggi
evidenziamo per l'ennesima volta. Di questo se n'è parlato in
passato.
I principali costi sostenuti per il potenziamento dell'aeroporto
susseguenti a questi atti normativi e a queste pianificazioni
strategiche sono (le darò poi la tabella, così non sta ad elencarsi
tutto): per il prolungamento della pista circa 10 milioni di euro;
per il sistema di radioassistenza e sistemi di ausilio alla
navigazione, impianto luci pista e piazzali, radar, luci ostacolo
5.417.000 euro, con una compartecipazione dello Stato di 2.721.158
euro; le recinzioni perimetrali per l'abbassamento degli ostacoli
sono di 371.668 euro; la realizzazione del nuovo
terminal
e
l'annessa viabilità (un intervento che è stato realizzato al 50
percento) per una spesa di circa 5.286.000 euro, di cui 3.213.000
euro sono risorse statali. Il completamento delle opere prevede
ancora - in questo senso è in corso di progettazione - un costo di
circa 8,8 milioni con un'altra compartecipazione di 1,1 milioni di
fondi dello Stato. Se vogliamo, aggiunti a questi investimenti,
vanno messi anche alcuni interventi sulla viabilità. Alcuni
sarebbero stati fatti ugualmente, ma la modifica della viabilità
esterna, Statale 26 a nord e Strada regionale 19 a ovest per circa
2.109.000 euro, con una compartecipazione anche qua dello Stato di
445.000 euro. Queste sono le principali voci di investimento
successive a tutti questi atti.
"
Quanti velivoli commerciali da 80-100 posti e di capacità da
30 a 80 posti per quanti passeggeri complessivamente siano
atterrati ad Aosta di notte o in condizioni di scarsa visibilità,
equipaggi e compagnie autorizzate da ENAC ad atterrare con
procedura strumentale sull'Aeroporto di Aosta
: sulla base dei
dati relativi al periodo 2014/2018, quindi senza andare troppo
indietro nel tempo, forniti dall'attuale gestore aeroportuale, non
è atterrato di notte o in condizioni di scarsa visibilità nessun
velivolo commerciale, né da 80-100 posti, né da 30-80 posti. Tra
l'altro la società di gestione, l'AVDA, segnala che sono anche
modificate oggi le autorizzazioni da parte di ENAC. In uno scalo di
categoria C come il nostro non è più prevista l'autorizzazione da
parte di ENAC. Le procedure sono strumentali, però sono state
utilizzate nel quinquennio sopraindicato da due velivoli da circa
90 posti di tipo BAE 146, che è il cosiddetto "Jumbolino"; però, al
di là di questo, è corretto sottolineare che le radioassistenze
sono di fondamentale importanza e di ausilio alle attività di
elisoccorso anche notturno. In questo senso AVDA sta ancora
valutando altre iniziative per rendere, da un lato, più appetibile
lo scalo e, dall'altro, per rendere - attraverso un'implementazione
delle procedure strumentali - più compatibili i sistemi attuali con
i sistemi di navigazione più evoluti, satellitare più
radioassistenza convenzionale di cui sono dotati gli aeromobili di
ultima generazione per incrementare le possibilità di utilizzo per
le operazioni di Protezione civile, di elisoccorso, per l'attività
elicotteristica in genere e per la sicurezza degli operatori. Mi
scuso se vado un po' velocemente.
"
Quali siano gli intendimenti circa le urgenti misure da
mettere in campo per arginare questa emorragia di denaro pubblico
investito in costose attrezzature strumentali, installate allo
scopo di far atterrare ad Aosta velivoli commerciali da 100 posti
di notte e con scarsa visibilità
": rispetto a questo
attualmente non c'è emorragia di denaro pubblico, se non il
riconoscimento del canone che è dovuto per contratto alla società
di gestione. Come ho già avuto modo di dire, se venisse meno anche
l'attività commerciale il canone della gestione dell'aeroporto
avrebbe comunque un costo che era stato identificato in circa 1
milione di euro all'anno. L'intendimento dell'attuale Governo - e
credo di quelli che si sono succeduti finora - è quello di dare
corso alla risoluzione approvata nel Consiglio regionale del 9
aprile 2015, la quale prevedeva l'aggiornamento del
master
plan
del 2004 rivedendo gli obiettivi strategici. Nell'ambito
di questa attività di aggiornamento, che al momento registra il
completamento di due delle tre fasi in cui è articolato, è emerso
che il
master plan
del 2004 conteneva valutazioni coerenti
con lo scenario macroeconomico ed aeronautico del 2004 e che, in
funzione del contesto attuale, le stime di allora possono essere
sicuramente ridimensionate di circa un terzo. Inoltre è emerso che
lo scalo presenta un'infrastrutturazione adeguata e coerente con le
norme aeronautiche, tra l'altro necessarie per mantenere le
certificazioni aeroportuali, che potrà essere pienamente utilizzata
con i flussi di volo previsti per il medio-lungo termine e che non
sarebbe vantaggioso modificare o ridimensionare. La categoria dello
scalo, per mantenere, ha bisogno di questo sistema di
radioassistenza oltre che, appunto, per tutte le attività di
Protezione civile.
Riguardo all'unico intervento non completato, quello relativo
all'aerostazione, quanto emerge dalle attività di aggiornamento del
master plan
è che si tratta di un intervento dimensionato in
modo compatibile con le attività di volo previste a regime. La
Regione intende quindi completare i lavori in ottemperanza agli
impegni vincolanti assunti con la sottoscrizione del relativo APQ,
alle indicazioni dello Stato e dell'ENAC recepiti con la delibera
n. 271 del 26 febbraio 2016. Rispetto a questo, evidentemente il
master plan
ci dirà in via definitiva come agire e come fare
in modo che il denaro investito possa vedere una sua utilità, anche
perché questo Governo e questa maggioranza - ma ripeto, anche
quelle precedenti - possono intervenire solo per migliorare quanto
è già stato pensato, quanto è stato stabilito con atti normativi e
quanto è stato investito con scelte che sono state conseguenti. A
noi tocca pertanto risolvere definitivamente il contenzioso. Ho già
avuto modo di dire in quest'Aula che pure il Governo precedente
stava cercando di arrivare ad una transazione per permettere alla
società di uscire dalla conflittualità che non gli ha permesso di
avere una visione più di sviluppo dell'aeroporto e, dall'altra
parte, di trovare una giusta misura per rendere compatibile le due
esigenze: quella del volo commerciale e quella del volo
sportivo.
Presidente -
La parola alla collega Pulz per la
replica.
Pulz (ADU VDA) -
Grazie, Assessore, per la sua precisa e
rigorosa risposta, che però purtroppo - nonostante il suo impegno
profuso che siamo pronti a riconoscere anche con una certa stima
che non vogliamo nascondere - non ci ha convinti e, anzi, ci ha
fatto venire in mente quel detto popolare "se errare è umano,
perseverare è diabolico". Pensare infatti che l'allungamento della
pista e l'installazione delle radioassistenze avrebbe fatto
automaticamente arrivare ad Aosta voli commerciali a tutte le ore
del giorno, ma anche della notte, in ogni condizione metereologica,
si è dimostrato un calcolo errato. Nessun volo commerciale con più
di 30 passeggeri infatti ha mai atterrato ad Aosta. Diceva lei
stesso che nessun velivolo commerciale con passeggeri a bordo è mai
atterrato di notte. Lo spreco di risorse è destinato a crescere in
modo inarrestabile, senza voli commerciali.
A noi risulta che l'aeroporto in tutto costi circa 2 milioni
all'anno. Secondo noi bisogna avere il coraggio di prendere
finalmente atto che l'Aeroporto di Aosta, nonostante tutti questi
investimenti fatti, si è dimostrato inadatto ad accogliere velivoli
commerciali di medie dimensioni, sia di giorno che di notte. Il
traffico commerciale si è infatti azzerato. Nonostante questo
ineluttabile declino, si continua con perseveranza - che a noi pare
appunto diabolica - a parlare di un qualche rilancio dell'attività
commerciale e così si sperpera per forza del denaro pubblico, per
tenere semplicemente in efficienza un aeroporto che, di fatto, è
deserto. Ci risulta che vengano pagati stipendi a personale che
però è sottoutilizzato per fornire servizi non richiesti da
nessuno, per movimentare i bagagli, per il servizio antincendio,
per i controlli doganali, per la Polizia di frontiera, per gli
addetti alla sicurezza. Sembra di trovarci di fronte ad una
pièce
da teatro dell'assurdo sinceramente. Nel frattempo i
cittadini valdostani che devono viaggiare cosa fanno? Vanno a
Caselle, vanno a Malpensa o anche in aeroporti più lontani.
A noi sembra che alla fine l'Amministrazione dovrebbe prendere
atto di questa insostenibilità di uno scalo commerciale perché,
certo, si può sottolineare che le responsabilità sono passate, che
questo Governo le ha ereditate, però la gestione del potere adesso
è nelle vostre mani - e a volte non vorremmo proprio essere al
vostro posto - e forse si può ancora invertire la rotta.
L'Aeroporto di Aosta, secondo il nostro modesto parere, sentiti
vari esperti vicini al nostro gruppo, dovrebbe essere declassato
limitando l'utilizzo a velivoli medio-piccoli e ciò consentirebbe
anche di contenere le spese. A noi sembra che la vera vocazione
dell'Aeroporto di Aosta possa essere di due tipi: oltre a servire,
come ha detto anche lei, come base per gli elicotteri del Soccorso
alpino, dovrebbe tornare ad essere il centro che era rinomato in
tutta Europa: per l'attività di volo a motore in montagna e del
volo a vela in alta quota.
Presidente -
Manfrin ha chiesto la parola? Risultava
iscritto a parlare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK