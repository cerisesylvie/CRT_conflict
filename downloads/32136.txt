Consiglio Regionale della Valle d'Aosta - Oggetto del Consiglio n. 954 del 17 dicembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 954 del 17 dicembre 2009 - Resoconto
OGGETTO N. 954/XIII - Approvazione di risoluzione: "Invito
alle delegazioni italiana ed europea ad un decisivo impegno per la
riuscita della Conferenza ONU di Copenhagen sul clima".
Risoluzione
Premesso che:
- in concomitanza con la fase conclusiva della Conferenza Onu
sul clima di Copenaghen (Conferenza delle Parti COP-15), appare
evidente la necessità di sbloccare i negoziati e di cercare di
trovare una soluzione globale;
- gli impegni assunti in quella sede dai due principali
inquinatori del pianeta, gli Stati Uniti e la Cina, restano vaghi,
non sembrano adeguati alle reali ed urgenti necessità di riduzione
delle emissioni nocive e paiono decisamente insufficienti a
garantire un contenimento delle temperature del pianeta;
Il Consiglio regionale della Valle d'Aosta
Invita le delegazioni italiana ed europea ad un decisivo
impegno per la riuscita della Conferenza;
Ribadisce l'auspicio del Parlamento europeo a raggiungere una
riduzione complessiva delle emissioni per tutti i paesi
industrializzati del 30% entro il 2020, rispetto ai livelli di
emissioni del 1990, per giungere, entro il 2050, ad una riduzione
dell'ordine del 60-80% necessaria per avere una possibilità
ragionevole di centrare l'obiettivo UE di limitare l'aumento della
temperatura media a non più di 2° centigradi;
Invita a riflettere in modo rapido e approfondito
sull'opzione di una Tobin tax verde, per finanziare a livello
internazionale la lotta contro il cambiamento climatico.
F.to:
Bertin - Louvin - Giuseppe Cerise - Patrizia
Morelli - Chatrian
Président
- La parole au Conseiller Bertin.
Bertin (VdAV-R)
- I cambiamenti climatici sono una delle
maggiori sfide della nostra epoca, il riscaldamento globale
rappresenta una delle maggiori minacce per il nostro pianeta.
Riprendendo quanto diceva il neocittadino di Introd, Benedetto XVI,
qualche giorno fa, l'abuso dell'ambiente minaccia l'umanità e il
suo futuro quanto le guerre e il terrorismo. Dalla rivoluzione
industriale ad oggi le emissioni di CO2 sono cresciute in modo
esponenziale, con conseguenze sempre più dirette sul clima. La
prima vera presa di coscienza mondiale sul problema del clima fu la
Conferenza delle Nazioni Unite sull'ambiente per lo sviluppo di Rio
de Janeiro del 1992; le conclusioni di questa conferenza furono il
tentativo di stabilizzare le concentrazioni in atmosfera del gas ad
effetto serra ai livelli del 1992. Successivamente, a partire dal
1994, anno di entrata in vigore del Trattato, si sono succedute con
scadenza annuale le cosiddette "conferenze del Parti", l'ultima la
COP-15, che si sta svolgendo in questo momento a Copenhagen, con lo
scopo di dare seguito ai principi stabiliti dalla convenzione
quadro. La più famosa di queste "conferenze del Parti" è stata
quella di Kyoto nel 1997, che ha imposto per la prima volta un
vincolo legale a diversi Stati per quanto riguarda le emissioni da
ridursi del 6 e l'8 percento entro il 2012. Le temperature sono
cresciute globalmente nell'ultimo secolo a seconda delle fonti
dallo 0,7 all'1 percento in media; un limite che continua a
crescere e che si ritiene indispensabile limitare in modo che non
superi il 2 percento, il che generalmente è ritenuta la soglia
oltre la quale il cambiamento climatico potrebbe scatenare delle
conseguenze catastrofiche sul pianeta. Pertanto dalla Conferenza di
Copenhagen diventa essenziale dare seguito al Trattato di Kyoto che
scade nel 2012 e che lascerebbe un vuoto giuridico, con conseguenze
sull'ambiente e in generale sul pianeta difficilmente
recuperabili.
In questi giorni a Copenhagen la discussione rischia di essere
un vero e proprio
flop
, mancano 60 ore alla fine dei lavori
e simbolicamente, almeno ormai a questo punto soltanto
simbolicamente... sostenere in queste ultime ore i lavori che diano
un risultato positivo... Questa mattina l'intervento del Segretario
di Stato Clinton ha aperto alcune possibilità da questo punto di
vista, anche perché è essenziale in questo senso che a partecipare
a tale obiettivo ci siano anche i Paesi non industrializzati e in
via di sviluppo, che in questo momento sono i maggiori inquinatori,
anche perché godono di tecnologie ormai superate. Uno dei problemi
è proprio quello del trasferimento delle tecnologie nuove ai Paesi
in via di sviluppo, per permettergli comunque di poter crescere e
svilupparsi senza avere conseguenze e limiti eccessivi. Pertanto è
più che altro un sostegno simbolico a questa conferenza.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Merci, M. le Président. In relazione
all'argomento della risoluzione, non possiamo non apprezzare il
fatto che sia anche condiviso da questa Assemblea, tanto più in
questi momenti di battute finali abbastanza decisivi in cui i Paesi
del mondo devono definire il documento finale che sigli gli impegni
sulla riduzione delle emissioni di gas climalteranti. Sappiamo,
dalle notizie ANSA che arrivano, che c'è una grande incertezza sul
documento, che le posizioni sono contrastanti; riteniamo importante
far sentire comunque la nostra voce, anche se un po' tardiva, nel
senso che tutto è già passato, la delegazione italiana è già stata
sentita, sono informata sulle varie riunioni che hanno definito le
modalità di individuazione della delegazione italiana.
In relazione all'interesse che la nostra Regione ha sempre
dimostrato su questo tema in particolare, investendo negli ultimi
dieci anni in attività di valutazione e di studio sia sugli effetti
dei cambiamenti climatici nella nostra regione, sia nel definire
azioni di adattamento, riterremmo di accogliere questa risoluzione,
portando però alcune modifiche in modo da renderla più contingente
al momento del dibattito. La riformuleremmo quindi modificando il
primo impegno, ossia:
"sostiene l'impegno delle delegazioni
italiana ed europea per la riuscita della conferenza"
;
manterremmo uguale il secondo punto, perché richiama tutti gli
impegni di riduzione percentuali dei gas, mentre chiederemmo di
togliere l'ultimo impegno della risoluzione sulla Tobin tax verde,
in quanto si tratta di un'imposta che ogni tanto emerge e poi viene
ritirata, su cui ci sembra che anche gli stessi Paesi europei
abbiano dubbi quanto alla sua diretta applicazione. Con queste
modifiche saremmo favorevoli ad accogliere la risoluzione.
Président
- La parole au Conseiller Bertin.
Bertin (VdAV-R)
- Il valore come ho detto è
essenzialmente simbolico. Per quanto riguarda la Tobin tax verde,
era un modo per finanziare quello che dicevamo prima, ossia lo
spostamento tecnologico delle tecnologie prodotte dai Paesi
industrializzati verso i Paesi in via di sviluppo, per garantire la
possibilità di svilupparsi. Era pertanto uno strumento che avevamo
individuato, era legato simbolicamente al fatto che la
Tobin
tax
, proposta dal Premio Nobel alcuni anni fa, voleva in realtà
cercare di impedire o perlomeno penalizzare le bolle speculative
finanziarie e, viste le conseguenze avute in questi ultimi tempi da
queste speculazioni finanziarie, anche simbolicamente prelevare a
questa parte di reddito e spostarlo per uno sviluppo sostenibile
era simbolicamente opportuno. Per quanto ci riguarda, come detto,
comunque la risoluzione aveva un valore essenzialmente simbolico,
pertanto accettiamo i suggerimenti e i cambiamenti.
Président
- Je soumets au vote le texte ainsi amendé:
Risoluzione
Il Consiglio regionale della Valle d'Aosta/Vallée
d'Aoste
Premesso che:
- in concomitanza con la fase conclusiva della Conferenza Onu
sul clima di Copenhagen (Conferenza delle Parti COP-15), appare
evidente la necessità di sbloccare i negoziati e di cercare di
trovare una soluzione globale;
- gli impegni assunti in quella sede dai due principali
inquinatori del pianeta, gli Stati Uniti e la Cina, restano vaghi,
non sembrano adeguati alle reali ed urgenti necessità di riduzione
delle emissioni nocive e paiono decisamente insufficienti a
garantire un contenimento delle temperature del pianeta;
Sostiene
l'impegno delle delegazioni italiana ed europea per la
riuscita della Conferenza;
Ribadisce
l'auspicio del Parlamento europeo a raggiungere una riduzione
complessiva delle emissioni per tutti i paesi industrializzati del
30% entro il 2020, rispetto ai livelli di emissioni del 1990, per
giungere, entro il 2050, ad una riduzione dell'ordine del 60-80%
necessaria per avere una possibilità ragionevole di centrare
l'obiettivo UE di limitare l'aumento della temperatura media a non
più di 2° centigradi.
Conseillers présents et votants: 25
Pour: 25
Le Conseil approuve à l'unanimité.
Président
- Chers collègues, sur ce point nous avons
achevé nos travaux. C'est la dernière séance du Conseil de cette
année, je vous souhaite à tous bonnes fêtes dans la période de Noël
et un joyeux nouvel an. Au revoir à 2010!
La séance est levée.
---
La réunion se termine à vingt heures et vingt-cinq
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK