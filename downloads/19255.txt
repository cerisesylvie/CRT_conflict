Consiglio Regionale della Valle d'Aosta - Oggetto del Consiglio n. 2436 del 6 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Servizio di emergenza sanitaria (118)
Precedente
Successivo
Resoconto integrale del dibattito dell'aula
Oggetto del Consiglio n. 2436 del 6 febbraio 2002 - Resoconto
OGGETTO N. 2436/XI Dotazione della sede decentrata "118" di
Châtillon di personale medico di emergenza territoriale.
(Interpellanza)
Interpellanza Premesso:
- che la sede decentrata "118" di Châtillon, pur essendo a
presidio di un’area di notevole importanza
demografica, non dispone ad oggi di personale sanitario di
emergenza territoriale (medico o infermieristico a copertura
dell’intero orario giornaliero), con i comprensibili
disagi e rischi che tale carenza può comportare sia per
l’utenza sia per lo stesso personale tecnico in
costante servizio;
- che la presenza del medico di continuità assistenziale non è
sufficiente, da sola, a garantire un servizio adeguato alle
esigenze e alle urgenze della popolazione residente e turistica del
comprensorio, poiché in alcuni periodi dell’anno
questa raggiunge livelli decisamente elevati;
- che è unanimemente condivisa l’importanza del
decentramento territoriale dei servizi sanitari, attraverso
l’implementazione funzionale e professionale delle
strutture di emergenza e specialistiche: principio, questo, che è
stato ribadito nel piano socio-sanitario regionale 2002-2004;
- che già nel gennaio 2001 il Gruppo consiliare di Forza Italia
sollecitava l’Assessore regionale della Sanità "ad
attivarsi presso i competenti organismi dell’USL
della Valle d’Aosta affinché la sede decentrata 118
di Châtillon sia dotata al più presto di personale medico o
infermieristico di emergenza territoriale e possa disporre di una
struttura adeguata allo svolgimento di una funzione essenziale per
la cittadinanza, sia essa residente o turistica";
- che l’entrata in vigore - nel 2001 - di una
specifica convenzione avrebbe dovuto sopperire alla carenza di
medici di emergenza territoriale (MET) e reperire nuove risorse
professionali da distribuire nelle varie sedi decentrate;
tutto ciò premesso, i sottoscritti Consiglieri regionali
Interpellano
l’Assessore delegato per sapere se intende
attivarsi al fine di dotare la sede decentrata "118" di Châtillon
di personale medico di emergenza territoriale: in caso affermativo,
entro quando e secondo quali modalità.
F.to: Tibaldi - Frassy
PrésidentLa parole au Conseiller Tibaldi.
Tibaldi (FI)Se le parole si fossero trasformate in fatti,
l’interpellanza oggi non sarebbe stata proposta dal
gruppo consiliare di Forza Italia. Esattamente a distanza di un
anno, purtroppo, la riproponiamo identica per quanto concerne la
domanda, con qualche piccola variazione nella premessa, dove
abbiamo inserito alcune considerazioni, alcune intenzioni che aveva
manifestato l’Assessore in merito alla sede
decentrata "118" di Châtillon.
Nel gennaio 2001 il nostro gruppo consiliare ha sollecitato
attenzione e soprattutto decisione in merito alla sede decentrata
del "118" di Châtillon, affinché fosse dotata di personale medico o
infermieristico. Si tratta di personale sanitario di emergenza
territoriale necessario per una sede così importante da un punto di
vista demografico, sia demografico stanziale, sia demografico
turistico, in quanto il Comprensorio di Châtillon deve
sovrintendere ad una quantità di gente non indifferente.
Ci sono le ambulanze - lo abbiamo già detto e ripetuto -
c’è il personale tecnico, ma manca il personale
medico, manca ancora la sede - ma il problema della sede non
l’abbiamo volutamente richiamato in questa
interpellanza perché il problema prioritario è proprio quello del
personale sanitario di emergenza territoriale -, forse sarà
ridondante ricordare che l’efficacia del
decentramento territoriale, del filtro extraospedaliero è
unanimemente riconosciuta, è sancita nel Piano sociosanitario, è
stata ancora ricordata nella Relazione sanitaria approvata a
dicembre.
Ci sono tanti principi e tante parole come quelle che "è il
medico che deve andare incontro al paziente e non viceversa",
parole che sono belle a pronunciarsi, sono anche belle a sentirsi,
in particolare da parte degli utenti, ma meno belle quando, come
dicevo in esordio, non si trasformano in fatti concreti e di
conseguenza torniamo a discutere di un problema che poteva essere
risolto.
Nel corso di quest’anno dovrebbe essere entrata
in vigore - uso il condizionale perché spetta
all’Assessore confermare o meno quanto sto dicendo -
una specifica convenzione necessaria a sopperire ai medici di
emergenza territoriale, cosiddetti "MET" e finalizzata a reperire
nuove risorse professionali da distribuire nelle varie sedi
decentrate. L’obiettivo è quindi quello di inserire
un medico, non perché lo segnaliamo noi nell'interpellanza, ma
perché lo chiede la gente e anche perché l’Assessore
ne ha riconosciuto la necessità rispondendo il 24 gennaio 2001 alle
nostre istanze.
Assessore, l’interpellanza nei cinque punti in
premessa contiene sinteticamente ed efficacemente il nostro
pensiero. Adesso vorremmo sapere da lei, oltre alle consuete
parole, quali sono le concrete intenzioni in merito alla questione
della sede decentrata di Châtillon.
PrésidentLa parole à l’Assesseur à la santé, au
bien-être et aux politiques sociales, Vicquéry.
Vicquéry (UV)
Cercherò di essere sintetico, ma
provocatoriamente potrei dire che mi piacerebbe discutere assieme i
punti 19 e 20 all’ordine del giorno perché, delle
due, l’una: se apriamo servizi, spendiamo troppo; se
spendiamo troppo, ci si accusa di spendere troppo. L'interpellanza
a firma del Vicepresidente Lattanzi al punto 20 dell'ordine del
giorno sostanzialmente dice questo ma, di fronte a questo dilemma,
cercheremo di essere concreti come lo siamo sempre. Innanzitutto un
anno fa non mi ero impegnato ad aprire il "MET H24" a Châtillon,
tant’è che concludevo dicendo:
"non possiamo
accogliere la mozione perché non possiamo obiettivamente chiedere
all’USL di dotare quella struttura di personale
medico infermieristico quando, fino all’altro
giorno, avevamo chiuso dei posti letto ospedalieri per mancanza di
personale infermieristico"
.
La situazione dei posti letto in Valle fortunatamente è stabile,
è notizia di oggi che l’ASL 9 di Ivrea sta per
chiudere 76 posti letto e sta per chiudere parte
dell’Ospedale di Cuorgné. Noi siamo in
controtendenza perché continuiamo ad aprire servizi: abbiamo aperto
centri traumatologici e ambulatori sul territorio. Rispetto al tema
specifico del MET, posso confermare che nel frattempo è entrata in
vigore la convenzione nazionale. In applicazione di tale
convenzione abbiamo approvato, in data 31 dicembre 2001,
l’accordo regionale per l’emergenza
sanitaria territoriale essendo stato siglato
l’accordo con le organizzazioni sindacali in data 21
dicembre.
Con questo accordo riteniamo di aver fatto un salto di qualità
fondamentale perché usciamo da quella che era stata definita,
nell'interpellanza del 24 gennaio 2001, "la fase del precariato dei
MET", ne usciamo perché diamo una stabilità a questo personale
andando a regolamentare tutta una serie di istituti contrattuali,
ivi compreso anche il prolungamento di orario, le ore eccedenti; il
congedo ordinario che non era previsto; l’obbligo di
aggiornamento, di formazione, che è fondamentale: si riconoscono 40
ore di aggiornamento obbligatorio retribuite come ore lavorative
tabellari, per poter dare un servizio in termini di qualità sempre
migliore, nonché la partecipazione a corsi di formazione
organizzati dall’azienda.
A questo proposito l’azienda sta organizzando un
nuovo corso di formazione perché, rispetto alla pianta organica di
15 medici di emergenza territoriale, ne abbiamo in servizio 12, ma
di questa questione ne riparlerò. L’accordo
integrativo, comunque, oltre a questi aspetti, ridefinisce
l’aspetto della reperibilità, del servizio mensa,
dell’assicurazione contro i rischi derivanti dagli
incarichi e il trattamento economico viene ridefinito perché viene
riconosciuto un compenso aggiuntivo su base oraria pari a 12.753
lire all'ora, fermo restando il limite massimo attribuibile di lire
2.100.000. Viene pagata l’indennità per servizio
disagiato, che è un istituto che non esiste nella contrattazione
nazionale ed è previsto in questo accordo regionale con una tariffa
di 25.000 lire/ora lorde per i giorni 1° gennaio, 6 gennaio,
Pasqua, Pasquetta, 25 aprile e quant’altro; vengono
definite le prestazioni aggiuntive svolte
nell’ambulatorio per quanto concerne le prime
cure.
Viene poi definito esattamente il ruolo, la funzione del medico
di emergenza territoriale, che sono molto ampliati rispetto al
ruolo e alla funzione del medico di emergenza territoriale fuori
dalla Valle d’Aosta; infatti, oltre ai compiti
previsti dalla convenzione nazionale, deve svolgere attività
ambulatoriale di prime cure nelle sedi aziendali - Châtillon
rientrerebbe in questo caso -, attività di filtro di ricovero
ospedaliero anche con l’utilizzo della diagnostica
di base e della specialistica prevista nelle sedi aziendali,
attività di coordinamento per quanto riguarda la centrale operativa
"118" che è un compito assolutamente nuovo; deve collaborare per il
tempo in cui non è impegnato in compiti propri
dell’incarico nell’attività di
emergenza e di primo intervento nei presidi territoriali
ospedalieri dell’Azienda sanitaria e della struttura
di pronto soccorso del Presidio ospedaliero e nel DEA (Dipartimento
emergenza e accettazione), pertanto collabora
nell’attività del pronto soccorso, diventa un medico
di emergenza territoriale che entra fortemente
nell’Ospedale per acquisire professionalità e per
poterla utilizzare sul territorio.
Viene impegnato inoltre in occasione di manifestazioni sportive,
fieristiche e culturali, svolge nella centrale operativa attività
di coordinamento e di riferimento interno ed esterno servizio per
cui sostituisce in parte il medico anestesista che è attualmente
presente nella centrale operativa "118". Viene utilizzato per
interventi di assistenza e di soccorso avanzato su mezzi attrezzati
ad ala fissa e ad ala rotante, per cui anche
sull’elicottero. Svolge compiti di formazione e
aggiornamento del personale non medico del servizio. Queste sono
tutte cose nuove perché lui stesso, dopo essersi formato, forma
personale non medico.
Svolge, se in possesso del titolo di animatore di formazione,
che è previsto da una normativa specifica, compiti di formazione e
di aggiornamento del personale medico. Partecipa a progetti
formativi di educazione sanitaria di cittadini in materia di
emergenza sanitaria e territoriale, primo intervento sanitario,
assicura la compilazione corretta di modulistica e
quant’altro. Tutte queste cose sono importanti, ma
la cosa fondamentale è l’articolo 11, dove è
previsto il passaggio alla dipendenza. Con questo articolo diamo la
possibilità a chi ha i titoli di partecipare ad una selezione per
passare alla dipendenza, ma diamo la possibilità "forzando" la
normativa nazionale perché possono partecipare non solo coloro che
hanno cinque anni di anzianità come medico di emergenza
territoriale - nel qual caso sarebbero stati pochissimi i soggetti
titolati - ma è prevista la possibilità di sommare
all’attività svolta come medico di emergenza
territoriale l’anzianità di incarico come titolari
di continuità assistenziale presso l’USL, come
titolari di guardia medica, per cui vengono calcolati anche i mesi
e gli anni svolti come guardia medica, tant’è che
sono prossime le prime selezioni per il passaggio alla
dipendenza.
Tutto questo significa uscire dal precariato, significa formare
una classe medica valdostana con tutti i benefici del caso, perché
di Valdostani autoctoni non ce n’è uno, ma che
diventano titolari a tutti gli effetti di un incarico a tempo
indeterminato? questo era il problema di cui avevamo discusso un
anno fa e che sta andando a definizione.
Ciò non significa che avremo la disponibilità di questi medici
immediatamente perché si è concordato di fare una selezione unica
per tutti i potenziali candidati e questa selezione unica verrà
applicata nel momento in cui i singoli candidati otterranno i
cinque anni di anzianità; in base ai nostri calcoli ce ne sono due
che possono entrare in servizio quest’anno e, così
di seguito, per gli anni a venire.
Speriamo di completare l’organico mancante da 12
a 15 entro l’anno, se così avverrà, con queste tre
persone potremmo ipotizzare non un MET H24 a Châtillon, ma un MET
per le 12 ore diurne, calcolando anche il sabato e la domenica
ovviamente, tenendo in piedi contemporaneamente la guardia medica
durante le notti.
Questo è fondamentale perché di certo il numero degli interventi
di presenza di prime cure durante il giorno è più significativo
rispetto alla notte perché la notte i servizi hanno meno carichi di
lavoro, anche se devono partecipare all'attività di soccorso sul
territorio. Non posso definire questo un impegno perché dipende
dalla disponibilità degli interessati ad accettare questo incarico,
comunque l’intenzione è di coprire possibilmente le
12 ore diurne a titolo sperimentale perché poi dovremo verificare i
carichi di lavoro e quant’altro. Concludo dicendo
che mi ero impegnato un anno fa a presentare il progetto per la
struttura ex casa De Matteis: questo è stato fatto,
l’Assessorato dei lavori pubblici sta provvedendo
alle pratiche per l’appalto dei lavori.
PrésidentLa parole au Conseiller Tibaldi.
Tibaldi (FI)La questione relativa alla sede non è stata
volutamente inserita nell'interpellanza perché sappiamo che le
procedure stanno andando avanti, anche se a rilento.
Per quanto riguarda la risposta che ha fornito alla nostra
interpellanza, alla battuta provocatoria potremmo rispondere
altrettanto provocatoriamente: le interpellanze ai punti 19 e 20
all'ordine del giorno non sono cumulabili, Assessore, lei lo sa,
non perché da una parte non si vuole spendere e
dall’altra si vuole spendere - lei sa bene che
quest’anno l’USL come dotazione ha
400 miliardi e l’incremento di risorse disponibili a
favore dell’Azienda sanitaria è cresciuto in maniera
vertiginosa per cui i soldi, almeno a livello di impegni, non
mancano -, chiediamo di non spendere troppo, ma soprattutto di
spendere bene e di spendere dove è necessario perché tutte le
situazioni e i casi che noi evidenziamo con le iniziative -
prendiamo solo ad esempio l’USL che non paga i suoi
fornitori perché è pigra, perché è in ritardo, perché "dimentica
nel cassetto" le fatture e paga con una media di 145 giorni - non
sono degli esempi di buon funzionamento della sanità
valdostana.
D’altronde ci lascia attoniti la risposta perché
si rinvia da un anno ad un altro, come è accaduto nel gennaio 2001
quando si attendeva la sigla della convenzione che oggi abbiamo;
l’Assessore ha descritto in maniera accurata quale
sarà la funzione di questi medici che escono dal precariato ed
entrano nella professionalità vera e propria; è apprezzabile il
fatto che l’accordo sia stato siglato, non è
apprezzabile che si debba attendere almeno fino a fine anno per
poter istituire - speriamo entro il 2002 come ha detto - un MET
H12, cioè solo diurno. È vero che contemporaneamente abbiamo il
medico di continuità assistenziale, ovvero la guardia medica per la
notte, ma è un po' poco avere solo il MET H12 e soprattutto è molto
poco se pensiamo che non lo definisce un impegno, bensì una
semplice intenzione e ancor di più a titolo sperimentale.
È talmente carica di ipotesi, di "se" e di "ma" questa risposta
che fornisce alla nostra interpellanza che ci fa dubitare che fra
qualche mese o magari fra un anno saremo di nuovo qua con
l’ennesima interpellanza per chiedere se prevede di
istituire un personale sanitario di emergenza territoriale in quel
di Châtillon. Châtillon, ripeto, è una sede importante perché ha
"peso" a livello demografico, ma questo vale anche per altre sedi
decentrate che sono presenti sul territorio.
Ci chiediamo allora se tutti questi principi, di cui lei più
volte sottolinea l’importanza, si trasformino in
fatti concreti; non ci pare che si proceda velocemente in questa
direzione: non voglio dire che non si proceda per niente, visto che
la convenzione è stata siglata, ma il passo è piccolo, troppo
piccolo. Aspettare ancora la fine del 2002 è un po’
troppo e Châtillon - e, quando parlo di Châtillon, mi riferisco al
comprensorio nella sua integrità, cioè anche alle valli laterali,
al vicino Saint-Vincent, ad altri Paesi limitrofi che dipendono da
quella sede decentrata importante - non può attendere oltre. Ci
auguriamo - e ripeto che non siamo particolarmente soddisfatti
della risposta - che questa volta le parole abbiano un seguito più
concreto di quello che non hanno avuto le parole che lei,
Assessore, ci ha elargito esattamente dodici mesi fa.
PrésidentSur cela nous allons suspendre nos travaux. La séance
reprendra dans l’après-midi à 16 heures.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK