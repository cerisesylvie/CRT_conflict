Consiglio Regionale della Valle d'Aosta - Oggetto del Consiglio n. 4022 del 16 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4022 del 16 ottobre 2024 - Resoconto
OBJET N° 4022/XVI - Communications du Président du
Conseil.
Bertin (Presidente) -
Con 34 Consiglieri presenti,
possiamo iniziare con l'ordine del giorno. Punto n. 1.
In apertura di questo Consiglio, tengo a ricordare l'alluvione
che 24 anni fa, tra il 13 e il 16 ottobre, ha colpito in maniera
devastante la Valle d'Aosta, portando alla morte di 20 persone.
Oggi, ricordando quelle tragiche giornate, colgo l'occasione per
rivolgere il nostro pensiero alle vittime e alle loro famiglie, ma
anche per esprimere un ringraziamento a tutti coloro che in quei
giorni e nei periodi successivi si impegnarono - volontari,
cittadini e operatori - per riportare la nostra regione verso la
normalità.
Inoltre desidero esprimere a nome personale e dell'Assemblea i
sentimenti del nostro cordoglio per la scomparsa di Delio Donzel,
per quindici anni Assessore all'ambiente del Comune di Aosta.
La Valle d'Aosta ha perso un uomo dalla grande carica umana, un
politico e un amministratore attento che ha ricoperto gli incarichi
che gli sono stati assegnati con passione e dedizione. Alla sua
famiglia vanno le nostre sentite condoglianze.
Il consigliere Marguerettaz si è prenotato, ne ha facoltà.
Marguerettaz (UV) -
Grazie, Presidente, per aver
ricordato Delio Donzel in quest'aula.
Vedete, molte volte queste commemorazioni rischiano di essere un
po' scontate ma credo, come ho detto altre volte, che, al
contrario, valga la pena ricordare le persone che si sono impegnate
e che hanno dedicato parte della loro vita alla nostra
comunità.
Mi piace ricordare Delio in questa sala, perché in tutti quegli
anni si è occupato della cosa pubblica e anche di dossier molto
particolari, anche molto impegnativi, pieni di criticità, e non si
è mai nascosto. Questo è un tratto che voglio mettere in
evidenza.
Vi ricorderete la rivoluzione nella raccolta rifiuti: quando ci
sono dei cambiamenti così importanti, tra "Leoni di tastiera" e
abitudini difficili da modificare, rischiamo di essere investiti da
tante critiche e da tanti commenti negativi.
Io vorrei mettere in evidenza il fatto che Delio non si è mai
nascosto, anzi, ha creato le condizioni per affrontare la
questione, per parlare con la gente, in modo tale da creare le
condizioni per far capire che bisognava cambiare.
Il problema dei rifiuti, come ben sapete, è un problema non
banale, è stato un tema caratterizzato da tutta una serie di scelte
per cui oggi noi ci troviamo ad avere un aumento importante nel
costo dello smaltimento dei rifiuti, probabilmente anche per delle
scelte fatte nel passato, che peraltro io non ho condiviso.
Al di là di questo, però, il tratto di Delio Donzel che voglio
ricordare è che può essere un esempio per noi politici: anche se ci
sono dei dossier delicati, non nascondiamoci, affrontiamoli e
parliamo alla nostra comunità.
Grazie quindi per il lavoro che hai fatto, Delio, riposa in
pace.
Presidente -
Consigliere Manfrin, ne ha facoltà.
Manfrin (LEGA VDA) -
Desidero unirmi al ricordo di Delio,
che ho avuto modo di conoscere nella mia esperienza in Comune ad
Aosta.
Io non sono solito fare commemorazioni, a volte il rischio è di
essere ridondanti e di lodare persone che, in realtà, non si sono
apprezzate quando le si aveva vicino.
Io devo dire, invece, che ho apprezzato Elio, l'ho
apprezzato profondamente.
Se dovessi descrivere Delio in una parola, la riassumerei con
"Genuino".
Era una persona vera, che ti guardava negli occhi, che quando
doveva dirti una cosa spiacevole - esattamente come, giustamente,
ha detto il collega Marguerettaz - te la diceva e si assumeva la
responsabilità, tanto fuori dall'Aula, quanto in Aula.
Devo dire che ricordo con particolare commozione i momenti in
cui rispondeva alle iniziative che gli sottoponevamo in aula,
rispondeva sempre in maniera pacata, mai una parola fuori posto,
mai un'arrabbiatura e poi, come suo solito fare, con il suo passo
pesante, dopo essere intervenuto, scendeva e consegnava il suo
foglio dell'intervento con i dati che aveva citato direttamente
alla persona interessata, e magari - e lo ricordo con affetto - ti
rimbrottava se lo avevi trattato ruvidamente durante la
risposta.
Era una persona davvero sincera, una persona che mi ha dato una
grande lezione di politica. Dopo i primi tempi, dopo i primi
Consigli nei quali evidentemente le proposte dell'opposizione non
venivano accolte, e spesso - anzi sempre - venivano accolte quelle
della maggioranza, vedendomi un giorno un po' imbronciato, deluso,
scontento dell'esito dell'Aula, mi disse: "Vedi, Andrea, io la mia
prima esperienza l'ho fatta nel Consiglio comunale di Charvensod.
Ero Consigliere di maggioranza e nella mia prima esperienza - ero
molto giovane - durante i Consigli non stavo molto attento quando
c'erano le iniziative della maggioranza, perché erano iniziative
che portavamo avanti noi e non avevo molto da fare durante quelle
sedute.
Il mio capogruppo, vedendomi così, diciamo, inoperoso e un po'
distratto, mi disse: "Molto male Delio, sbagli a non prestare
attenzione a quello che viene discusso e adesso ti chiedo, per i
prossimi Consigli, di farmi una relazione su tutto quello che viene
detto, sia dalla maggioranza sia dell'opposizione, perché ti potrà
servire in futuro".
Fu una lezione su cui ebbi modo di riflettere - che cambiò
radicalmente anche il mio modo d'interpretare il ruolo del
Consigliere - e di cui non ho mai avuto modo di ringraziare Delio,
che ho incontrato l'ultima volta alla fiera di Sant'Orso l'anno
scorso e non sembrava manifestare alcun problema particolare, era
gioviale come sempre, anzi, sembrava che per lui gli anni non
passassero mai.
È stata quindi davvero una notizia che mi ha colpito e ho voluto
dare il ricordo di questa persona genuina e vera che, a prescindere
dalla collocazione politica, mi ha insegnato molte cose e mancherà
sicuramente a tutti, a prescindere dalla politica.
Ciao, Delio.
Presidente -
Consigliere Baccega, ne ha facoltà.
Baccega (FI) -
Presidente, la ringrazio per aver
ricordato Delio Donzel.
Un amico, un collega, con il quale ho passato anni importanti al
Consiglio comunale di Aosta, ma soprattutto in Giunta al Comune di
Aosta, dove in quegli anni abbiamo vissuto momenti davvero
complicati - dettati da un patto di stabilità devastante, dalla
mancanza di risorse che ci portava alla necessità d'inserire
l'addizionale Irpef comunale - ma soprattutto, ed è stato già
ricordato, il grande passaggio della raccolta differenziata in
città con la rivoluzione del porta a porta e quello che ne è venuto
dopo.
Un collega, soprattutto un amico, un collega all'interno
dell'Amministrazione, un amico fuori, perché ci si frequentava
sovente e spesso si parlava di politica, si approfondivano i temi,
anche di lavoro.
Delio era serio, era concreto nella sua azione, gli piaceva
stare in mezzo alla gente, gli piaceva comunicare le iniziative ed
è stato il promotore degli accordi e dei colloqui che si facevano
all'interno dei rioni della città, questo non possiamo
dimenticarcelo.
Abbiamo fatto anche un percorso politico nello stesso movimento:
un politico serio e attento che non si preoccupava di lanciare
critiche laddove era necessario farlo.
Anni straordinari che ricordo passati insieme a Delio, non
potremo mai dimenticarli.
Ci è mancato, è salito in cielo troppo presto. A Orietta e al
figlio le nostre più sentite condoglianze.
Presidente -
Assessore Marzi, a lei la parola.
Marzi (SA) -
Delio Donzel ha dedicato gran parte della
sua vita al servizio della comunità, interpretando l'impegno
d'amministratore comunale con rettitudine, passione e
dedizione.
Era un uomo sorretto da una grande carica umana e caratteriale,
Delio ha sempre espresso forza interiore e grande motivazione nella
responsabilità che si era assunto come amministratore.
Queste caratteristiche, fortemente umane, gli hanno consentito
di affrontare con grande attenzione e determinazione anche i temi
più complessi, come è stato richiamato, nel suo percorso politico e
amministrativo.
Consigliere comunale dal 1985 al 1995 al Comune di Charvensod,
nel 2000 viene eletto per la prima volta Consigliere nel Comune di
Aosta ed è riconfermato nella consiliatura 2005-2010.
Come richiamato in quest'aula, è stato il primo Assessore
all'ambiente, creato nel 2005, al Comune di Aosta, per dare
maggiore attenzione appunto alle tematiche ambientali.
Delio ha poi ricoperto il ruolo di Assessore anche nelle due
seguenti consiliature, sino al 2020, occupandosi sempre di
questioni ambientali, verso le quali possedeva naturale propensione
e sensibilità, adoperandosi anche per favorire un'evoluzione
culturale e innovativa rispetto ai temi dell'igiene urbana e della
gestione dei rifiuti.
Era lì, tra l'altro, quando, per la prima volta, il sottoscritto
e Flavio Serra arrivarono nel 2013 nella Giunta Giordano e anche in
quell'occasione fu assolutamente rispettoso, com'era rispettoso
delle istituzioni e appassionato di politica tutta.
Ha militato, tra l'altro, per lungo tempo, e con grande spirito
di partecipazione, arrivando a fondarlo, nel movimento Stella
Alpina.
Determinato, fermo sulle sue idee, ma anche capace di mettersi
in discussione, Delio Donzel è stato un uomo apprezzato per le
grandi qualità amministrative e umane, come hanno testimoniato,
trasversalmente, tutte le attestazioni sul territorio di questa
mattinata in aula, tra l'altro dalle forze politiche e dalle
persone con le quali Delio ha coltivato lunghe e continuative
relazioni umane.
Alla moglie, al figlio, alla mamma, al fratello e all'intera
famiglia porgiamo il nostro più sentito cordoglio.
Presidente -
Consigliere Malacrinò, a lei la parola.
Malacrinò (FP-PD) -
Anche io per unirmi ai colleghi nel
ricordo del collega Delio Donzel.
Ho condiviso con lui una legislatura, prima come Consigliere e
poi come Assessore.
Una persona, un politico di altri tempi, persona seria e gentile
e, nello stesso tempo, diretta e schietta.
Qualche collega di quella legislatura ricorderà sicuramente
alcuni suoi duri interventi. A volte però, purtroppo, in politica,
manca il riconoscimento per il lavoro svolto, e quando gli
apprezzamenti arrivano anche dagli avversari significa che si è
fatto bene il proprio dovere. Lo dimostrano oggi anche alcuni begli
interventi espressi dai colleghi.
In politica tanti passano, in pochi lasciano il segno.
Grazie, Delio. Giungano ai familiari le nostre più sentite
condoglianze.
Presidente -
Consigliere Lucianaz, ne ha facoltà.
Lucianaz (RV) -
Da ragazzino, sulla pista del Tesolin
vedevo sfrecciare Delio, col suo bel fisico da corazziere, per
conquistare il primato regionale dei 100 metri piani, ai tempi dei
mitici Boscariol e Assale dell'Atletica Cogne. E quei valori che si
imparano praticando lo sport, il sacrificio per ottenere poi dei
risultati, il rispetto dell'avversario per poi batterlo solo
migliorando te stesso, le tue performance, ecco, questi valori
Delio li ha trasmessi anche nella vita quotidiana, nella sua lunga
attività politica, la sua vita che ha avuto anche dei momenti
sicuramente non facili, ma sempre con il conforto della sua bella
famiglia, sua moglie Orietta, Alessandro, le sorelle Emanuela,
Michela, Dino e Tante Yvonne a cui va naturalmente il saluto del
gruppo di Rassemblement Valdôtain e di noi tutti.
Avouì Delio deusqueten ensemblo de poleteucca, todzor eun patoué
e llou todzor a écouté la posechon des atro mi eun tegnen se
convinchon avouì determinachon. Euntre queseun: Raimondo, Ezio
Donzel, Olindo Ferré avouì des idò poleteque bien difiente, mi
todzor Delio vardave lo respé des atre. La féta di queseun Donzel
l'è na baga que Delio voillé euncò organisé.
Ho detto solo che si discuteva di politica, rigorosamente in
patois tra di noi. Delio sempre pronto al confronto, rispettava
comunque le idee degli altri pur difendendo convintamente le sue
posizioni. Ci teneva a organizzare la prossima festa dei cugini
Donzel, un appuntamento a cui veramente teneva particolarmente.
Ho sentito oggi tanti interventi positivi su Delio e questo non
può che fare piacere alla sua famiglia e ai suoi amici; questo
Consiglio ha dedicato mezz'ora al ricordo di Delio e lui ha
dedicato una vita alla comunità valdostana in generale.
Saluto Delio col vecchio dit-on, questa bella frase che la sua
famiglia ha scelto sul necrologio apparso a funerali avvenuti: "
Bien faire, laisser dire".
Presidente -
Consigliera Erika Guichardaz, a lei la
parola.
Guichardaz E. (PCP) -
Io invece ho avuto occasione di
conoscere Delio perché figlio di un partigiano, un fervente
antifascista che con noi ha condiviso gran parte delle iniziative
non solo a Charvensod ma in tutta la Valle.
Come è stato ricordato dal consigliere Lucianaz poco fa, non ha
avuto una vita facile rispetto ad alcuni passaggi tragici della sua
vita, ma il bello era vedere quella famiglia sempre unita, anche
attorno alle tragedie che gli sono capitate.
Negli ultimi anni ho avuto modo di confrontarmi con Delio spesso
sulle tematiche ambientali, perché amava la discussione, anche con
chi in alcuni passaggi la pensava in maniera diversa da lui, ma
soprattutto con lui ho parlato di sanità, perché era preoccupato:
ci ascoltava spesso in Consiglio regionale e quindi a ogni
intervento spesso mi arrivava un messaggio per dirmi se condivideva
quello che stavo dicendo o meno.
Sono molto legata anche a suo figlio Alessandro e alla sua
famiglia, a cui vanno, da parte del nostro gruppo, le più sentite
condoglianze.
Presidente -
Consigliere Di Marco ne ha facoltà.
Di Marco (PA) -
Non è facile, per chi come me considerava
Delio Donzel un amico prima che un politico, racchiudere in poche
parole una conoscenza datata molti anni e una vicinanza mai
interrotta.
Ho conosciuto Delio durante la mia esperienza comunale, lui
Assessore all'Ambiente e io Consigliere al mio primo incarico
politico, e fin da subito ho avuto modo di apprezzarne le doti
politiche e umane, che ne facevano un amministratore preciso,
attento, innovativo e un uomo dalla grande disponibilità e
sensibilità.
La nostra conoscenza si è approfondita negli anni in cui ho
ricoperto il ruolo di Presidente del Consorzio depurazione acque e
ho così potuto collaborare strettamente con lui, facendo sempre
tesoro dei nostri incontri improntati sul confronto e sul dialogo,
in cui esprimeva, oltre che una competenza e una lungimiranza
eccezionale nel suo ambito, anche un profondo legame con il
territorio e con la comunità, che era chiamato a rappresentare.
Non uno, ma mille i momenti condivisi che hanno rappresentato
per me motivo di arricchimento, anche personale, perché da lui
emanava un senso di responsabilità nei confronti della collettività
e un impegno amministrativo assunto senza riserve, che costituiva
un esempio a cui non si poteva restare indifferenti e che spronava
l'interlocutore a fare sempre di più e sempre meglio.
Tutto in lui parlava di una ferrea volontà di restare connesso
con le persone che lo rendeva un politico fuori dagli schemi, che
alle stanze del potere, preferiva le strade e le piazze di Aosta,
in cui incontrare i cittadini e parlare con loro dei temi
dell'ambiente e delle problematiche a esso connesse.
Volendo scegliere la parola più adatta per ricordarlo oggi,
credo che sia "Dedizione", la dedizione che ha dimostrato verso il
ruolo di amministratore, rivestito nella sua lunga carriera
politica, senza mai risparmiarsi, ma anche dedizione verso gli
affetti più cari, che è stata una costante del suo percorso
umano.
A nome di Pour l'Autonomie, rinnovo alla famiglia le nostre più
sentite condoglianze.
Presidente -
Il Presidente della Regione ne ha
facoltà.
Testolin (UV) -
È effettivamente difficile aggiungere
qualcosa alle testimonianze che i colleghi hanno voluto esprimere
nei confronti di Delio.
A nome del Governo credo che l'operato di Delio nel suo percorso
sia riassumibile in due termini: l'esempio e il ricordo.
Esempio che è emerso dalla trasversabilità dell'apprezzamento di
quello che ha fatto, della naturalezza e della quotidianità, che ha
saputo vivere vicino ai problemi della gente, ai suoi problemi
personali, ai problemi familiari, che ha sempre superato con
dignità, una dignità che rende l'uomo particolarmente apprezzabile,
una correttezza che fa dei percorsi di vita un insegnamento per gli
altri.
E qui nasce il ricordo: sono quelle persone che, passando in
determinate circostanze, o vedendo un rappresentante della sua
famiglia, fanno spaziare il tuo pensiero a delle situazioni che hai
vissuto, che hai condiviso e nelle quali ti sei confrontato.
Questa penso che sia la cosa più bella che possa rimanere anche
ai suoi familiari, nel momento in cui c'è la consapevolezza che
tanta gente ha apprezzato la vita, il comportamento e le azioni di
un tuo caro.
Con questo pensiero, a nome del Governo, porgiamo la nostra più
affettuosa vicinanza a tutti i familiari.
Approfitto, lo ha sollevato il Presidente del Consiglio, per
dire che questo è un periodo particolarmente delicato anche per un
altro ricordo, quello dei 24 anni trascorsi ormai dal 2000, quando
l'alluvione creò delle situazioni di forte disagio sul nostro
territorio e colpì venti famiglie in modo irreversibile, aggravando
un bilancio da un punto di vista materiale ma che non è neanche
paragonabile alla perdita di venti vite umane.
Questo percorso, fortunatamente per noi, è stato anche di
stimolo per chi allora ha saputo reagire e ha saputo programmare
una serie d'interventi che, nel tempo, si è cercato di valorizzare
e di migliorare, laddove possibile, così come si sono cercate nuove
e ulteriori attenzioni nei confronti della fragilità del nostro
territorio e del cambiamento climatico che provoca dei dissesti
sempre più frequenti.
Credo che da quel momento si sia fatto un percorso importante,
dimostrazione ne è il fatto che anche le successive situazioni di
criticità sono state affrontate e gestite con maggior
consapevolezza, con puntualità, e questo è merito di un sistema del
quale tutti facciamo parte, del quale bisogna ringraziare i diretti
interessati, gli specialisti, i professionisti che ci supportano,
ma anche la popolazione nel suo complesso, che ha acquisito anche
quella consapevolezza e quell'attenzione verso il territorio, che
sempre di più bisognerà avere e che abbiamo imparato, forse più di
altri, ad attenzionare, a partire da quell'anno.
Alle venti famiglie toccate, ancora la nostra vicinanza, e un
ringraziamento a tutti coloro che hanno operato per la
ricostruzione di allora e di oggi.
Presidente -
Il 15 ottobre, la Giunta ha presentato la
seconda legge di manutenzione dell'ordinamento regionale per il
2024.
L'11 ottobre, il gruppo Lega Vallée d'Aoste ha depositato una
proposta di legge concernente misure in merito alla rete di media e
grande distribuzione regionale. L'atto è stato assegnato alla IV
Commissione.
Il 9 ottobre, il Governo regionale ha depositato un disegno di
legge - assegnato alla II Commissione - per il riconoscimento di
debiti fuori bilancio della Regione.
Il 7 ottobre, la Giunta ha presentato un disegno di legge che
contiene disposizioni urgenti in materia di finanza locale, che è
stato assegnato alla II Commissione.
Sempre il 7 ottobre, il gruppo Rassemblement Valdôtain ha
depositato una proposta di legge - assegnata alla I Commissione -
in materia di elezione del Consiglio regionale, del Presidente
della Regione e degli Assessori.
L'8 ottobre, il Consigliere Christian Ganis ha comunicato di
fuoriuscire dal gruppo Lega Vallée d'Aoste e di aderire al gruppo
di Forza Italia.
Consigliere Ganis, ne ha facoltà.
Ganis (FI) -
Buongiorno, colleghe e colleghi e
soprattutto elettori che mi avete sempre sostenuto. Vi chiedo
qualche minuto per condividere alcune riflessioni sulla scelta che
ho intrapreso.
È stata una decisione ponderata, frutto di un processo di
riflessione e sicuramente non presa a cuor leggero.
Innanzitutto desidero ringraziare la Lega Valle d'Aosta per il
percorso che abbiamo condiviso in questi anni, è stato un cammino
affrontato con impegno, con entusiasmo e che non rinnego in alcun
modo.
Le ragioni che mi hanno portato a ritenere che non ci fossero
più le condizioni per proseguire su quella strada sono già state
chiaramente esposte.
Ciò che voglio garantire oggi è che continuerò a lavorare con
serietà, umiltà e dedizione per la mia regione. Sarò sempre attento
ad ascoltare le voci del territorio e cercherò di fornire risposte
concrete ai bisogni di tutti i Valdostani.
Oggi inizia per me un nuovo percorso all'interno di Forza
Italia, partito che ringrazio per l'accoglienza e per il benvenuto
ricevuto. Riconosco, in questo partito, una linea politica
moderata, concreta, capace di fornire stabilità e soluzioni
pragmatiche.
Sono convinto di poter dare un contributo significativo a questo
progetto, mettendo a disposizione l'esperienza che ho maturato
negli ultimi anni. Il mio obiettivo non è quello di sollevare
polemiche, ma di lavorare per il bene comune, per gli interessi,
appunto, dei Valdostani, contribuendo a rafforzare la linea
politica del centrodestra anche qui in Valle d'Aosta.
Voglio esprimere il mio apprezzamento per il lavoro svolto dal
vicepremier Antonio Tajani, che si sta impegnando a tutela degli
interessi della nostra regione.
Infine un ringraziamento speciale va a tutti i colleghi, per il
loro costante sostegno e per avermi accolto in questa grande
famiglia.
Presidente -
Consigliere Manfrin ne ha facoltà.
Manfrin (LEGA VDA) -
È un momento particolare, un giorno
particolare oggi per intervenire, è un regalo di compleanno molto
particolare quello che ricevo oggi, di cui ovviamente ringrazio il
collega Ganis.
Abbiamo sentito poc'anzi le motivazioni, o in teoria avremmo
voluto sentire le motivazioni che hanno portato a questo cambio ma,
in realtà, si è detto che sono già chiare ed erano già note.
Allora io mi rifaccio al comunicato stampa che è stato inviato,
perché se fossero state motivazioni di tipo personale, credo che
nessuno avrebbe potuto sollevare questioni, le motivazioni
personali sono evidenti a tutti, ma il comunicato stampa che
abbiamo letto ci ha sollevato qualche interrogativo.
Nel comunicato stampa che è stato inviato, si parla di drastica
virata a destra, che si fatica a sentire pienamente in linea con le
sensibilità del collega Ganis e con quelle dell'elettorato - che io
credo sia una parola bruttissima: cioè "La gente che arriva e
vota", non le persone che hanno fatto una scelta, ma quelli che
votano - e che si fa questa scelta perché si condividono i valori
moderati, liberali ed europeisti del movimento nel quale si
entra.
Ora la cosa curiosa è che, in realtà, non abbiamo mai preso atto
di manifestazioni di questo fastidio o di questi sentimenti
moderati, liberali ed europeisti prima; d'altra parte, come
quest'Aula sa e come sa lo stesso collega Ganis, la sua
appartenenza alla Lega risale a un momento ben precedente a queste
elezioni, ma anche alle scorse, quando, per esempio, la Lega aveva
già nel simbolo il bollino "No euro", quindi questo è chiaro e, se
qualcuno aveva questo sentimento, lo poteva sapere fin da
prima.
D'altra parte, venendo a tempi più recenti, lo abbiamo visto
tutti e ricordiamo che la campagna elettorale delle europee è
avvenuta con lo slogan di "Più Italia, meno Europa", c'era un
volantino (Lo ricordo a beneficio di quest'Aula) nella quale
ovviamente tutti ci siamo spesi, anche lei, collega Ganis, a
sostegno di alcuni candidati, ricorderà sicuramente il parlamentare
Bruzzone ma anche il Generale Vannacci; io e lei ci ricordiamo di
questa campagna elettorale.
Non so, non capisco, non ho idea di cosa significhi quando si
parla di drastica virata a destra, ma soprattutto di un contrasto
con la visione moderata e liberale, perché mi sono fatto degli
interrogativi e ho detto: "Magari si parlerà della difesa dei
confini e del contrasto all'immigrazione clandestina", però in
realtà lei una settimana e mezza fa era a Pont-Saint-Martin con noi
a raccogliere le firme a sostegno di Matteo Salvini, quindi
sinceramente non comprendiamo nello specifico a cosa si riferisca,
o ancora magari si riferisce al contrasto della promozione della
teoria gender nelle scuole e il finanziamento pubblico a questo
tipo di iniziative, ma io ricordo distintamente che lei votò,
assieme a tutto il gruppo, favorevolmente al ricorso al Tar contro
il finanziamento del Gay Pride del Comune di Aosta, quindi
probabilmente non è neanche questa la motivazione.
O forse ancora, perché poi ho fatto una ricerca, è quello che ha
scritto qualche giornale, cioè che lei avrebbe manifestato un certo
fastidio per le presenze che ci sono state sul prato di Pontida,
non lo so, qualche giornale ha avanzato questa ipotesi, però
ricordo - e per fortuna, per chi vuole, c'è ancora sulla pagina
nostra di Instagram e di Facebook - il suo video dove, soltanto una
settimana prima, anzi, qualche giorno prima di fare questo
passaggio, lei invitava le persone sul prato di Pontida.
È chiaro che alla luce di questi eventi, questo passaggio assume
un carattere ancora più curioso e strano.
Ci sarebbero anche tante cose ancora da dire, ma credo che il
giudizio che le persone hanno dato a questo passaggio e a questa
mossa sia già evidente - lo si può leggere su tutti i social, dove
ci si può esprimere in maniera libera.
Io credo che non ci sia bisogno di aggiungere altro, credo che
questa scelta lei la pagherà, siamo certi succederà, perché
sappiamo tutti che il tradimento è un'arma a doppio taglio e che
ferisce gravemente molto più chi la usa rispetto a chi la
subisce.
Presidente -
Consigliera Foudraz ne ha facoltà.
Foudraz (LEGA VDA) -
È con stupore, e altrettanta
incredulità da parte di tutto il gruppo consiliare e degli organi
direttivi della Lega, che abbiamo appunto appreso, all'inizio della
scorsa settimana, della decisione del collega Ganis di lasciare il
partito che lo aveva candidato alle elezioni regionali del 2020,
consentendogli di essere eletto Consigliere regionale e del quale
era militante da ben otto anni.
La motivazione addotta dal collega, in sede di riunione con
tutti noi Consiglieri regionali e con il Segretario del partito, è
stata quella dei motivi personali, senza entrare giustamente nello
specifico di quali fossero questi motivi personali.
Ma perché ho iniziato il discorso dicendo che questa notizia ci
ha lasciati stupiti e increduli? Perché poi il giorno dopo, su
tutte le notizie diffuse in rete, ma anche sulla carta stampata, è
apparsa una dichiarazione ben diversa da quella che il collega
Ganis aveva illustrato in riunione, e peraltro mai smentita dallo
stesso, dichiarazione che con le motivazioni personali, come ci
aveva esposto in riunione, nulla aveva a che fare.
Non citerò le dichiarazioni rese, perché ne ha già fatto un
sunto il collega Manfrin.
Io in quelle dichiarazioni percepisco altro rispetto a
motivazioni strettamente personali, però magari si può interpretare
male.
Il collega parla di una virata a destra del partito, partito che
- per quanto mi riguarda, ma sono sicura che anche per altri
Consiglieri presenti in quest'aula, Consiglieri che nel passato
hanno fatto parte di questa squadra - ha sempre lasciato libertà di
azione senza porre bavagli, lacci e lacciuoli agli eletti.
Parla inoltre di principi e di valori che, da anni, lo hanno
sempre guidato facendolo approdare in Lega, valori e principi cui
la Lega si ispira da oltre trent'anni, che sono rimasti gli
stessi.
Ma allora ricordiamo quali sono, visto che a volte sfuggono ai
meno attenti: la Lega è un movimento politico confederale,
costituito, che ha per finalità la pacifica trasformazione dello
Stato italiano in un moderno Stato federale, attraverso metodi
democratici ed elettorali.
"Lega per Salvini premier" promuove e sostiene la libertà e la
sovranità dei popoli a livello europeo. Questo è quello che dice il
nostro statuto all'articolo 1.
Questo forse, magari per qualcuno può voler dire virare
drasticamente a destra?
Cambiare idea, nel corso del proprio percorso di vita, è
indubbiamente una cosa lecita e anche, sotto certi aspetti,
potrebbe essere sinonimo d'intelligenza.
Diverso è, dal mio punto di vista - e, sottolineo, il mio punto
di vista - ma anche dal punto di vista di un gran numero di
elettori, cambiare idee, principi e valori, con la giustificazione
di mantenere una certa coerenza ed onestà intellettuale.
Dal mio punto di vista, una persona che viene eletta in organi
istituzionali, a qualsiasi livello, eletta all'interno di un
partito o di un movimento politico, condividendone quindi i
progetti, le finalità, nel momento in cui non si riconosce più
aderente al progetto, dovrebbe avere la coerenza, l'onestà e
l'etica di dare le dimissioni, ma non di dare le dimissioni solo
dal partito o dal movimento, ma di dare le dimissioni dalla carica
elettiva che sta ricoprendo, perché la sua elezione è avvenuta con
voti che rientravano all'interno di un grande contenitore, a cui
gli elettori si sono ispirati e in cui hanno creduto perché portava
avanti degli obiettivi in cui credevano.
Facile dimettersi da un partito e passare a un altro, cambiare
principi, valori, ideali, così come si cambia l'abbigliamento;
difficile però è cambiare, rinunciando alla carica elettiva e ai
suoi emolumenti, però questo sì che, a parer mio - e sottolineo a
parer mio - e anche di molti altri elettori valdostani, sarebbe
sinonimo di coerenza e onestà intellettuale, oltre che di massimo
rispetto per le persone che, con il loro voto, hanno permesso
quest'elezione.
Concludo comunque questo mio intervento facendo gli auguri di un
buon proseguimento di lavoro al collega, senza alcun rancore per la
scelta che ha fatto, ma sottolineando che per me i valori e il
rispetto delle persone hanno tutt'altro significato.
Presidente -
Consigliere Perron ne ha facoltà.
Perron (LEGA VDA) -
Visto che si sono adombrate le
questioni di principi troppo a destra, troppo poco a destra
eccetera, mi atterrò soltanto a un discorso: quello che a me
generalmente interessa - e i colleghi lo sanno, e qualcuno mi
considera fin troppo ideologico, che per me è un gran vanto - è
soltanto ristabilire un attimo i principi che sono quelli della
Lega, che rappresentiamo, e con piacere posso dire.
La Lega continua a difendere, ad esempio, i territori, questo
non ha mai smesso di farlo, la svolta a destra è semplicemente una
risposta a un mondo che, in realtà, fa di alcune ideologie, sempre
più fanatiche e a sinistra, quasi una nuova religione, quindi non
siamo noi che ci spostiamo verso la destra: è il mondo che si sta
spostando verso l'estrema sinistra, con ideologie folli, e noi
siamo un argine, è ben diverso.
La Lega si pone come argine, appunto, ad esempio all'ideologia
green, più folle; l'abbiamo fatto, lo facciamo qua in questo
Consiglio, già dicendo, ad esempio, che la Fossil Fuel Free non ce
la faremo mai, e vedrete che avremo ragione, avremo ragione!
La Lega l'ha detto, è l'unica probabilmente nel panorama
italiano, nell'Unione Europea, ad aver criticato, ad esempio, le
direttive sulla casa, il blocco dei motori termici, criticato con
forza, però, perché adesso ci arrivano un po' tutti ma noi
l'abbiamo detto fin dall'inizio, perché siamo pragmatici e non
abbiamo quel tipo di ideologia.
Quindi questo la Lega lo fa, lo continua a fare ed è giusto che
all'esterno sappiano che continuiamo a fare le stesse cose.
Poi c'è la Lega come argine agli estremismi di quella che viene
chiamata "Teoria gender", specialmente nella sua invadenza nelle
scuole.
Per fortuna, a livello italiano, la Lega si sta muovendo, e ci
mette la faccia su queste cose e continuerà a metterci la faccia su
questo, indipendentemente da cosa ci diranno; non ce ne frega
nulla, facciamo una battaglia corretta dal nostro punto di vista e
continuiamo a farla e non torneremo indietro, non siamo disposti a
tornare indietro di 1 millimetro, come molti fanno, per mancanza di
coraggio, perché toccare certe lobby oggi, fa paura a qualcuno, ma
a noi no - e questo giustamente all'esterno lo devono sapere - e
noi continuiamo a farlo.
Vado avanti, la Lega si pone come argine a un'immigrazione
incontrollata.
Qui, ça va sans dire, è il nostro cavallo di battaglia da
sempre, siamo contro a un mondo falsamente multietnico, che fa poi
in realtà il gioco dei grandi poteri più o meno occulti, e poi su
questo c'è il discorso dell'identità, che poi, come Lega, più
avanti affronteremo in una maniera specifica, ma c'è il discorso
dell'identità, e la Lega è il partito dell'identità, è e sarà il
partito delle identità, sempre.
In ultimo, vediamo Salvini a processo, domani mi pare; questo
testimonia anche il fatto che ci si mette in prima persona ad
arginare un'immigrazione incontrollata, e questo la Lega lo fa,
l'ha sempre fatto e continuerà a farlo.
Legato a questo, c'è il tema della sicurezza. Siamo troppo a
destra perché chiediamo sicurezza? Benissimo, saremo troppo a
destra. Moltissimi cittadini si facciano un giro nelle stazioni
italiane e poi vediamo che cosa vengono a dire, vediamo se la
destra è così brutta e cattiva, ma vediamolo pure. Infatti in tutta
Europa la destra sta guadagnando punti proprio su questi temi,
quindi noi siamo, come dire, in una "Botte di ferro" su questo e
sui nostri principi.
Qui chiudo e tengo aperte, spalancate le porte, perché come sa
benissimo il collega Ganis - non c'è assolutamente nulla di
personale - un altro tema è la libertà: chi vuole muoversi prenda e
vada, noi non piangiamo per nessuno.
Qualcuno pensa che, se qualcuno scende dalla barca, la barca
stia affondando? Guardate che è il contrario, le barche leggere
stanno a galla ancora meglio, allora, molto bene, faremo senza,
andremo avanti, i nostri principi sono blindati, blindati, ed è su
questo che mi concentro.
Questo significa che noi siamo incompatibili con forze più
moderate? Falso, falsissimo, e di questo c'è un esempio: le forze
come la nostra, le forze identitarie come la nostra con le forze
patriottiche, in questo caso, perché c'è una lotta comune in Europa
contro un super Stato europeo che noi decliniamo nella difesa della
Nazione e poi nel dare le competenze ai territori; quindi forze
identitarie, forze patriottiche, forze cattoliche e forze liberali
possono assolutamente governare, lo dimostra il Governo italiano -
che in questo momento ha un indice di gradimento che mi pare sia
oltre il 40% - e lo dimostrano, ad esempio, gli altri partiti
europei che, andando da soli, sono rimasti chiusi nell'angolo e non
sono riusciti ad incidere, quindi benissimo!
Noi saremo una forza certamente non moderata su certi temi, lo
rivendichiamo con grande piacere, ma questo non significa che siamo
incompatibili, anzi, la via di certi governi è soltanto una,
probabilmente, attualmente, e noi, anche su questo, teniamo tutte
le porte aperte.
Buon lavoro, collega Ganis, ci sarà probabilmente occasione di
lavorare ancora insieme, nelle stesse modalità di correttezza con
cui si è lavorato prima.
Presidente -
Consigliere Distort ne ha facoltà.
Distort (LEGA VDA) -
Condivido con il collega Ganis, ma
con ognuno di noi, una riflessione: quando una figura politica
decide d'invertire la rotta e di cambiare opinione e casacca,
formalmente ha la facoltà di farlo sotto il profilo personale e
anche sotto il profilo delle regole, dei regolamenti, ma nel ruolo
che rivestiamo, le nostre singole scelte hanno un'eco che va ben
oltre i confini personali, va ben oltre anche ai confini del
partito con il quale siamo stati eletti.
Questa eco raggiunge le persone che sono fuori da quest'aula,
che alle scorse elezioni hanno superato la tentazione
dell'astensionismo che, dal punto di vista statistico, è la prima
forza politica, ma non per scelta, ma per aver rinunciato a una
scelta, per essersi scoraggiati.
Questi hanno superato questa tentazione, sono andati a votare, e
così probabilmente avranno fatto alle elezioni precedenti e a
quelle prima ancora, ma queste persone, di fronte alle nostre
singole scelte, possono o rafforzare la loro fiducia nell'attività
politica, o vedere sgretolarsi quell'entusiasmo o quella flebile
speranza di poter cambiare qualcosa con il proprio voto.
Ecco, è di queste persone che io mi preoccupo. Mi preoccupo
anche per i nostri militanti che hanno speso il loro tempo, le loro
energie, la loro faccia, per sostenere ognuno di noi e verso i
quali, volenti o nolenti, abbiamo un debito morale, un sacro, un
legittimo, un onorevole debito morale. Mi preoccupo anche per loro,
tantissimo per loro.
La mia preoccupazione, vi confido, in ogni giorno di questo
mandato è di riuscire a trasmettere, alle persone che sono fuori da
quest'aula, un motivo per continuare a credere nella battaglia
politica e di permettere loro di sentire ancora il proprio cuore
battere, perché vedono in noi qualcuno che crede, malgrado
tutto.
Ma perché questo succeda, bisogna essere coerenti, non
necessariamente, voglio essere molto laico su questo, non
necessariamente tra di noi e neanche necessariamente verso il
partito, ma nei confronti di chi domani sarà ancora chiamato a
votare, perché non perda la fiducia che il proprio voto possa
servire a qualcosa e incidere in una determinata direzione.
Questa fiducia ha un prezzo, questo prezzo è la nostra coerenza
e la coerenza non si misura mantenendo fede a un semplice patto, ma
si misura mantenendo fede al patto con gli elettori e si dimostra
attraverso un elemento fondamentale, una posizione fondamentale,
una condizione fondamentale.
Noi lo dimostriamo attraverso quanto siamo disposti a rinunciare
per onorare questo patto, ripeto, con gli elettori - non con il
partito, ma addirittura con gli elettori in genere - per far
superare non solo una tentazione, ma un modo di dire, una sorta di
idea diffusa, secondo la quale votare non serve a niente, questo è
il cancro e per questo noi dobbiamo votare.
Ogni vera scelta quindi comporta una rinuncia e io rimango
dell'idea che quando si è entrati in Consiglio, grazie a una
candidatura, esiste la possibilità di cambiare idea, esiste,
assolutamente, ma a questo punto ci si dimette dalla carica di
Consigliere, lasciando il posto a chi segue nell'ordine.
Ripeto, non per ossequio al partito, ma per rispetto degli
elettori, per mantenere accesa in loro quella speranza che la
politica sia all'altezza delle loro aspettative.
Presidente -
Consigliere Marquis ne ha facoltà.
Marquis (FI) -
Amici e colleghi della Lega, capisco il
disagio e la sofferenza che provate in un momento come questo, però
francamente sono rimasto incredulo e sorpreso dalle parole che ho
sentito poc'anzi pronunciare.
È innegabile che ci sia stata una profonda virata a destra della
Lega, qualcuno di voi dice che non è così, qualcun altro dice che
c'è stata una virata a destra quale baluardo contro l'offensiva
della sinistra.
È legittimo che si possa cambiare idea a livello politico
durante la vita di un partito, ma è altrettanto legittimo che una
persona che non condivide la metamorfosi faccia le sue valutazioni
sotto il profilo politico e faccia le sue scelte, questo lo prevede
la Costituzione.
Non è solo il collega Ganis che ha fatto una scelta così in
questi giorni, guardate che ci sono molti leghisti che si sono
iscritti e hanno aderito a Forza Italia in quest'ultimo periodo, ma
leghisti della prima ora, Tosi, Reguzzoni, la Consigliera delle
Marche, lo stesso Umberto Bossi, il fondatore della Lega nord cosa
ha fatto? Ha fatto votare Forza Italia alle elezioni europee a
seguito di questa profonda svolta a destra che c'è stata con
l'inserimento di Vannacci.
Noi non critichiamo le scelte che sono state fatte, crediamo che
il vostro occupare una nicchia di elettorato rafforzi il
centrodestra, però è altrettanto legittimo che al centro si
consolidi un'area con chi si riconosce nei principi e nei valori
che noi portiamo avanti.
In Italia siamo i rappresentanti del Partito Popolare Europeo,
forse gli Italiani in questo momento vogliono qualcosa di più
rassicurante, vogliono qualcuno che dia garanzia di stabilità, che
incida a livello europeo, proprio per cercare di dare delle
soluzioni alle problematiche che il collega Perron ha evidenziato
che ci sono in Europa. Noi crediamo che sia questa la strada
giusta, è questa la strada che oggi si dimostra attrattiva nei
nostri confronti, e credo che qui vada riconosciuto un grande
merito al nostro Presidente Tajani per il lavoro che sta facendo in
questa direzione, per la cerniera di collegamento tra il Governo
nazionale e l'Europa attraverso il Partito Popolare Europeo.
Diversamente avremmo molte più difficoltà a difendere gli
interessi dell'Italia in Europa e, indirettamente, anche quelli
della Valle d'Aosta.
Pertanto, quello che mi stupisce è che, a seguito delle
dinamiche che avete avuto, che vi hanno caratterizzato in questo
mandato, più che cercare di riprendere coloro che hanno avuto il
coraggio di fare delle scelte diverse - perché le scelte sono
comunque, seppure consapevoli, sempre meditate, richiedono delle
valutazioni e sono anche sofferte quando vengono fatte per fare dei
cambiamenti - quindi più che altro io credo che da parte vostra
dovrebbe esserci un processo di riflessione interna, di
autocritica, perché, diversamente, anche in funzione delle parole
che ho sentito, (perché riflettono diverse posizionamenti politici
gli interventi che sono stati espressi poc'anzi), potrebbero
esserci ancora delle ulteriori valutazioni.
Io lo dico nell'interesse del rafforzamento del centrodestra in
cui noi lavoriamo e crediamo fortemente.
Credo quindi che bisogna lavorare tutti insieme e fare delle
valutazioni di tipo politico, senza sconfinare sul piano personale
in quest'aula e immaginare che le scelte che vengono fatte sotto il
profilo politico siano da ascrivere a delle questioni di carattere
personale.
Questo credo che non sia un approccio corretto e noi non
vogliamo dare delle lezioni a nessuno sotto il profilo dell'etica
politica, ma sicuramente non siamo disponibili a prenderne da
nessuno.
Io voglio ringraziare, a nome del gruppo, il collega Ganis che
ha fatto questa scelta, una scelta che riteniamo vada
nell'indirizzo giusto, di rafforzare il centrodestra e di lavorare
tutti insieme per portare avanti i valori in cui crediamo, che
condividiamo e che devono essere al centro della nostra azione
politica amministrativa.
Presidente -
Consigliere Baccega ne ha facoltà.
Baccega (FI) -
Francamente sono molto stupito di
quest'ipotesi di processo politico che viene fatto all'interno di
un centrodestra e che avrebbe dovuto farsi al di fuori di questo
Consiglio regionale, un processo che è indirizzato a una persona
alla quale si chiedono le dimissioni e che è stata eletta con oltre
390 voti personali, e questo sicuramente ha dato anche forza al
gruppo della Lega.
È una cosa che non è successa quando altri quattro Consiglieri
della Lega se ne sono andati dal gruppo della Lega, non abbiamo
sentito tutte queste esternazioni e francamente qualche pensiero ve
lo dovreste fare rispetto a qualche passaggio che è avvenuto negli
anni in questo Consiglio regionale.
Noi siamo a favore di Salvini, siamo in sintonia con Salvini,
magari su certe cose, su certi approfondimenti discutiamo - Tajani
e Salvini spesso, in qualche modo, hanno delle cose da dirsi - ma
poi alla fine c'è una mediazione politica nel Governo di
centrodestra, che sta funzionando molto bene, che sta dando
risposte agli Italiani e che auspichiamo possa in qualche modo
andare a governare anche la Valle d'Aosta l'anno prossimo, c'è la
sintonia.
 Ci hanno in qualche modo preoccupato e hanno preoccupato molti
vostri elettori, quelli che si sono iscritti da noi, come diceva
poco fa il nostro capogruppo, ci hanno preoccupato le esternazioni
di un certo signor Vannacci, che è preoccupante per noi.
Noi siamo i moderati, siamo il centro del centrodestra, noi
siamo quella fascia di elettori e guardiamo a quella fascia di
elettori che va da Elly Schlein alla Meloni.
Ho la sensazione che voi vogliate andare oltre la Meloni e
questo ci preoccupa.
Sono sicuro che Ganis farà il suo lavoro, come ha sempre fatto,
con la gente, per la gente, e che all'interno del gruppo di Forza
Italia darà il suo fattivo contributo, come ha sempre fatto.
Gli diamo quindi il benvenuto e riteniamo che processi di questo
tipo non si debbano assolutamente fare all'interno di un Consiglio
regionale, ma ci sono le sedi politiche dei partiti che devono
ragionare su questi temi.
Presidente -
Si è prenotata la consigliera Minelli, ne ha
facoltà.
Minelli (PCP) -
Innanzitutto vorrei fare gli auguri al
collega Manfrin, non sapevo che oggi fosse il suo compleanno, e
dire al collega e ai suoi sei compagni di gruppo che
à chaque
jour suffit sa peine
, e parlo con cognizione di causa, perché,
come tutti ricorderete, prima di farmelo ricordare, sappiamo
benissimo che qui noi siamo entrati in sette e siamo rimaste in
due, quindi abbiamo vissuto quest'esperienza e, nel momento in cui
è toccato a noi, qui dentro si è scatenata una bagarre incredibile;
io non ho nessuna intenzione di esprimere valutazioni e giudizi
sulla scelta del collega Ganis, anche perché mi sembra che stiamo
assistendo oggi in aula a una resa dei conti all'interno del
centrodestra, ma è anche comprensibile.
Di sicuro, quando è toccato a noi, non c'è stata nessuna virata
particolare, perché noi abbiamo semplicemente continuato a portare
avanti un programma, qualcun altro forse ha deciso che quella non
era più la strada e si è dimenticato di quello che c'era scritto,
ma questa è un'altra questione.
Ora io non so esattamente, non lo possiamo sapere, abbiamo
ascoltato quello che è stato detto, possiamo prenderlo per buono,
quindi non sappiamo esattamente quali sono tutte le motivazioni.
Sicuramente che ci sia da parte della Lega nazionale una virata, o
comunque una recrudescenza, diciamo così, di alcune posizioni è
sotto gli occhi di tutti - e sono posizioni chiaramente per noi le
posizioni di Salvini, le posizioni del Generale Vannacci
assolutamente inaccettabili - e il fatto che qualcuno si discosti,
se così è, da quelle posizioni, non può che essere un segnale
positivo.
Sicuramente non so se la barca alleggerita viaggerà meglio, come
ha detto il collega Perron, certo è che la barca leghista
valdostana è sicuramente alleggerita, lo dimostra anche
plasticamente la parte che mi sta di fronte ma lo dimostrano anche
i risultati elettorali, che parlano da sé.
Nel 2019 in Valle d'Aosta alle elezioni europee la Lega aveva
ottenuto il 32%, alle regionali il 24% e alle europee di pochi mesi
fa il 9%, quindi io credo che la barca qui sia alleggerita, vedremo
che cosa succederà e, cari colleghi della Lega, buon viaggio.
Presidente -
Consigliere Marguerettaz ne ha facoltà.
Marguerettaz (UV) -
Generalmente non è nostra abitudine
commentare tutta una serie di modifiche e di spostamenti, ma se io
fossi in Ganis oggi sarei contentissimo, perché lei, Ganis, è stato
innalzato a un ruolo che potrebbe essere quello di Einaudi, di De
Gasperi: è riuscito a scatenare quasi tutto il gruppo della Lega e,
come ha detto molto bene Baccega, non c'è stato questo tipo di
reazione di fronte a un trasferimento di quattro Consiglieri della
Lega, quindi cosa vuol dire? Che lei vale più degli altri quattro,
perché, se le è stata dedicata tutta questa attenzione, io credo
che sia implicitamente un riconoscimento per il suo valore.
Al di là delle cose che possono essere dette, anche con simpatia
e con ironia - lei sa che nei suoi confronti nutro una simpatia -
anche con alcuni ragionamenti che sono stati fatti nel passato
dalla Lega non disconosco certe affinità, ma è indubbio, amici
della Lega, che la Lega Valle d'Aosta è espressione di quella che
era la tendenza a livello italiano.
Vi ricorderete il mio discorso all'atto dell'insediamento,
quando dissi alla vostra capogruppo: "Ma lei è sicura che il voto
degli elettori sia stato indirizzato a lei e alla lista della Lega
piuttosto che a Salvini? ".
Oggi Salvini è indubbiamente in disgrazia e da questo punto di
vista non potranno - è stato ricordato prima - che esserci delle
ricadute sull'espressione di voto.
Questo è solo per dire che molte volte l'elettorato aderisce a
delle mode, abbiamo degli esempi abbastanza importanti. Vi
ricorderete quelli che volevano entrare in Consiglio regionale e
aprirlo come una scatola di tonno, esattamente come volevano fare
in Parlamento? Sono spariti e personalmente ritengo che nessuno
rimpianga la loro presenza.
Vi ricorderete di quando allora i primi due Consiglieri del
Movimento 5 Stelle si atteggiavano a pistoleri? Sono spariti,
perché è una moda.
Era solo per dire che i valori - che mi onoro di rappresentare
in questo Consiglio - del movimento dell'Union Valdôtaine hanno
sempre rappresentato - è 80 anni che li rappresentano - i
Valdostani e i loro interessi; noi dialoghiamo con tutti, ma non
siamo un modello franchising, dove per un momento le camicie con un
certo logo vanno per la maggiore e poi l'anno dopo spariscono.
Siamo una garanzia per la nostra comunità e vogliamo dialogare
con le forze che sono moderate.
Amici della Lega, io non ho per niente apprezzato quel carosello
di persone dell'ultra destra che hanno animato Pontida, questo lo
devo dire, sono lontani dai nostri valori, quindi per certi versi,
una forza moderata che dialoga è sicuramente per noi un
interlocutore. Questo va da sé.
Per certi versi noi ci posizioniamo sempre nei valori
democratici europei. Noi non vogliamo dei capò, noi non vogliamo
dei dittatori.
Presidente -
Consigliere Padovani, ne ha facoltà.
Padovani (FP-PD) -
Intervengo perché penso che oggi siamo
di fronte a un fatto storico, per la prima volta, nella storia del
Consiglio regionale, un gruppo, quello della Lega, perde
praticamente metà dei suoi componenti, passando da 11 a 6.
Tutto è iniziato con la fuoriuscita dei colleghi che hanno dato
vita a Rassemblement Valdôtain e ora il collega Ganis passa a Forza
Italia. Chissà se sarà l'ultimo?
A proposito, colleghe e colleghi, tutto a posto? Sì? Qualcosa da
dire? Nulla, sono contento.
Si poteva quasi pensare che fosse uno scambio di Consigliere
all'interno del centrodestra unito, ma Radio Scarpa ci dice che
qualcuno non l'abbia presa proprio benissimo e che la tanto
sbandierata unità sia ormai finita a letterali faccia a faccia in
riunioni poco serene.
Il collega Ganis lamenta un cambio di linea e un eccessivo
scivolamento a destra - io ora, collega Ganis, devo dirle che
francamente lo scivolamento a destra non l'ho visto ma perché, come
lei ben sa, io penso che la Lega fosse a destra, è a destra e
continua a essere a destra, cercando di fare a gara a chi è più a
destra con Fratelli d'Italia, perché in quel bacino pesca - ma io
rispetto la sua idea, rispetto il fatto che lei probabilmente non
si sia sentito più rappresentato, non abbia più trovato lo spazio
che lei pensava di avere, ma chi dovrebbe garantire che in un
gruppo si sentano tutti rappresentati se non il capogruppo?
Capogruppo che evidentemente è troppo distratto dall'insegnarci
come si fa l'Assessore, il Presidente di Commissione, le
manifestazioni per i diritti civili e quelle per il clima... Sì,
collega Manfrin, ogni tanto purtroppo mi capita di ricevere dei
suoi post sui suoi social, ne farei volentieri a meno, però mi è
capitato, come mi è capitato recentemente di ricevere un post nel
quale lei sostiene che alle prossime elezioni regionali spazzerete
via la sinistra da questo Consiglio.
Io non ho doti da veggente, quindi non so dire cosa succederà
tra un anno; so però che lei oggi sta contribuendo a spazzare via
la Lega da questo Consiglio.
Ottimo lavoro, continui così, e buon compleanno.
Presidente -
Consigliere Cretier, ne ha facoltà
Cretier (FP-PD) -
Non volevo intervenire se non per fare
gli auguri al collega Ganis, ma noi di sinistra riusciamo sempre a
spostare un problema a destra e lo riportiamo a sinistra.
Per quanto riguarda il collega Ganis, sono scelte da rispettare,
passaggi politici per scelta personale, non farò considerazioni sul
collega ma è indiscutibile - e questo è un dato - che Forza Italia
non è entrata nel 2020 e oggi ha tre Consiglieri, questo è un dato
di fatto.
Il Consigliere Ganis è una persona posata, anche attento alle
tematiche del territorio da cui proviene e al settore in cui ha
operato in passato. A volte le scelte sono condizionate e a volte
obbligate, come è stato nel nostro caso.
Abbiamo dovuto dividere il gruppo per ovvi motivi, c'era il
blocco delle Commissioni e il blocco dei lavori del Consiglio;
ricordo che c'era un gruppo PCP in maggioranza e uno in minoranza,
e questo è un dato di fatto, quindi non si poteva procedere con i
lavori.
La sua scelta liberale, caro collega, è coraggiosa, il mio è un
augurio per il prosieguo dell'attività politica, ma sempre con la
schiettezza del passato e - come ha detto, sabato scorso, il
Presidente emerito della Camera dei deputati, Violante, a Cogne-
bisogna rispettare gli altri che, come noi, sono stati eletti. A
offendere politicamente il singolo si offendono i sostenitori.
Poi ognuno ha le sue strategie politiche, europee, liberali,
moderate e democratiche.
Auguri, collega.
Presidente -
Consigliere Marquis, a lei è rimasto un
minuto, non è una discussione libera. Un minuto è rimasto al
consigliere Marquis a cui passiamo la parola.
Marquis (FI) -
Una breve replica a quanto è stato
asserito dal Consigliere Cretier, che Forza Italia non è entrata in
Consiglio e ora si trova con tre Consiglieri regionali.
Io volevo sottolineare che bisogna smetterla anche di fare
queste affermazioni, perché, se vogliamo dare delle letture di
quanto è avvenuto in Consiglio, voi siete entrati in un percorso
completamente diverso in quello cui siete oggi e non è detto che
sareste seduti in Consiglio se vi foste presentati come partito
democratico.
Così come ci sono stati degli altri cartelli elettorali, che la
stessa sera dei risultati si sono sciolti e hanno fatto dei
percorsi diversi. Potrei star qui ancora per un momento a spiegare
queste cose all'Aula, non accettiamo e rimandiamo al mittente le
critiche che vengono fatte a Forza Italia, che ha fatto i suoi
percorsi legittimi, così come altre persone sono fuoriuscite dai
gruppi, hanno formato un altro gruppo e un altro partito politico,
pertanto credo che sia anche legittimo che delle persone
fuoriescano dai propri gruppi e possano aderire a dei partiti
politici che sono già presenti sul territorio.
Presidente -
Un minuto anche alla Consigliera Minelli, ne
ha facoltà.
Minelli (PCP) -
Meno di un minuto, Presidente. Solo
perché apprende oggi il Consiglio e chi ci ascolta che la
separazione del gruppo del PCP è avvenuto perché c'era un problema
di Commissioni. Mi sembra un poco ridicolo ma, per onor del vero,
devo anche fare una precisazione: dopo la separazione del gruppo di
PCP, quando si sono costituiti i nostri colleghi con il gruppo
FP-PD o quello che è, io sono rimasta 18 mesi senza avere un posto
in nessuna delle Commissioni, dopo la separazione, fin quando il
collega Rollandin non si è dimesso da una delle due Commissioni in
cui era rappresentante per il suo gruppo e allora finalmente sono
entrata io.
Ricordo anche che il regolamento attuale del Consiglio prevede
che ogni Consigliere partecipi almeno a una Commissione. La
sottoscritta non l'ha fatto per 18 mesi, perché qui non si
sbloccava una situazione, e non era di certo legata alla
separazione dei due gruppi.
Presidente -
Consigliere Aggravi ne ha facoltà.
Aggravi (RV) -
Presidente, io ieri le avevo chiesto
espressamente in capigruppo anche di dare comunicazione al
Consiglio, visto che ho mandato una missiva (a lei per conoscenza),
al Presidente della V Commissione - che in Consiglio parla molto
più che nella Commissione che presiede - e anche ai capigruppo, e
questo io penso che sia rilevante ai fini dell'Aula, quindi le
chiederei di darne comunicazione.
Presidente -
Se ricordo bene, quella missiva non è
arrivata - come ieri ha evidenziato, era in realtà nell'intenzione
di mandarla domenica ma, per un problema di posta elettronica, non
l'abbiamo ricevuta. È stata data comunicazione da lei alla
Conferenza Capigruppo ieri e poi trasmessami successivamente.
Nella missiva, come dice lei, venivano sottolineati i problemi
all'interno della V Commissione, in ragione di un percorso rapido
di un D.L., se ben ricordo; nel quale si evidenziava questa
problematica relativa alla Commissione, peraltro era stata inviata
domenica proprio perché la Commissione si sarebbe riunita lunedì,
ma domenica non è purtroppo arrivata a destinazione. Riporto quanto
da lei segnalato ieri nella Conferenza Capigruppo, a situazione
ormai superata.
Consigliere Aggravi, ne ha facoltà.
Aggravi (RV) -
Sì, Presidente, solo per integrare quanto
lei ha detto. Mi spiace che ci sia qualcuno che la domenica lavora,
questo è ovviamente per chi è impegnato sui propri dossier, ma è
quanto a volte avviene.
Riguardo al fatto che la Presidenza del Consiglio non l'abbia
ricevuta, mi spiace, però, come le ho detto, sulla posta
elettronica è bene fare anche una pulizia d'indirizzi, perché ci
sono delle possibilità infinite per scriverle, penso che una mail
poco cambi rispetto a una lettera formale, perché siamo comunque
nel 2024, quasi nel 2025, e parliamo spesso di
digitalizzazione.
Vorrei sottolineare che c'è un altro passaggio che io le ho
sottolineato, ovvero una discriminazione nel trattamento di un
disegno di legge rispetto a una proposta di legge.
Poi vero è che l'Assessore ha specificato delle questioni di
natura tecnica che approfondiremo sul punto, però è buona cosa che
un Presidente di Commissione, che gestisce la Commissione e
gestisce delle urgenze... tema sul quale forse sarà buona cosa
comprendere le modalità di definizione dell'urgenza, perché in
alcuni casi tutto è urgente, in altri nulla è urgente, ma questo
magari lo rimandiamo alla Commissione regolamento; era per me, in
quanto capogruppo del gruppo che aveva presentato anche quella
proposta di legge, bene sottolinearlo nei confronti di chi dovrebbe
fare il garante di quest'Aula e non rivestire spesso le vesti di
Ponzio Pilato, anche se è una figura che io spesso dico dovrebbe
essere rivalutata e valorizzata meglio rispetto a quello che ne è
passato.
Presidente -
Consigliere Aggravi, intanto la sua mail
mandata domenica e non ricevuta perché abbiamo scoperto che fa
riferimento alla Presidenza una serie di e-mail ormai non più
usate, se non altro ieri sono state cancellate tutte le e-mail
inutili e da adesso in poi una resta e una, quando verrà inviata,
verrà consegnata, per cui, al di là del disguido per il quale non
abbiamo potuto leggere la mail, altrimenti, la domenica anche noi
leggiamo le mail e, se capita, lavoriamo, come tutti in questo
Consiglio.
Passiamo al punto n. 2 all'ordine del giorno...
Consigliere Restano, sempre per il primo punto o per questo? Ne
ha facoltà.
Restano (RV) -
Chiedo scusa per il ritardo nella
prenotazione, credevo volesse intervenire il collega Chatrian.
Volevo solamente integrare quanto detto dal mio capogruppo e
precisare alcuni punti di vista. Confermo che per noi lei è il
garante del buon funzionamento del Consiglio e di tutte le sue
articolazioni, quindi anche delle Commissioni; più volte ci siamo
già rivolti a lei segnalando che forse, in certe occasioni, e
soprattutto nel caso di presentazione di proposte di legge da parte
della minoranza, qualcosa in V Commissione non funziona come
dovrebbe.
Io continuo a chiedere chi sia che definisce l'urgenza di una
proposta di legge o di un disegno di legge, perché, se tocca al
Presidente della Commissione, deve motivarlo, se tocca invece, nel
caso della Giunta, all'Assessore proponente, ne ha la facoltà, come
penso avviene.
Allora chiedo che il gruppo che presenta una norma, che il primo
firmatario di una legge possa dichiarare l'urgenza della norma che
sottopone all'attenzione della Commissione.
Se - ipotizzo - questa norma, come evidenziato dall'Assessore in
Commissione, non presenta tutti i requisiti per dichiararla
legittima e il proponente la vuole discutere in Aula o in
Commissione, bene, non è legittima, sarà bocciata, però chi decide
che si devono aspettare ulteriori approfondimenti? É competenza del
Presidente della Commissione o è competenza del proponente? Perché
nel caso in esame non avevamo chiesto, come proponenti, eventuali
approfondimenti; a noi sembra che in questo caso si sia un poco
giocato per non poter portare - come avevamo invece esplicitamente
chiesto e messo a verbale - in discussione la norma, alla pari di
altre norme che noi discuteremo durante questo Consiglio.
Ci sembra che si stia un poco esagerando, quindi ci appelliamo a
lei, Presidente, per l'ennesima volta, affinché definisca delle
regole certe.
In altri Consigli mi sembra che, come viene depositata una
proposta di legge, o un disegno di legge, venga addirittura
calendarizzata la sua discussione, allora mi chiedo quale attività
di programmazione possano fare i Capigruppo, siamo solo qua quando
rappresentiamo i Capigruppo per decidere cosa si discuterà il
giorno dopo in Consiglio?
Di certo discutiamo ciò che i nostri Presidenti di Commissione,
non tutti, ma almeno quello della V, decidono arbitrariamente di
portare all'attenzione del Consiglio, distraendo l'attenzione della
popolazione intera, perché noi, almeno, rappresentiamo chi ci ha
eletti.
Presidente -
Consigliere Manfrin, lei è già intervenuto,
un minuto...
(
Interruzione del Consigliere Manfrin fuori
microfono)
Presidente -
No, no... complessivamente è di cinque
minuti, pertanto...
(Interruzione del Consigliere Manfrin fuori
microfono)
Presidente -
Come da regolamento, per una durata
complessiva di 5 minuti, c'è scritto sul regolamento...
(
Interruzione del Consigliere Manfrin fuori
microfono)
Presidente -
C'è un regolamento, comunque un minuto lo
concediamo a tutti.
Manfrin (LEGA VDA) -
Grazie Presidente, perché
evidentemente il problema è à la une, ne abbiamo discusso già in V
Commissione, abbiamo, purtroppo - ma non è la prima volta che lo
facciamo - chiesto, al netto di quello che è avvenuto con la legge
sullo sport e quant'altro, che le proposte di legge abbiano tutte
la stessa dignità.
Ora io ho il panorama, ma mi riferisco in particolare alla V
Commissione, dove ci sono due leggi a mia prima firma depositate,
che ristagnano... una almeno da un anno e mezzo, quella sul fattore
famiglia, e quella sulla celiachia da svariati mesi, però vediamo
che ci sono proposte che invece acquisiscono un'immediata velocità
e rapidità.
Allora io credo che, a fronte dell'inefficienza del Presidente
della V Commissione, che spesso si nasconde in bagno in aula per
non votare contro la sua maggioranza, lei dovrebbe farsi garante
proprio del funzionamento delle Commissioni e quindi intervenire
perché tutti abbiano lo stesso peso e tutti abbiano lo stesso
percorso.
Presidente -
Consigliere Chatrian, ne ha facoltà.
Chatrian (UV) -
Per quanto i colleghi hanno sollevato, il
collega Aggravi e il collega Restano, indubbiamente, presidente
Bertin, diciamo che ci siamo trovati in un momento veramente di
difficoltà e anche un po' d'imbarazzo, nel senso che sul piano
politico noi abbiamo, come V Commissione, calendarizzato
l'incontro, mettendo comunque in disponibilità le due proposte, la
proposta che arrivava dalla minoranza e la proposta scaricata dal
Governo regionale di disegno di legge, con tanto di compatibilità
finanziaria.
Cosa è successo? É successo che praticamente la proposta di
legge che è stata scaricata, da un punto di vista tecnico, quindi
nulla di politico, aveva qualche criticità o ha qualche criticità.
Capisce che per noi il tutto è diventato molto
difficile/imbarazzante, quindi la richiesta da parte nostra...
Come?
(
Interruzione fuori microfono)
...da parte nostra c'è stato comunque quella di calendarizzare
le due iniziative, hanno 7-8 giorni di differenza, oltretutto
intervengono su dei temi simili, ma non uguali, e quindi era
praticamente impossibile, da parte della Commissione, poter
accompagnare il percorso di natura amministrativa.
Per quanto ci riguarda, chiediamo veramente a lei, ai suoi
uffici, ai dirigenti e a chi segue il percorso dei disegni di legge
e delle proposte di legge, di addivenire, quanto meno in queste
situazioni, e che ci sia la competenza anche, almeno, della II
Commissione consiliare.
Questo è un auspicio, senza nessuna polemica, con tutta
tranquillità, abbiamo cercato e calendarizzato insieme di scaricare
e di portare in discussione qualche giorno fa le due leggi, le due
proposte, una è una proposta e l'altra è un disegno di legge, ma
veramente una aveva delle criticità in pancia, proprio da un punto
di vista giuridico, ma soprattutto finanziario.
Ripeto, questo è solo per mettere a fattor comune e mettere in
evidenza il percorso che si è deciso in Commissione
all'unanimità.
Presidente -
Consigliere Aggravi, per i restanti due
minuti, ne ha facoltà.
Aggravi (RV) -
Prima di tutto tendo a dire che forse il
collega Restano ha parlato d'illegittimità, non era una questione
d'illegittimità, ma era una questione legata a possibili
conseguenze finanziarie. Lo dico a beneficio di quello che ha detto
l'Assessore, però dall'altro lato io capisco l'astuzia e la
furbizia di chi è in Consiglio da tempo - e dico in particolare il
collega Chatrian - ma la linea del tempo è importante.
Noi abbiamo appreso di questa notizia quando l'Assessore si è
seduto, quindi voi non ne sapevate in realtà nulla o non lo avete
detto.
In particolare, il Presidente della Commissione, a cui sono
state chieste di esplicitare delle cose prima che l'Assessore si
sedesse, doveva dirlo. Si sarebbe evitata tutta una serie di
polemiche e di questioni che sono state fatte, ma finché
l'assessore Grosjacques non si è seduto a quel banco, nessuno ne ha
parlato.
Quando è stata convocata la Commissione, non c'era contezza di
questa situazione o ve la siete tenuta nel cassetto o ve la siete
magari dimenticata oppure avete ritenuto che non fosse urgente
comunicarlo, tanto per dirlo.
Vero quindi che c'è stata una situazione successiva, ma che
abbiamo appreso quando l'Assessore si è seduto, quindi: o il
Presidente della V Commissione sapeva e non l'ha detto o qualcuno
se l'è dimenticato.
Diciamo le cose come stanno, perché altrimenti sembra che si
sapesse prima che c'era questa problematica; lo abbiamo appreso
qui, come lo hanno appreso molti di voi.
Lo dico solo a beneficio di come sono andate le cose.
Presidente -
Consigliere Restano, un minuto, ne ha
facoltà.
Restano (RV) -
Oltre a quanto ha detto il mio capogruppo,
vorrei aggiungere che qua si fa politica e se noi abbiamo
presentato una proposta di legge - e l'abbiamo presentata prima del
disegno di legge della Giunta - è perché avevamo delle buone
intenzioni di confrontarci in questa sede con i colleghi della
maggioranza, per dare un impulso diverso rispetto a quello che oggi
avviene su determinati argomenti.
Siamo sempre a favore di tutti i provvedimenti che riguardano lo
sport e non avevamo nessuna intenzione di boicottare nessuno, però
avevamo la necessità e la volontà di confrontarci per contribuire
al buon esercizio e alla pratica dello sport in Valle d'Aosta.
Non ci è stato permesso, con degli escamotage che si ripetono
nel tempo, è per quello che lei deve intervenire.
Presidente -
Consigliere Chatrian per il minuto
restante.
Chatrian (UV) -
Assolutamente le buone intenzioni le
abbiamo sicuramente recepite nel valutare delle proposte che
arrivano direttamente sui tavoli della Commissione.
Il nostro grido d'allarme, colleghi, è alle strutture del
Consiglio regionale, come ho detto poc'anzi. Gentilmente, prima di
scaricarci qualsiasi tipo di atto amministrativo o proposta di
legge o disegno di legge, sul piano finanziario che ci sia la
certezza che la discussione può avvenire in Commissione sul piano
politico, perché le regole del gioco sono corrette.
Questa è, per quanto ci riguarda, la richiesta che facciamo al
presidente Bertin sul piano politico, che lui saprà molto bene
declinare sul piano amministrativo con i suoi dirigenti e i suoi
uffici.
La dico in maniera molto semplice: bastava che ci fosse anche
l'assegnazione in II Commissione, probabilmente l'impasse in questo
caso sarebbe già stata fermata prima, non mettendo assolutamente il
carro davanti ai buoi.
Il nostro grido d'allarme è: quando arrivano le proposte sui
tavoli delle Commissioni, che ci siano tutte le condizioni corrette
per poter fare un bel sano e interessante posizionamento di natura
politica.
Presidente -
Ci sono altri interventi? Non ci sono altri
interventi.
Ovviamente rimane un'autonomia delle Commissioni che si
auto-organizzano, però è ovvio che la discussione in Consiglio
regionale deve avvenire e ogni gruppo e ogni Consigliere devono
essere messi nelle condizioni di poter portare le proprie
iniziative in Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK