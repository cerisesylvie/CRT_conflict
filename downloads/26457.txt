Consiglio Regionale della Valle d'Aosta - Oggetto del Consiglio n. 345 del 20 dicembre 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 345 del 20 dicembre 1972 - Resoconto
OGGETTO N. 345/72 - Determinazione del contributo da
concedere all'Unione Sportiva Aosta - Sezione Calcio. (Discussione
generale)
Siggia (P.C.I.)
- Prima di dare la parola a Savioz, dò
adesso la comunicazione, questo argomento è stato lo stesso passato
in Commissione consiliare per il Turismo dell'11 dicembre e vorrei
leggere "che la Commissione unanime ha espresso parere favorevole
all'argomento sopraindicato a condizione che sia sottoposto quanto
prima alla Commissione stessa un preciso resoconto della situazione
debitoria dell'Unione Sportiva Aosta, al fine di trovare
un'adeguata soluzione al problema".
La parola al Consigliere Savioz.
Savioz (P.C.I.)
- Due parole per ribadire il concetto che
ci ha fatto sollevare in Commissione del Turismo la questione della
Aosta.
In questo Consiglio, da molti anni, si ripete il problema della
squadra di calcio, dell'Aosta, con i suoi deficit che ogni anno
presenta nel suo bilancio. Una parte di questi deficit nel bilancio
è rappresentata dal fatto che devono pagare degli interessi
abbastanza onerosi nei confronti degli Istituti finanziari che
hanno finanziato pro tempore i debiti dell'allora Aosta e che si
trascinano, quasi potremmo dire, di generazione in generazione.
Noi riteniamo, nella Commissione del Turismo si è fatta una
discussione abbastanza approfondita in questo senso, e riteniamo
che il denaro pubblico non debba essere speso per pagare degli
interessi passivi agli Istituti finanziari; riteniamo che il denaro
pubblico debba essere speso perché lo sport sia messo in condizione
di svolgere quell'attività necessaria allo sviluppo fisico e morale
dei giovani.
Questa è la nostra preoccupazione come Commissione.
Quindi, risollevando questo problema qui per l'ennesima volta in
questo Consiglio, io ribadisco ancora quei concetti e chiedo anche
al Consiglio, e penso che i membri della Commissione siano
d'accordo, che questo problema venga una volta tanto discusso,
sanato, messo a posto, affinché si possa andare avanti nel futuro
senza più spendere del denaro per pagare dei debiti passivi che
sono veramente poco simpatici e non danno neanche, non sono
certamente a farci bella figura.
O noi riteniamo che la squadra di calcio debba continuare a
esistere e allora vediamo di mettere le cose a posto e la facciamo
funzionare, o sennò riteniamo che la squadra di calcio non debba
esistere prendiamoci la responsabilità di eliminare questa falcidia
di denaro pubblico che va a finire agli Istituti finanziari.
Manganoni (P.C.I.)
- Sulla questione dei debiti io sono
pienamente d'accordo, però ci vorrebbe una condizione: che, pagati
questi debiti, non si ricominci immediatamente a farne altri e il
passato insegna; pagato i debiti, spergiurato che non ne avrebbero
fatti più, l'anno seguente si è ricominciato.
Quindi d'accordo, però chiaro che, se fanno altri debiti, se li
paghino.
Secondo: lo scorso anno, quando abbiamo trattato del contributo
alla squadra di calcio di Aosta abbiamo fatto contemporaneamente il
contributo ad un'altra squadra che si trovava nella stessa
categoria, come si chiama?
Siggia (P.C.I.)
- ANPI-ELTER...
Voce:
Robur...
Manganoni (P.C.I.)
- Robur, che si trovava nella stessa
categoria di quella di Aosta, B, C, non so, beh insomma c'è una
sfilza di serie. Ora io mi chiedo come l'anno scorso i Consiglieri
hanno potuto fare un confronto no? Della differenza di trattamento
tra le due squadre che giocavano nello stesso girone, mi pare si
dice così no? Beh quest'anno perché non si sono portati assieme qui
i contributi a entrambe le squadre?
(voci) ...
Premetto
questo: l'attività dei Consiglieri regionali, per conoscere a fondo
tutti i problemi, dovrebbe essere tale che ogni Consigliere
dovrebbe avere una dozzina di segretari, qualche segreteria magari,
anche per essere al corrente di tutto. Io vi confesso che, in fatto
di sport, specialmente nel campo del calcio, anche se ho giocato in
altri tempi nelle squadre di calcio, non sono molto profondo e io
penso che l'Assessore qui vorrà colmare le mie deficienze, no?
Comunque la domanda rimane.
Pedrini (P.L.I.)
- Io, Sig. Presidente, Presidente della
Giunta e Consiglieri, devo dire che la settimana scorsa la
Commissione del Turismo si è riunita e ha esaminato a fondo questo
problema.
Mi si era dato l'incarico di sentire con esattezza a quanto
ammontavano i debiti dell'Unione Sportiva Aosta Calcio per vedere
di mettere una parola "fine" a questa situazione incresciosa che si
trascina, come diceva bene l'amico Ramera, ormai da anni. Ogni anno
noi ci troviamo di fronte a questo oggetto da discutere, ogni anno
la cifra viene a essere aumentata, perché evidentemente, la Società
ha un debito con il Banco Bérard, il quale Banco Bérard fa il suo
dovere come banca e prende i relativi interessi di quello che è
stato speso nelle passate e vecchie gestioni, per cui, ad un dato
punto, chi ci va di mezzo è solo e solamente sempre la popolazione
valdostana tramite il Consiglio regionale.
E allora, evidentemente, mi sono fatto preparare una relazione
da parte dell'Unione Sportiva Aosta Calcio e il debito aggiornato a
tutto il 31.12.1972 ammonta a esatte Lire 21.673.555. Giunti a
questo punto c'è da chiedersi, come già era stato fatto alcune
altre volte in Consiglio, sia chiaro io non ho mai visto, noi siamo
della Bassa Valle quindi non è che veniamo a vedere giocare l'Aosta
o cosa, noi stiamo a vedere le nostre piccole squadrette di paese,
ma, evidentemente, qua vi è un problema proprio di fondo,
finanziario, che è inutile che noi vogliamo sottacere o addirittura
non affrontare.
Il prossimo anno noi saremo, se non paghiamo questi debiti,
saremo di nuovo qua a ripetere le stesse parole, le stesse cose a
danno, ripeto, di tutta la popolazione valdostana. E allora, ad un
dato punto, secondo il mio concetto, io desidererei che il
Presidente della Giunta, io ho sentito un po' tutti i gruppi in
linea di massima si erano dichiarati, ripeto in linea di massima,
si erano dichiarati tutti d'accordo, chiedevo al Presidente della
Giunta se non era il caso di mettere la parola fine a questo debito
e di dire chiaramente, ma questo deve essere messo a verbale e
sposa in pieno la tesi di Claudio Manganoni, che a partire da oggi
alcuni squadra, in modo particolare l'Unione Sportiva Aosta Calcio,
non deve più contare, quindi niente cambiali, non deve più contare
su un soldo da parte dell'Amministrazione regionale, e sia chiaro
che chi farà cambiali o farà dei debiti se li pagherà di tasca sua;
questo è il problema, perché deve essere messa una volta per sempre
la parola "fine" a questa speculazione sportiva, perché questa è
stata una speculazione sportiva che si trascina ormai da 10-15
anni.
È la realtà di fatto, è inutile che noi diciamo: ma noi adesso
gli diamo 5 milioni tanto per tirare a campare e poi il prossimo
anno non avremo 21, ma avremo 21 più tutti gli interessi del Banco
Bérard, più le altre cosette che avranno aggiunto.
Quindi bisogna essere molto chiari se si vuole affrontare il
problema e dire: con questo noi chiudiamo, d'ora in poi l'Unione
Sportiva Aosta Calcio riceverà dall'Assessorato Turismo il
contributo che spetta a tutte le squadre che giocano, secondo,
naturalmente, il livello, punto e basta, oltre quello, non avrà una
lira.
Io ritengo che parlando così, onestamente, chiaramente, questa
sia l'unica soluzione per chiudere finalmente questo problema.
Dolchi (P.C.I.)
- Io vorrei ricordare al Consiglio che
sarebbe stato inutile, cioè non avremmo fatto questa discussione se
accogliendo la proposta unanime, che era stata fatta dal Consiglio
circa un anno fa, fosse stato già presentato il provvedimento che
adesso Pedrini caldeggia e che, lo ripeto, il Consiglio regionale
unanimemente...
(voce del Consigliere Pedrini) ...
Esatto,
no, no, io ti capisco, voglio dire questo: l'anno scorso quando il
Consiglio regionale, esaminando il contributo per l'Aosta, aveva
fatto il lungo discorso dei debiti, i debiti erano 18 milioni e il
Consiglio regionale aveva deciso di incaricare la Commissione
Turismo di portare la soluzione per quei debiti dell'Aosta e quelli
eventuali che, come ricordava Manganoni, fossero stati quelli della
Robur.
Il fatto di non aver ottemperato un anno fa a questa decisione
unanime del Consiglio regionale ci porta adesso ad avere il debito
che ci ha enunciato Pedrini che è di 2 milioni circa in più di
quello che era l'anno scorso nel momento in cui avevamo deciso di
saldarlo.
Ecco, mi sembra che se ancora quest'anno, un anno dopo,
esprimiamo questa stessa volontà su ventuno, ma non la realizziamo
rapidamente, ci troveremo o si troveranno l'anno venturo gli
amministratori del Consiglio regionale ad esaminare un debito di 23
milioni. Perché? E qui vorrei chiarire brevissimamente il problema:
questi sono debiti di dieci anni fa, che erano 12 milioni e che
sono diventati 21 malgrado che ogni volta il Consiglio regionale
abbia espresso la opinione di saldarli, perché non si impinguassero
le casse della banca inutilmente, ma che, però, non si è mai,
questa pia e buona intenzione non si è mai realizzata.
Quindi la mia richiesta è che si ponga una volta fine a questo
debito che risale a oltre dieci anni fa, che era originariamente di
12 milioni e che per soli interessi è diventato, come diceva
Pedrini prima, di 21, in modo che l'Aosta e le altre Società
sportive siano messe sullo stesso piano per i contributi
annuali.
Voglio, per la tranquillità dei Consiglieri regionali, fare
anche presente che dopo questi debiti che, diciamo così, sono quasi
congelati con il Banco Bérard, per tutti gli esercizi successivi i
Consiglieri dell'Unione Sportiva Aosta, all'inizio del Campionato,
sottoscrivono il bilancio di previsione e ogni eventuale maggiore
spesa e quindi debito che venisse a crearsi alla fine del
Campionato viene diviso dai Consiglieri d'Amministrazione
dell'Unione Sportiva Aosta.
Ecco perché da questo debito di dieci anni fa non ci sono stati
più ulteriori e diverse richieste per saldo di debiti. Però, se noi
non diciamo la parola fine, continueremmo a fare questa discussione
ogni volta che diamo il contributo all'Unione Sportiva Aosta e
vedremo ogni volta aumentare il debito della Società.
E una raccomandazione vorrei fare all'Assessore al Turismo,
proprio perché ci sono squadre che vengono promosse in categorie
superiori, ci sono squadre che, purtroppo per loro, retrocedono,
ecco ci sia - e l'ho detto già in una scorsa seduta del Consiglio -
una riunione con le Società interessate, con l'Assessorato, con la
Commissione allo Sport, affinché si possa direttamente con gli
interessati discutere di questo problema, perché ci troviamo che,
ad esempio, senza voler per questo chiedere riduzioni o diverse
valutazioni nei contributi che verranno dati, c'è, per esempio, per
quanto diceva Manganoni del confronto, la Robur e l'Anpi-Elter che
adesso si trovano, essendo retrocessa la Robur, nel campionato di
prima divisione, cioè nello stesso girone, e hanno contributi
diversi. Ecco, questo crea una certa sperequazione e crea anche un
certo, così, malessere tra i dirigenti e gli sportivi.
Quindi, mi sembra che, se noi facciamo adesso quello che avremmo
dovuto fare un anno fa, perché c'era stato il parere unanime del
Consiglio un anno fa, saldiamo i debiti dell'Unione Sportiva Aosta,
quelli che sono congelati al Banco Bérard, e usiamo un trattamento
uguale per ogni squadra che partecipa ai diversi gironi,
eventualmente proporzionato anche alla distanza dei campi che
devono raggiungere per giocare tutto il Campionato, noi avremo
messo tutte le squadre sullo stesso piano e avremo evitato critiche
e anche malessere fra gli stessi dirigente e sportivi.
Bordon (D.C.)
- Non vogliamo essere secondi a nessuno nel
portare avanti questo problema, d'altronde abbiamo sempre palato a
favore di questo problema, se mi consentite in modo particolare per
un vecchio giocatore di calcio, come il sottoscritto, che ha
affiliato un portiere dell'Inter e un centrattacco del Genova, voi
capite perfettamente che non si può che essere favorevoli.
Però io non ho ancora capito bene una cosa: noi siamo
favorevoli, lo abbiamo detto allora, come lo diciamo adesso, e
scherzavo prima con l'amico Dolchi, perché abbiamo continue
pressioni di persone che hanno firmato delle cambiali e che a un
certo momento, se non avessero una certa fiducia nella Regione di
sovvenzionamento, le avrebbero tirate fuori. Ora, chi ha firmato
queste cambiali, lo ha fatto a fin di bene, per portare avanti
questo sport; ora, mentre domani potrei vedere pagare le cambiali
volentieri da qualche d'uno che ho qui davanti a me, e invece per
altri mi farebbe dispiacere, quindi non scherziamo, noi siamo
favorevoli a questo problema, ma non ho capito bene una cosa: noi
dando invece di 15, 21 milioni, cosa succede, Dolchi? Diamo 21
milioni per pagare il debito.
Dolchi (P.C.I.)
- Paghiamo noi il debito alla banca.
Bordon (D.C.)
- 21 milioni, va bene? Chiederanno un
contributo per andare avanti perché sennò, quindi questo sarebbe un
di più; che cosa si dà in conclusione in più? Ora bisogna dirlo
molto chiaro questo, perché, se no, si potrebbe capire che è già
accaduto negli anni scorsi, perché il discorso che ha fatto Savioz
con la sua solita calma e ponderatezza, - guarda che lodi ti faccio
oggi! - è quello che abbiamo già fatto da due o tre anni, però non
siamo mai arrivati alla conclusione, abbiamo sempre detto paghiamo
tutti i debiti, anche questa volta sembrerebbe che su 21 milioni 15
sono stati stanziati, qui ne aggiungiamo 6 e fanno 21 e, invece,
non quadrano i conti. È inutile che si vada avanti così, e allora
bisogna per forza che sia precisata molto bene l'entità del debito:
è una cosa a parte, questo è il contributo, perché almeno finirà
questa discussione, perché, effettivamente, è vero, ha ragione
Ramera, hanno ragione altri quando mi dicono per esempio, non so,
ci sono dei gruppi di giovani, ragazzi, ragazze che fanno un
bellissimo sport e che interessano anche la collettività perché la
gente va a vedere, che non hanno le sovvenzioni e hanno ragione
anche quelli che dicono: ma come? Noi qui qualche volta vediamo il
nostro Assessore che è un po' tirchio, quando si tratta di giochi
locali come lo tzan, il fiollet, ecc. ecc., le cattive lingue lo
dicono, andremo poi ad appurarlo se è vero o no. Va bene? Ma
insomma noi vogliamo proprio che questo sia aiutato, però io sono
anche del parere, anche se non tutti siamo d'accordo, che bisogna
proprio chiudere questa parentesi perché sennò cadiamo anche nel
ridicolo, perché tutti gli anni ne parliamo e non concludiamo
mai.
Ora 21 milioni di debito cosa fanno? 2 milioni di interessi e
più, quindi tutti gli anni con contributo, questo aumento e siamo
liquidati.
Quindi io penso che si faccia bene a prendere in esame questo,
perché finalmente sarà risolto, perché voi sapete che c'è tutta la
grana delle altre società sportive della Valle che, a un certo
momento, fanno delle discussioni per riflesso, ma è indubbia una
cosa che, per esempio, ci sono delle squadre che sono sorte dopo,
quindi questi debiti sono vecchi. Ma il problema è ancora un altro:
che forse questa Società sportiva alleva molti giovani, io questo
non lo so, bisognerebbe avere un rendiconto. Voi, che fare parte
della Commissione turistica o che siete nell'associazione, fatevelo
dare, perché, effettivamente, mi sembra che sia un vivaio
abbastanza importante nell'Aosta; ma noi penso che dovremmo proprio
risolverlo in quel modo lì perché sennò tutti gli anni si
trascina.
Chamonin (M.A.V.)
- La sostanza che ha detto Bordon è
quella che volevo anch'io dire; il fatto di chiudere questa
parentesi mi pare che siamo tutti d'accordo su questo che veramente
sta diventando una questione abbastanza ridicola: tutti gli anni
facciamo questo discorso e tutti gli anni ci ritroviamo allo stesso
punto.
Però, in definitiva, se la situazione debitoria è di 21 milioni
e se già il bilancio di previsione per l'anno venturo porta un
altro deficit di 19 milioni, o gli diamo, perché questo dovrebbe
essere il ragionamento che quadra e sul quale, premetto, io non
concordo molto, però dovrebbe essere questo il ragionamento, o gli
diamo 21 più 19 cioè 40 e più della partita e poi si ricomincia a
zero come tutte le altre squadre. Va bene? O se no, se gli diamo 21
più 5 o 6 o 7 di contributo, va bene, noi ci troveremo l'anno
venturo di nuovo con l'Aosta che si presenta, che avrà una
situazione di deficit di 14, 15 o 16 milioni che fatalmente sarà di
nuovo debitrice verso banche o verso Dio sa chi per una somma di
questo genere, e questa situazione si riproporrà continuamente;
questo è quello che io vorrei dire e sul quale io chiederei
comunque una spiegazione, perché è fatale, diventerà questo.
Se noi saniamo la situazione debitoria, mi pare che siamo
abbastanza d'accordo, giusto, però noi vediamo che il bilancio di
previsione della stagione sportiva 1972/73 chiude con 19 milioni
225.070 di deficit, di presunto deficit, va bene, quindi, meno 15,
rimangono ancora 4 milioni e rotti che chi li pagherà? Ah, i
Consiglieri?
Quindi non ne dovremo dare 41, ne dovremo dare 36 in poche
parole, questo è. Ringrazio.
Ramera (D.C.)
- Quindi, se ho capito bene, praticamente
noi dovremmo fare due delibere no? Una delibera che paghi 21
milioni di deficit, che è apparsa adesso improvvisamente che è al
di fuori dell'ordine del giorno, e per la quale io concordo con
quanto ha detto l'amico Bordon, per quanto ci piacerebbe sapere,
visto che l'anno scorso io ho sollevato il problema della
differenza di trattamento di due squadre che giocavano nello stesso
campionato, a una furono dati 15 milioni e all'altra 8 e a quella a
cui furono dati 15 milioni una delle giustificazioni era appunto
che c'erano questi debiti; ora, sono stati dati 7 milioni in più
però i debiti sono rimasti tali e quali. Ora io sono d'accordo,
saniamo 21 milioni, questa è una delibera a sé, dove non sono
assolutamente d'accordo su questo stanziamento richiesto
dall'Aosta. Mi fa piacere che c'è già subito una battura spiritosa
in questo preventivo. L'anno scorso io avevo contato non per dire
l'Aosta era in A-B-C-D-E-F, non mi ricordavo nemmeno più in quale
categoria fosse, all'ultimo punto, all'ultima voce c'è la
barzelletta della previsione, "premio speciale in caso di
promozione". Ora l'Aosta è l'ultima in classifica con 15 o 18 punti
dalla prima, quindi questi due milioni potrebbero già subito essere
stralciati, no? E quindi diventano già 24. Però a me consta che il
rendiconto del 1971/1972 che chiude in pareggio di 20 milioni,
vorrei sapere che cosa dicono i nostri Uffici, che sono preposti
alla verifica di questi conti, perché a me pare strano che una
squadretta che gioca in Canavese, con le squadrette del Canavese,
paesi che hanno 1500 abitanti, quindi con delle trasferte favolose,
immaginiamo, non da Aosta a Balangero o a Borgofranco, a
Castellamonte. Io ho diretto la squadra di pallavolo femminile che
andava in Sicilia addirittura e non ho mai visto delle cifre
favolose del genere, perché, se avessi avuto una cifra del genere,
avrei vinto il Campionato Italiano di serie A, non di serie F, di
serie A; quindi questo aumento per me non è conciliabile con quanto
hanno fatto altre squadre.
La Robur ha fatto lo stesso campionato con 8 milioni e gliene
sono avanzati, caso strano; le due squadre che seguono nel
campionato subito dopo, di prima divisione che sono l'Anpi-Elter e
la Robur, fanno un campionato su per giù come l'Aosta anche se è
una divisione inferiore, ma come trasferta è come l'Aosta; quindi
io ritengo che non sia conciliabile una cifra del genere, 26
milioni ridotti pure a 24 visto che siamo il fanalino di coda e
quindi non c'è nessuna promozione, per me non è giustificabile,
perché per me questo campionato costa al massimo la metà di quello
che è la previsione, per me; mi si devono portare cifre, ma cifre
chiare e reali, perché questi 24 milioni sono gonfiati, mi spiace
ma sono gonfiati; quindi non mi si venga a dire che si fa un
campionato di prima divisione o dilettanti come sia con 24
milioni.
Quindi io sono d'accordo per la delibera dei 21 milioni, ma
voglio discutere questa del contributo.
Balestri (P.S.I.)
- Io non seguo l'Aosta e non sono uno
sportivo però ho visto sulle classifiche appunto il discorso che
l'Aosta è ultima a ben distanza di punti o che. D'accordo per
eliminare il vecchio debito, se no è una cosa che si trascina
sempre di anno in anno ed è un peso morto, ma a un certo momento
vorrei dare una battuta scherzosa, con un preventivo del genere, e
gli sportivi aostani potrebbero anche aspettarsi qualche cosa di
più. Ora non ho capito bene se il discorso di Dolchi che dice
l'eventuale passivo si riflette sui Consiglieri; se è su quelli
regionali allora sono d'accordo, se è su quelli della Società
allora le cose vanno viste un po' meglio insomma, perché a un certo
momento c'è una conduzione, una prospettiva, io credo che nel gioco
del calcio non sia facile, va a momenti, dipende dai vari
giocatori, ci sono le vendite, gli acquisti o che, ma c'è qualche
cosa che non funziona.
Ora dico tutti gli anni si parla qui, e si parla di milioni,
facciamo un discorso serio ma vediamo anche di dare qualche
soddisfazione maggiore agli sportivi.
Savioz (P.C.I.)
- Ecco io ritorno un attimo sulla
questione per porre questo problema: la Commissione del Turismo ha
chiesto tutti gli elaborati per esaminare a fondo la pratica e per
fare delle proposte concrete, chiare, precise su documentazione al
Consiglio. Io, a titolo personale, non sono d'accordo di deliberare
niente perché prima di deliberare qualcosa dobbiamo essere sicuri
di quello che vogliamo deliberare, dobbiamo sapere con esattezza
perché questi preventivi, quanti sono i debiti con documentazione
precisa e questo può avvenire soltanto tramite sedute della
Commissione del Turismo che può avere tutti gli elementi necessari
e deve venire in Consiglio con delle proposte chiarissime per il
futuro. Se noi deliberiamo così di dare perché è chiesto o di
tamponare perché qui vogliamo fare la corsa a chi dà di più, chi dà
di meno, e allora io non sono più d'accordo.
Io sono d'accordo che la cosa venga al più presto discussa in
Commissione del Turismo, che sia veduta attentamente, naturalmente
con tutti gli organi tecnici della Regione e con gli organi
sportivi e poi, a ragion veduta, e, dopo aver veduto esattamente i
problemi per la soluzione, sia portata in Consiglio. Non cade
niente anche se perdiamo 15 o 20 giorni.
Milanesio (P.S.I.)
- Io volevo ricordare una cosa,
intanto che nel mese di agosto io chiesi a Freppaz di convocare la
Commissione per esaminare il problema dei deficit dell'Aosta e
venne convocata questa Commissione, ma c'eravamo solo io, mi pare
Savioz e non ci fu il numero legale per cui venne rinviata. Quindi
non è che non si fece una riunione per esaminare questo
problema.
Ora cosa è successo? Qui abbiamo sentito diversi interventi e ci
fu una raccomandazione precisa del Consiglio di liquidare le
passività della vecchia gestione e che poi si sarebbe discusso su
quello che si doveva concedere eventualmente quale contributo
annuale.
Io farei una proposta a questo punto, anche per evitare di
mandare in economia 10 milioni: trasformiamo la proposta di
deliberazione da proposta di un contributo annuo, perché questa era
l'attuale proposta, invece in proposta di dare 10 milioni come
acconto per pagare i debiti della vecchia gestione...
(voce:
va sanato subito
) ...
Va sanato sì, ma lo saniamo poi col
bilancio del 1973, perché nel 1972 non ci sono più soldi; se
abbiamo proposto 10 milioni è perché è il plafond massimo che si
poteva raggiungere nel 1972.
Qui abbiamo sentito tutte le voci da parte di tutti i
Consiglieri, vediamo in che misura stabilire il contributo annuo.
Ah io sono d'accordo di sanare i debiti però non voglio più dargli
niente, dice qualcuno; io sono d'accordo di sanare i debiti però
disposto di dargli meno di 15 milioni, dice un altro.
Facciamo una proposta salomonica in questo caso: questi 10
milioni diamoglieli in conto estinzione vecchio debito, in conto,
perché nel 1972 non ci sono più soldi, 10 milioni è il plafond
massimo a cui si può arrivare in questo capitolo di bilancio,
diamoglieli a questo titolo, diamoli alla banca a questo titolo con
riserva nel mese di gennaio di vedere l'aspetto estinzione debiti e
contributo. Ecco, in questo modo, penso che si possa raggiungere un
accordo e mi pare che sia un atteggiamento che non pregiudica
nulla, tanto i debiti sono sui 21 milioni circa; adesso sarà lira
più lira meno, io ho un conto preciso, sono 21 milioni e rotti,
quello che ha detto Pedrini.
Ora se noi diamo 10 milioni in conto estinzione debiti e poi nel
mese di gennaio rivediamo tutta la situazione, sia dell'estinzione
completa del debito che del contributo, penso che non
pregiudichiamo nulla.
Se il Consiglio fosse d'accordo in questi termini, si
tratterebbe di modificare così i termini della deliberazione qui
proposta e di assegnare quindi questi 10 milioni in conto
estinzione debiti vecchia gestione.
Siggia (P.C.I.)
- Prima di dare la parola al Consigliere
Freppaz, ci sono ancora iscritti a parlare Manganoni e Dolchi.
Direi, sentita però la proposta dell'Assessore, rispondete alla sua
proposta.
(voce dell'Assessore Chantel)
Dolchi (P.C.I.)
- D'accordo con la proposta
dell'Assessore Milanesio.
Siggia (P.C.I.)
- Dell'Union Valdôtaine chi è che
risponde? Consigliere Freppaz, alla proposta dell'Assessore.
Freppaz (U.V.)
- Sentiti gli interventi dei diversi
Consiglieri devo dire che nell'ultima riunione che si è discusso
molto del problema, l'Assessore Milanesio, come un po' d'abitudine,
non c'era, era assente, per conseguenza noi abbiamo deciso che,
effettivamente, di documentarci come si deve e che il problema
ritornasse in Commissione.
Io sono dell'avviso che il problema ritorni in Commissione.
Siggia (P.C.I.)
- Sì, ma sulla proposta fatta adesso, mi
scusi Consigliere Freppaz, sulla proposta fatta adesso
dall'Assessore questi 10 milioni di impegnarli per estinguere parte
del debito bancario, è una proposta accettabile da parte del Gruppo
dell'Union Valdôtaine?
Caveri (U.V.)
- Per me la migliore proposta è quella del
Consigliere Savioz.
Siggia (P.C.I.)
- Beh direi che è caduta la proposta
dell'Assessore Milanesio.
Milanesio (P.S.I.)
- Scusi, mi permetto di insistere,
perché questi 10 milioni se no vanno in economia. Ora dico, visto e
accertato che il debito è di 21 milioni, accertato che tutti i
Gruppi sono d'accordo per concorrere al pagamento di questo debito,
se ne stanzia una tranche adesso e poi si discute il resto al mese
di gennaio.
Siggia (P.C.I.)
- D'accordo Consigliere Ramera -
Consigliere Pedrini d'accordo - Consigliere Chamonin d'accordo -
Assessore La prego vuol cambiarmi il testo della delibera
allora?
Milanesio (P.S.I.)
- Mi riservo di cambiare il testo in
qualche minuto e poi di ripresentarlo al Consiglio per
l'approvazione, perché...
Siggia (P.C.I.)
- D'accordo.
Vorrei chiedere al Consiglio, sono le 12,50, dell'Assessorato al
Turismo ci sono ancora due argomenti, se però ritenete che siano
troppo lunghi, posso abusare della vostra pazienza e chiedere di
votare quell'oggetto n. 4 che era a seduta segreta?
Ah sì, niente, rinviamo.
Per cortesia, il Consigliere Manganoni, Chamonin, Chantel,
Manganone, Pedrini e Dayné, come componenti della Commissione
Lavori Pubblici, sono convocati nella sala pre-consiliare alle ore
16.
Ma direi, se potessi chiedere l'impegno di essere puntuali e non
come stamattina, potremmo dire 16,30.
---
La seduta termina alle ore 12,50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK