Consiglio Regionale della Valle d'Aosta - Oggetto del Consiglio n. 2291 del 11 dicembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2291 del 11 dicembre 1996 - Resoconto
SEDUTA ANTIMERIDIANA DELL'11 DICEMBRE 1996
OGGETTO N. 2291/X Servizio di autobus per il collegamento dei
comuni di Hône e Bard con il comune di Verrès. (Interrogazione)
Interrogazione Venuto a conoscenza di una petizione in corso
rivolta all'Assessorato all'Ambiente, Territorio e Trasporti
riguardante la richiesta di un prolungamento del servizio di
autobus già esistente;
Tenuto conto che la richiesta sottoscritta dai cittadini dei
comuni di Hône e Bard, con la quale chiedono che i loro comuni
siano collegati con il Comune di Verrès attraverso il prolungamento
del servizio di autobus circolare già esistente tra Arnad e
Montjovet oppure con il prolungamento del servizio di autobus che
collega adesso i paesi di Hône e Bard con Pont-Saint-Martin, è
giustificata dal fatto che nel Comune di Verrès sono concentrati
diversi servizi di interesse generale oltre al fatto che il Comune
di Verrès diventerà nel prossimo futuro, anche se lo è già in parte
attualmente, il polo scolastico di riferimento per la Bassa
Valle
il sottoscritto Consigliere regionale
Interroga
la Giunta regionale per sapere:
1) se è a conoscenza del problema oggetto della presente
interrogazione;
2) se ha già provveduto o intende provvedere al più presto
all'attivazione del collegamento, tramite servizio di autobus, dei
comuni di Hône e Bard con il Comune di Verrès.
F.to: Lanièce
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Sono a conoscenza della petizione che è stata
fatta con una richiesta di ulteriori servizi di trasporto su
pullman fra comune di Hône e Bard e il comune di Verrès. Ho avuto
anche occasione di incontrare una signora che rappresentava i
firmatari dell'iniziativa per sentire le motivazioni e le ragioni.
Devo però dire che la situazione attuale è una situazione in cui
esiste già un servizio di trasporto pubblico significativo fra i
comuni di Bard e di Hône e il comune di Verrès, nel senso che
abbiamo un servizio di pullman che prevede già un servizio con una
corsa ogni ora, e abbiamo un servizio di treno alla stazione di
Hône con nove coppie di treni ogni giorno, quindi i collegamenti di
trasporto pubblico fra la zona di Hône-Bard e la zona di Verrès
sono già garantiti e in più ci sono ulteriori servizi specifici per
il trasporto di studenti della scuola media dalla Bassa Valle e
dalla zona di Hône - Bard verso il polo di Verrès.
Quindi esiste già un buon livello di servizio di trasporto
pubblico e ulteriori servizi devono essere bene calibrati rispetto
alla reale utenza; i dati che abbiamo attualmente e le esigenze che
attualmente ci sono non sono tali da giustificare in questo momento
l'attivazione di ulteriori servizi, perché questi comportano dei
costi significativi a livello chilometrico e quindi non si
giustificano in presenza di un'utenza reale.
Abbiamo cercato di dare la priorità anche nella Bassa Valle a
zone che non erano servite da trasporto pubblico, andando a
realizzare collegamenti soprattutto in alcune zone dell'Envers che
non avevano servizi, in modo da garantire a tutti un trasporto
pubblico. Va detto che per questa zona sia nella direzione Verrès
sia nella direzione di Pont-Saint-Martin esiste già un
significativo trasporto pubblico, quindi al momento non sono
ipotizzabili, se non ci sarà una evoluzione rispetto all'utenza,
ulteriori servizi.
Presidente Ha chiesto la parola il Consigliere Lanièce.
Lanièce (GA) Prendo atto di quanto ha detto l'Assessore, mi fa
piacere che abbia già incontrato una delegazione dei cittadini che
hanno firmato la petizione, anche se mi dispiace che abbia
dichiarato che per il momento non intende venire incontro alle loro
richieste.
L'Assessore dice che i dati dell'utenza non giustificano una
ulteriore attivazione di un collegamento della zona Hône - Bard con
il comune di Verrès; io penso invece che, se si vuole dare un
servizio pubblico, bisogna verificare anche le esigenze della
popolazione. A questo punto mi verrebbe da fare questa domanda:
vorrei sapere i dati dell'utilizzo dell'aereo che va da Aosta a
Roma, per verificare se i costi necessari per il mantenimento di
questo mezzo di trasporto sono supportati da una giusta utenza, per
vedere cioè se questa politica di creare dei servizi pubblici di
trasporto sia collegata all'utenza solo in certi casi.
Invito comunque l'Assessore a verificare in futuro la
problematica che ho appena sollevato anche in prospettiva, perché
sappiamo bene che Verrès diventerà con il polo scolastico un punto
di riferimento della Bassa Valle, quindi è giusto che tutti i
comuni possano essere collegati facilmente a questo comune, tenuto
contro altresì che l'USL di Vérreerrès svolge delle cure
terapeutiche non presenti a Donnas.
Rinnovo quindi ancora l'invito all'Assessore di tenere conto di
questa problematica sollevata con la petizione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK