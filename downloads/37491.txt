Consiglio Regionale della Valle d'Aosta - Oggetto del Consiglio n. 1251 del 20 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
AMBIENTE
AMMINISTRAZIONE REGIONALE
EDILIZIA
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1251 del 20 maggio 2015 - Resoconto
OGGETTO N. 1251/XIV - Disegno di legge: "Disposizioni per
l'adempimento degli obblighi della Regione Autonoma Valle d'Aosta
derivanti dall'appartenenza dell'Italia all'Unione europea.
Attuazione della direttiva 2006/123/CE, relativa ai servizi nel
mercato interno (direttiva servizi), della direttiva 2009/128/CE,
che istituisce un quadro per l'azione comunitaria ai fini
dell'utilizzo sostenibile dei pesticidi, della direttiva
2010/31/UE, sulla prestazione energetica nell'edilizia e della
direttiva 2011/92/UE, concernente la valutazione dell'impatto
ambientale di determinati progetti pubblici e privati (legge
europea regionale 2015)". (Reiezione di un ordine del
giorno).
Presidente -
Prima di passare all'esame del punto 27 con
la votazione, dobbiamo votare e analizzare l'ordine del giorno,
quindi si apre la discussione sull'ordine del giorno. C'è qualcuno
che vuole presentarlo? La parola al collega Bertin.
Bertin (ALPE) -
Grazie Presidente.
Sarò estremamente sintetico, l'argomento è già stato affrontato
in diverse occasioni, sia quello delle centraline, della cosiddetta
"moratoria", che è stato oggetto di molte discussioni anche
nell'altro Consiglio regionale...e, fra l'altro, è stato affrontato
anche nei lavori preparatori della commissione competente in queste
settimane, pertanto sarò estremamente breve. L'ordine del giorno,
se vogliamo, è composto da due parti: una che riguarda la questione
relativa alla trasparenza e la pubblicità, che riguarda appunto
questi processi riguardanti la costruzione di impianti
idroelettrici. Questo primo aspetto ci impegna a rendere
disponibile l'informazione al pubblico in una fase precoce e prima
dell'assunzione di decisioni: questo per favorire la partecipazione
e anche per rendere più trasparente l'attività della pubblica
amministrazione. È un aspetto molto importante che può anche
evitare poi dei conflitti, con un'informazione corretta e
soprattutto nel momento opportuno essi possono essere evitati.
Questo per quello che riguarda l'aspetto della trasparenza e
dell'informazione. Tra l'altro, sono delle indicazioni generali che
vengono anche da direttive europee e in generale da indicazioni di
vario genere.
Il secondo aspetto riguarda strettamente la questione delle
centraline. Nel 2012 con una delibera della Giunta era stata
introdotta una sorta di moratoria per una durata di tre anni,
introducendo delle limitazioni al rilascio di nuove concessioni di
derivazione ad uso idroelettrico. Questa "moratoria" - tra
virgolette perché non è una vera e propria moratoria - è del giugno
del 2012, come dicevamo, ed è in scadenza in questi giorni. Apro
una parentesi: il mio riferimento al fatto che la discussione è più
o meno sempre la stessa è relativo alla relazione, non tanto al
disegno di legge, che quest'anno è particolarmente corposo e
riprende molti aspetti. Ritornando all'ordine del giorno,
l'articolo 55 del disegno di legge, appunto, dà la facoltà alla
Giunta regionale di identificare delle aree non idonee
all'installazione di impianti idroelettrici. Tra l'altro, questo
processo di individuare le aree non idonee è già stato fatto per
altre tipologie di impianti come il fotovoltaico, eccetera, come
sappiamo; resta fuori soltanto la produzione idroelettrica. Tenuto
conto anche del piano regionale di tutela delle acque approvato nel
2006, che dovrà essere rivisto in tempi brevi, l'impegnativa
prevista da quest'ordine del giorno riguarda appunto il fatto di
prorogare le limitazioni previste dalla sopracitata delibera sino
all'avvenuto aggiornamento del piano regionale di tutela delle
acque, che coincide anche con l'individuazione delle aree non
idonee alla realizzazione di impianti idroelettrici. Questo sulla
base di indirizzi approvati dal Consiglio regionale, dando
preventivamente, da parte del Consiglio regionale, un indirizzo
generale su queste aree da individuare non idonee alla
realizzazione di impianti idroelettrici. Sappiamo che la nostra
Regione, dal punto di vista della produzione di energia
idroelettrica, ha già dato a sufficienza e ora è il momento di
salvaguardare quei piccoli territori e quelle zone che ancora non
sono stati interessati da interventi, quelle poche aste
torrentizie. È importante stoppare pertanto con la moratoria
ulteriori concessioni nell'attesa, appunto, di definire queste aree
e queste zone non idonee. Grazie.
Presidente -
Grazie collega Bertin. La parola
all'Assessore Baccega per la replica.
Baccega (SA) -
Sì, grazie Presidente.
In realtà quest'argomento lo abbiamo affrontato più volte, come
ha ben sottolineato lei, collega Bertin. Rispondendo nella scorsa
seduta del Consiglio ad un'interrogazione proposta dal Consigliere
Ferrero, avevo già annunciato che la moratoria avrebbe avuto una
sua proroga, come avevamo concordato...e che ci sarà una delibera
ovviamente prima del tempo di scadenza, che è il 30 giugno. In
realtà avevo anche sottolineato in una riunione congiunta delle
Commissioni II, III e IV che, rispetto al percorso del piano di
tutela delle acque, c'è la disponibilità da parte dell'Assessorato
a confrontarsi con la Commissione, in questo caso la III, e sono
certo che il Presidente Borrello abbia comunicato alla Commissione
questa nostra volontà.Credo che quella sarà l'occasione più
importante per confrontarsi sulla questione, per valutare
specifiche e idonee aree per tipologie di impianti particolari.
Un altro quesito riguarda le informazioni e le pubblicazioni che
vengono effettuate come prevede la legge e, proprio rispetto a
questi provvedimenti, se bisogna incrementare il livello di
comunicazione lo valuteremo; mi sembra che la trasparenza sia già
abbastanza rimarcata proprio perché questi percorsi sono sotto la
lente di ingrandimento.
Questo detto, mi sembra che l'ordine del giorno voglia comunque
sollecitare un dibattito, un dibattito al quale non ci vogliamo
sottrarre, al quale vogliamo dire che siamo pronti a mettere tutte
le carte sul tavolo della Commissione, come ho avuto modo di dire
al Presidente della Commissione. Rispetto a quest'ordine del
giorno, diciamo che possiamo proporre un voto di astensione del la
maggioranza, a meno che non riteniate di ritirarlo, perché direi
che tutti quegli impegni erano già stati adottati ed erano stati
comunicati in diversi interventi effettuati nel mese scorso in
Consiglio regionale. Grazie.
Presidente -
C'è qualcuno dei proponenti che intende
rispondere eventualmente al ritiro del documento? La parola al
collega Bertin.
Bertin (ALPE) -
Grazie Presidente.
L'intento di quest'ordine del giorno è piuttosto chiaro,
conoscevamo la discussione in Commissione, ma è un impegno formale
che viene preso in Consiglio e che ha un suo significato, tra
l'altro, è una questione che abbiamo affrontato in tante occasioni.
Ci sono due aspetti importanti: quello appunto di riattivare questa
moratoria, ma, al di là di questo, c'è proprio anche l'aspetto che
sottolineavamo in precedenza, che deve essere il Consiglio a dare
gli indirizzi generali per quelli che dovranno poi essere i
percorsi sia per il piano regionale di tutela delle acque che per
quanto riguarda l'individuazione delle aree non idonee. Questo però
è un discorso che va un po' al di là del confronto che può avvenire
in Commissione, quello che si specificava era appunto quello che
deve essere il Consiglio a dare gli indirizzi generali e non
attraverso soltanto un semplice confronto in Commissione, ma
attraverso un'elaborazione della Commissione e votata poi dal
Consiglio di questi indirizzi generali per questa materia
importante per una Regione come la nostra, che, come ho detto, ha
già a sufficienza dato da questo punto di vista.
Per quanto riguarda invece l'aspetto dell'informazione,
valuteremo in seguito se sarà necessario...noi crediamo che sia
necessario non soltanto in termini generali di trasparenza, ma una
corretta informazione, soprattutto fornita al momento giusto e a
tutti, evita anche poi una serie di conflitti...potrebbe perlomeno
evitare una serie di conflitti, che poi si trascinano alla fine in
tribunale, eccetera, dal TAR ad altri tribunali. È importante
pertanto fornire al momento giusto informazioni che possono evitare
degli iter e perdite di tempo e denaro per tutti; tra l'altro, in
termini generali di informazione più se ne dà meglio è. Anche se
ritenete di non votare l'ordine del giorno, pertanto, non lo
ritireremo. Grazie.
Presidente -
Grazie collega Bertin. Mettiamo quindi in
votazione l'ordine del giorno presentato dai Consiglieri dei gruppi
ALPE, Movimento Cinque Stelle e Union Valdôtaine Progressiste. La
votazione è aperta. La votazione è chiusa.
Presenti: 25
Votanti: 17
Favorevoli: 17
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Passiamo adesso all'esame dell'articolato del disegno di legge
n. 56 nel nuovo testo delle Commissioni II, III e IV. Articolo 1.
La votazione è aperta. Grazie colleghi. La votazione è chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset e Laurent Viérin)
Il Consiglio approva.
Articolo 2. Stesso risultato. Articolo 3. Stesso risultato.
Articolo 4. Stesso risultato. All'articolo 5 c'è il primo
emendamento del Movimento Cinque Stelle. La parola al collega
Ferrero.
Ferrero (M5S) -
Grazie Presidente.
Sarò rapidissimo, intanto è andata bene com'è stata gestita la
questione, perché noi abbiamo ritirato i 65 emendamenti, che non
erano emendamenti ostruzionistici, ma era per consentire un esame
che c'è stato in Commissione e quindi, da questo punto di vista,
diamo atto che questo è il percorso giusto che è stato fatto.
Rapidamente, ma mi rivolgo soprattutto all'Assessore Marguerettaz,
perché mi sono occupato anch'io come dipendente regionale della
questione, quindi volevo farlo ragionare un attimo, userò
termini...diciamo molto spiccioli, in maniera tale da poter
esaminare velocemente la questione. I corsi che vengono organizzati
per abilitare i valdostani ad aprire un bar o un ristorante
ultimamente hanno una cadenza che è un po' incerta per tutta una
serie di situazioni. Nel momento in cui si va a definire con la
legge dei punti, che devono essere dei punti fermi, noi avremmo
gradito che fossero state messe due scadenze per organizzare almeno
due corsi annualmente e avremmo dato come scadenza il 30 aprile e
il 30 settembre, perché coincidono ai periodi in cui, se una
persona vuole aprire un bar o un ristorante, riesce poi ad aprirlo
per la stagione estiva o per la stagione invernale. Questo con un
minimo di dieci iscritti per ogni sessione; perché un minimo di
dieci iscritti? Un minimo perché sappiamo che c'è una quota di
compartecipazione del candidato che fa il corso e che questa quota
ovviamente più ci sono iscritti e più diminuisce, se ci sono pochi
iscritti, il candidato dovrà pagare di più, però dobbiamo tenere
conto, a nostro avviso, di una questione, che è una questione molto
concreta: nel momento in cui io ho la prospettiva magari di
rimandare l'apertura del mio bar o del mio ristorante di sette-otto
mesi, magari pago anche qualche 100 euro in più per il corso perché
so che ho guadagnato una stagione. Certo, mettere in legge queste
cose può apparire un po' eccessivo, uno dice: "ecco, magari lo
metto nella delibera di Giunta", però, dal punto di vista della
certezza, anche per quanto riguarda gli operatori economici, questa
è una cosa, credetemi, veramente che non è indifferente, perché
abbiamo una certezza di due date, abbiamo una certezza di dieci
persone minimo. Quando uno presenta la domanda, va lì, ci sono già
undici iscritti, so che io posso iniziare il corso e so che posso
iniziare la mia attività in tempo per la stagione estiva o per la
stagione invernale, quindi va in questo senso la nostra
osservazione.
Presidente -
Grazie collega. La parola all'Assessore
Marguerettaz.
Marguerettaz (UV)
- Credo che il collega Ferrero abbia
rappresentato con competenza il problema e di fatto abbia già
risposto, nel senso che introdurre questa disposizione all'interno
di una legge è sicuramente una rigidità, che potrebbe avere anche
dei risvolti, non propriamente positivi. Mi spiego meglio: il
collega Ferrero ha parlato di una compartecipazione, oggi la
tendenza delle altre Regioni, così come accade anche da noi, dal
momento che non si ha più la disponibilità di determinati fondi
europei, non è proprio una compartecipazione, ma è una
partecipazione e quindi anche con dieci iscritti rischierebbero di
esserci dei costi molto importanti, perché se il corso deve
reggersi solo con le quote di iscrizione, capite che dieci corsisti
andrebbero a pagare una quota elevata. Dal nostro punto di vista,
c'è tutta la buona volontà e tutta la disponibilità, perché quello
che dice il collega Ferrero è assolutamente di buon senso, cioè
ritardare un corso qualora vi sia un numero importante è sciocco,
perché ritardiamo delle attività che producono. Quindi in legge noi
non possiamo accettarlo, però sicuramente nell'ambito di una
delibera possiamo lavorare assieme per poter scrivere qualcosa che
vada in quella direzione, per cui le chiederei di ritirare
l'emendamento, ma se viene mantenuto, ci asterremo.
Presidente -
La parola al collega Ferrero.
Ferrero (M5S) -
Io ritengo che sia un impegno formale
quello dell'Assessore e quindi ritiro l'emendamento. Grazie.
Presidente -
L'emendamento viene quindi ritirato. Per
l'articolo 5 possiamo dare lo stesso risultato come per l'articolo
4? Stesso risultato. Colleghi, possiamo dare dall'articolo 6
all'articolo 18 lo stesso risultato? Stesso risultato. All'articolo
19 c'è l'emendamento n. 2 del Movimento Cinque Stelle. La parola al
collega Cognetta.
Cognetta (M5S) -
Sì, grazie.
All'articolo 19, così com'è stato fatto con l'emendamento
congiunto approvato in Commissione, riteniamo opportuno aggiungere
anche qui il parere della Commissione consiliare competente
rispetto alla normativa, dove la Giunta regionale provvede con
propria deliberazione a, diciamo così, istituire tutta una serie di
punti rispetto - siamo al titolo II "Agricoltura" - rispetto alla
direttiva, e quindi, diciamo così, vorremmo che ci fosse un
passaggio, se possibile, sempre in Commissione, sempre su
quest'argomento, prima che la delibera venga approvata: questo è
l'emendamento presentato.
Presidente -
La parola al collega Testolin.
Testolin (UV) -
Considerato che l'emendamento è in linea
con quanto approvato su altri articoli, ci dispiace solo che non
sia stato effettuato all'interno della Commissione, però siamo
comunque favorevoli all'approvazione dell'emendamento. Va un po'
nell'ottica di quello che ci eravamo già detti in Commissione e che
era stato sottolineato anche da altri gruppi.
Presidente -
Poniamo in votazione l'emendamento n. 2 del
Movimento Cinque Stelle. La votazione è aperta. La votazione è
chiusa.
Presenti: 35
Votanti: 35
Favorevoli: 35
Il Consiglio approva l'emendamento all'unanimità.
Votiamo adesso l'articolo 19 emendato. La votazione è aperta. La
votazione è chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset e Laurent Viérin)
Il Consiglio approva.
Posso dare lo stesso risultato dell'articolo 19 dall'articolo 20
all'articolo 64? Stesso risultato. Siamo adesso all'articolo 65,
dove vi è l'emendamento n. 3 del Movimento Cinque Stelle. La parola
al collega Ferrero.
Ferrero (M5S) -
Grazie Presidente.
Devo aspettare un attimo perché c'è un po' di...
(brusìo in aula)
...l'articolo 65 contiene le disposizioni transitorie e i commi
7 e 8 recitano:
"Fino alla data di approvazione delle
deliberazioni della Giunta regionale attuative del presente titolo,
si applicano le deliberazioni attuative delle leggi regionali
previgenti in materia. I procedimenti in corso alla data di entrata
in vigore della presente legge sono conclusi ai sensi della
previgente normativa"
. Il decreto del Ministero dell'ambiente
del 30 marzo 2015 ha una previsione che è in contrasto con questa
disposizione transitoria, in quanto recita:
"le linee guida
allegate al presente decreto entrano in vigore nel decimoquinto
giorno successivo alla data di pubblicazione nella Gazzetta
Ufficiale della Repubblica italiana e trovano diretta applicazione
su tutto il territorio nazionale nelle more dell'eventuale
adeguamento degli ordinamenti delle Regioni e delle Province
autonome"
. In pratica quindi c'è un contrasto con quella che è
la prescrizione del decreto. Noi andiamo a fare una forzatura e,
diciamo, rimane questa situazione transitoria? No, perché una linea
guida, dalle verifiche che abbiamo fatto noi, ha un valore anche
rispetto alla normativa regionale...diciamo, anche se
impropriamente, di "legge quadro" e quindi non possiamo andare
contro una prescrizione, che poi è chiarissima e che prevede
proprio che nell'attesa dell'approvazione della normativa
regionale...comunque, dato che si tratta di norme che sono state
appunto approvate, proprio perché già lo Stato italiano aveva una
procedura di infrazione con la Comunità europea, non possiamo
aspettare ancora, ma immediatamente entrano in vigore e, se le
Regioni poi ritardano, diciamo, è un problema delle Regioni. Qui
quindi più che altro si tratterebbe di una questione di legittimità
e di conformità al decreto ministeriale. Noi quindi pensiamo che si
sia trattato di una svista e che non ci siano neanche problemi di
gerarchia delle fonti rispetto alla legge regionale con questo
decreto, che è un decreto particolare del Ministero
dell'ambiente.
Presidente -
La parola al collega Assessore Marquis.
Marquis (SA) -
Grazie Presidente.
L'emendamento che è stato presentato chiede di abrogare i commi
7 e 8, noi abbiamo fatto le verifiche con l'Ufficio legislativo e
siamo stati rassicurati sul fatto che occorre mantenere la dizione
attuale, anche perché il procedimento in corso in materia di
autorizzazione unica di cui al titolo III vedrà l'applicazione del
titolo IV del presente disegno di legge e quindi i commi 7 e 8 si
riferiscono a tutti gli altri procedimenti del titolo III, che, in
attesa della revisione delle delibere di Giunta, non possono essere
sospesi: mi riferisco in particolare alle certificazioni
energetiche e ai controlli degli impianti termici. Con questo
intendevo quindi rassicurare i colleghi del Movimento Cinque Stelle
che è stata sostanzialmente recepita quella linea guida e quindi le
disposizioni in materia di tutela ambientale entreranno
immediatamente in vigore. Vi chiedo pertanto di ritirare
l'emendamento, diversamente ci asterremo.
Presidente -
La parola al collega Ferrero.
Ferrero (M5S) -
Grazie Presidente e grazie Assessore. In
questo caso però noi abbiamo un orientamento che è diverso e quindi
manteniamo comunque l'emendamento. Grazie.
Presidente -
Poniamo quindi in votazione l'emendamento n.
3 del Movimento Cinque Stelle. La votazione è aperta. La votazione
è chiusa.
Presenti: 35
Votanti: 17
Favorevoli: 17
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Poniamo in votazione nel suo complesso l'articolo 65. La
votazione è aperta. La votazione è chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset e Laurent Viérin)
Il Consiglio approva.
Possiamo dare lo stesso risultato dall'articolo 66 all'articolo
70? Stesso risultato. Votiamo adesso o esaminiamo meglio l'articolo
71. All'articolo 71 c'è l'emendamento dei Capigruppo più il
Consigliere Cognetta. Prego, collega Cognetta.
Cognetta (M5S) -
Sì, grazie Presidente.
Questo è appunto l'emendamento a cui facevo riferimento
poc'anzi, in cui sostanzialmente aggiungiamo il passaggio in
Commissione rispetto a quanto previsto per il cambiamento dei
valori degli allegati di questa legge e quindi questa variazione
fatta con delibera deve prima avere il previo il parere della
Commissione consiliare competente. Questo è un emendamento appunto
che ringrazio tutti i colleghi di aver accettato, esso dà maggiore
forza sicuramente a quanto viene fatto in quest'aula e nelle
commissioni. Grazie.
Presidente -
Grazie collega Cognetta. Poniamo in
votazione l'emendamento a questo articolo. La votazione è aperta.
La votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Poniamo adesso in votazione nel suo complesso l'articolo 71. La
votazione è aperta. Grazie colleghi. La votazione è chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset e Laurent Viérin)
Il Consiglio approva.
Possiamo dare lo stesso risultato dall'articolo 72 all'articolo
78? Stesso risultato. Stesso risultato per l'allegato A? Stesso
risultato. L'allegato B ha un emendamento del Movimento Cinque
Stelle. La parola al collega Cognetta.
Cognetta (M5S) -
Al punto 7 dell'allegato B, dove si
parla di progetti di infrastrutture, in particolare al punto d),
dove si parla delle derivazioni delle acque superficiali, noi
riteniamo che la possibilità, diciamo così, per opere di
derivazione superiori ai 200 litri al secondo sia troppo alta e
quindi chiediamo di abbassarla a 100 litri. Chiaramente l'Assessore
mi dirà che questo non riguarda le centraline idroelettriche, che
il limite comunque sia in molte zone della Valle non è così
vincolante perché viene già dimezzato, però noi riteniamo comunque
sia che resti un valore molto alto e quindi per questo vorremmo
porre questa modifica su quest'allegato.
Presidente -
La parola all'Assessore Bianchi.
Bianchi (UV) -
Come ha anticipato il collega Cognetta
avevo già spiegato precedentemente che per noi i 200 litri, per la
derivazione di acque superficiali e i 50 litri, vanno bene perché
recepiscono le linee guida. Come ricordava lei, i vincoli
ambientali e territoriali dimezzano già del 50 percento queste due
soglie e quindi le porterebbero a 100 e a 25, lei capisce che sono
veramente troppo basse sotto quell'aspetto, tenuto conto che in
alcuni ambiti sarebbero ancora dimezzati, arrivando a 12,5. Per le
derivazioni idroelettriche...c'è un articolo specifico che parla di
100 kilowatt, quindi noi qui andremmo solamente a toccare le
derivazioni agricole, portando ulteriori costi per i consorzi e per
gli agricoltori. Pertanto le chiederei di ritirare l'emendamento,
viceversa noi ci asterremo.
Presidente -
La parola al collega Cognetta.
Cognetta (M5S) -
È nostra intenzione ritirare
l'emendamento, comunque approfondiremo la questione, perché credo
che, al di là di tutto, il limite...siccome non è chiaro dove
avviene il dimezzamento e dove non, noi non sappiamo esattamente
dove questo accade...comunque sia resta una questione aperta sul
tavolo su cui faremo approfondimenti successivi.
Presidente -
Viene ritirato l'emendamento. Possiamo dare
lo stesso risultato per l'allegato B? Stesso risultato. Stesso
risultato per l'allegato F? Stesso risultato.
Passiamo alla votazione del documento nel suo complesso. La
votazione è aperta. La votazione è chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset e Laurent Viérin)
Il Consiglio approva.
Grazie colleghi. L'adunanza del Consiglio è terminata.
---
L'adunanza ordinaria e la sessione europea terminano alle ore
20,41.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK