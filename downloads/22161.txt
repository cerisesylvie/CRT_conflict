Consiglio Regionale della Valle d'Aosta - Oggetto del Consiglio n. 1830 del 8 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1830 del 8 marzo 2006 - Resoconto
OGGETTO N. 1830/XII - Ampliamento delle possibilità di
destinazione dell'8 per mille in materia fiscale. (Approvazione di
mozione)
Mozione
Premesso che un paese non può definirsi civile ed avanzato se
la maggior parte delle risorse destinate alla ricerca scientifica
provengono da donazioni private, campagne di raccolta fondi
organizzate da Associazioni di volontariato, mentre le risorse
pubbliche, sempre più ridotte, rendono di fatto difficoltoso,
quando non impossibile, l'avvio o la semplice prosecuzione di
lavori di ricerca scientifica d'importanza nazionale, contribuendo
anche alla cosiddetta "migrazione di cervelli all'estero";
Constatato che la legge n. 222 del 20 maggio 1985 consente ai
cittadini di destinare l'8 per mille del gettito Irpef a enti
diversi per finalità sociali, in base a un criterio di scelta, e
che di questa facoltà si avvale solo il 40% circa dei contribuenti
dimostrando in modo incontrovertibile che la maggior parte di essi
non condivide nessuna delle attuali opzioni previste;
Considerato che è stata promossa una Campagna di adesione a
sostegno di una proposta di legge tesa a modificare la legge n.
222, nel senso di ampliare la libertà di scelta del contribuente
nel momento della dichiarazione annuale dei redditi consentendo di
devolvere l'8x1000 oltre che a una religione e allo Stato anche
alla ricerca scientifica;
Rilevato che la proposta di modifica di legge:
- tende a dotare la ricerca scientifica di maggiori risorse
economiche per consentire un miglioramento della qualità della vita
dei cittadini;
- propone di istituire un fondo per il finanziamento delle
diverse branche della ricerca scientifica;
Preso atto che nel Consiglio comunale di Aosta è stata
recentemente approvata un'analoga mozione di indirizzo, trasmessa a
tutti i Comuni della nostra Regione, attraverso il
C.E.L.V.A.;
Il Consiglio regionale
Condivide
i principi a cui si ispira la Campagna di sostegno e di
sensibilizzazione alla proposta di legge per la modifica della
legge n. 222 del 20 maggio 1985;
Dà mandato
al Presidente del Consiglio affinché la Regione Valle d'Aosta
aderisca formalmente alla Campagna.
F.to: Venturella - Squarzino Secondina - Bortot
Presidente - La parola al Consigliere Venturella.
Venturella (Arc-VA) - Questa mozione va in un senso di
ampliamento della libertà di scelta dei cittadini.
Brevemente, questa mozione parte da una campagna di sostegno ad
una proposta di modifica della legge n. 222/1985, quella che tutti
conosciamo come "legge dell'8 per mille". Tutti noi sappiamo che
esistono diverse opzioni: all'atto della presentazione della
dichiarazione dei redditi i contribuenti possono scegliere a chi
destinare questa quota parte del gettito IRPEF. Tutti lo sanno, ma
credo che buona parte di noi ignorino che solo il 40% dei
contribuenti sceglie queste destinazioni, il 60% non opta per
alcuna di queste scelte. Inoltre, proprio l'articolo 47 di questa
legge ha, al 3° comma, un rimando che rende globale la scelta del
40% dei contribuenti oppure di questa minima quota, nel senso che
le destinazioni di cui al comma precedente vengono stabilite sulla
base delle scelte espresse dai contribuenti; in caso di scelte non
espresse da parte dei contribuenti la destinazione si stabilisce in
proporzione delle scelte espresse: per cui, anche chi non sceglie,
sceglie lo stesso in definitiva. Questo è il primo dato da cui
partire. Circa una buona metà dei contribuenti italiani credo che
sia lapalissiano ipotizzare che non condivida le opzioni presentate
nella dichiarazione dei redditi.
Esiste un secondo fatto, sul quale abbiamo costruito questa
mozione, ed è che all'interno dei Paesi "OCSE" l'Italia è
precipitata al terz'ultimo posto per percentuale di PIL destinato
alla ricerca scientifica: siamo passati dai primi anni 2000, dove
la percentuale di PIL destinata alla ricerca scientifica era di
circa il 2%, all'1,4%. Ecco che il problema della ricerca
scientifica è importante, fondamentale. Un paese non può definirsi
"civile e avanzato" se la maggior parte di fondi destinati alla
ricerca scientifica proviene da istituzioni private; se la
prosecuzione di una ricerca viene definita non dallo Stato,
dall'università, ma è in funzione di come va una raccolta fondi
nelle piazze, per ad esempio la ricerca su alcune patologie, quindi
in funzione del numero di piante o di kg. di arance che sono
venduti... questo è un dato di fatto: la maggior parte dei fondi
destinati alla ricerca scientifica attualmente deriva da donazioni
di privati; questo non è civile. Dobbiamo far sì che la ricerca
scientifica torni nei suoi binari, che almeno il finanziamento
ritorni nei giusti binari di civiltà.
Questa proposta tende non a restringere il campo, ma ad
allargare le scelte, a far sì che i cittadini possano scegliere,
oltre che gli enti ecclesiastici stabiliti dalla "222" o lo Stato,
anche di destinare i fondi alla ricerca scientifica. Credo che
questa mozione non abbia confini, che riguardi tutti noi, tutti i
cittadini, e sia una mozione che possa essere condivisa da
qualsiasi persona avente a cuore il futuro della ricerca in
Italia.
Presidente - Dichiaro aperta la discussione generale. Se nessuno
chiede la parola, dichiaro chiusa la discussione generale.
La parola al Consigliere Cesal, per dichiarazione di voto.
Cesal (UV) - Era per dichiarare che, per quanto riguarda il
gruppo dell'"Union Valdôtaine", lasciamo libertà di coscienza ai
Consiglieri di scegliere secondo la loro opinione. Personalmente
sono dell'avviso che si tratti di un provvedimento che va nella
giusta direzione, in quanto con l'8 per mille sappiamo che vengono
anche finanziate le guerre:la guerra in Iraq, per esempio, è
finanziata con la quota dell'8 per mille destinata allo Stato, per
cui lascerei secondo la coscienza di ogni singolo Consigliere di
effettuare la scelta che ritiene più opportuna.
Personalmente voterò a favore, ma per quanto riguarda il gruppo
ognuno si comporta secondo il proprio punto di vista.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Solo per una precisazione prima sollecitata
dal collega Frassy. Nella finanziaria hanno introdotto, diciamo un
"ampliamento", quindi quello che ha detto il collega Venturella non
è propriamente corretto, nel senso che oltre a questa serie di
possibilità hanno introdotto la possibilità di destinare un 5 per
mille sia ai Comuni, sia alle "ONLUS", quindi in realtà la platea
dei possibili destinatari è leggermente più ampia.
Presidente - Pongo in votazione la mozione in oggetto:
Consiglieri presenti: 26
Votanti e favorevoli: 20
Astenuti: 6 (Comé, Fosson, Lattanzi, Rini, Stacchetti, Viérin
Marco)
Il Consiglio approva.
Presidente - Colleghi, concludiamo i lavori su questo punto. I
lavori riprenderanno domani, alle ore 9,00.
La seduta è tolta.
---
La seduta termina alle ore 19,59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK