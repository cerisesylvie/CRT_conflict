Consiglio Regionale della Valle d'Aosta - Oggetto del Consiglio n. 1577 del 9 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1577 del 9 novembre 2005 - Resoconto
OGGETTO N. 1577/XII - Programma di investimenti e sviluppo
dell'aeroporto regionale. (Interrogazione ed interpellanza)
Interrogazione
Constatato che in data 1° gennaio 2005 è stata costituita la
società denominata AVDA-Aeroporto Valle d'Aosta S.p.a. e che la
quota di partecipazione regionale a tale società è pari al
49%;
Preso atto che la Regione ha affidato la concessione per la
gestione dell'aeroporto a tale società per una durata
trentennale;
Verificato che il comma 3 dell'articolo 48 della LR 21/03
specifica che gli interventi da realizzarsi all'aeroporto devono
essere subordinati all'approvazione da parte del Consiglio
regionale nell'ambito di un programma di sviluppo;
Preso atto della delibera di giunta n. 1304/05 e n. 3290/05,
dove viene impegnata complessivamente la somma di 1.576.000 € per
investimenti presso l'aeroporto "C. Gex" di
Saint-Christophe;
i sottoscritti Consiglieri regionali
Interrogano
l'Assessore competente per sapere:
1) quando il programma di sviluppo verrà sottoposto
all'approvazione del Consiglio regionale;
2) se gli investimenti previsti per l'anno 2005 sono a carico
della sola Regione o a carico della Società AVDA e in caso
affermativo qual è la compartecipazione finanziaria del socio di
maggioranza.
F.to: Comé - Viérin Marco - Stacchetti - Lanièce
Interpellanza
Premesso che:
- l'art. 48 della L.R. 21/2003 subordinava l'avvio della
nuova gestione dell'aeroporto regionale all'approvazione da parte
del Consiglio regionale di "un programma di investimenti e
sviluppo...";
- la Giunta regionale ha sino ad ora sistematicamente
disatteso tale obbligo di legge, assumendo deliberazioni, ove senza
un disegno preordinato si approvano singoli interventi nell'area
aeroportuale;
- il Master Plan, consegnato dai progettisti nel maggio 2004,
non è stato portato all'approvazione dell'Aula;
- dal 1° gennaio è operativa la gestione aeroportuale della
neo costituita società AVDA S.p.a., partecipata dalla
Regione;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1) quali sono i motivi per i quali non viene attuato un
programma di investimenti e sviluppo ai sensi dell'art. 48 della
L.R. 21/03;
2) con quali tempi prevedono di portare all'esame del
Consiglio il Master Plan e il citato Programma;
3) quali sono le risultanze di bilancio della AVDA S.p.a. al
1° semestre 2005.
F.to: Frassy - Lattanzi
Presidente - La parola al Consigliere Frassy.
Frassy (CdL) - Non è la prima volta che parliamo in aula
dell'aeroporto, né che rivendichiamo la possibilità di avere una
visione più completa rispetto a una serie di provvedimenti
amministrativi e finanziari che vengono episodicamente licenziati
dalla Giunta. Devo ricordare che l'articolo citato
nell'interpellanza della finanziaria 2003, articolo 48, aveva
inserito una procedura che riportava il Consiglio ad essere
protagonista della scelta, della definizione, dello sviluppo, della
progettazione di un'importante infrastruttura qual è l'aeroporto
regionale. L'articolo 48 era stato riscritto proprio a seguito di
un emendamento che era stato presentato dal nostro gruppo.
L'emendamento fu accolto con nostra soddisfazione, ma è rimasto
"lettera morta", perché, nonostante un passaggio fondamentale
contenuto in quella norma di legge, la Giunta ha proceduto come se
quell'emendamento non fosse mai stato presentato; di conseguenza,
ha avviato una serie di deliberazioni di Giunta, bypassando quel
momento di programmazione che invece compete al Consiglio
regionale, che noi oggi rivendichiamo con una serie di domande che
poniamo nell'interpellanza.
La prima domanda non può che essere una domanda forse retorica,
Assessore, che lei eredita da chi lo ha preceduto in
quell'Assessorato, ovvero
"quali sono i motivi per i quali non
viene attuato un programma di investimenti e sviluppo ai sensi
dell'articolo 48 della legge regionale n. 21/2003"
, ma
soprattutto non viene data applicazione ad una competenza del
Consiglio regionale che è la competenza di programmazione. Dopo
aver depositato questa interpellanza abbiamo visto che vi siete
attivati per predisporre il documento che ormai da 2 anni in
maniera ciclica invochiamo attraverso atti ispettivi. Forse lei in
quella Giunta era presente solo in via telematica, perché la bozza
di deliberazione che è pervenuta dietro mia richiesta è
impresentabile. Non so cosa è successo nel sistema informatico, ma
la bozza di deliberazione che ho io gli mancano le "parolacce", ma
dopo c'è tutto. Non è una bozza di deliberazione, non ha copertina,
ha un insieme di situazioni che evito di leggere in aula, ma poi
gliene posso dare documento, ma per darle conto di come è conciata
tale deliberazione gliela faccio vedere a distanza. Questa dovrebbe
essere la deliberazione con la quale approvate il programma di
investimenti; nella deliberazione che ho ricevuto mancano gli
investimenti. Dobbiamo ringraziare l'informazione locale che, come
sempre, compensa questo deficit di comunicazione, perché su "La
Stampa" del 1° novembre scopriamo che gli investimenti dovrebbero
essere circa 29 milioni di euro.
Detto questo, la domanda centrale è quella di capire quali sono
i tempi con cui porterete all'approvazione del Consiglio la
deliberazione, che a questo punto immagino arriverà in tempi brevi;
anche perché tutto quello che è stato fatto finora non è di poco
conto dal punto di vista della progettazione e dell'impegno
finanziario. Vorrei solo ricordare come in base alla convenzione
che la Regione ha siglato con la società che esercisce l'aeroporto
è stato approvato un piano di investimenti per 1,068 milione di
euro a maggio del 2005, successivamente integrato con una
deliberazione del settembre 2005 con altri 686.000 euro. È evidente
che questi atti avrebbero dovuto rientrare in quella programmazione
che ad oggi non è stata ancora scritta. Auspichiamo che dopo tale
interpellanza vi possa essere un dibattito più completo,
soprattutto si possa avere una visione di insieme di quello che si
vuole fare e dei tempi con i quali si pensa di procedere
all'ampliamento dell'aeroporto. Ricordo che la prima volta che si
iniziò a dare incarichi operativi per l'ampliamento dell'aeroporto,
che non si è poi ampliato come da aspettative, correva l'anno 1992;
perciò di incarichi ne sono stati dati parecchi, ma, in assenza di
una programmazione che uscisse dal conferimento episodico di
incarichi, non si è mai riusciti a concludere molto.
La terza domanda della nostra interpellanza può sembrare slegata
rispetto alle questioni di programma, ma è importante per capire
come procede la società neo-costituita, perciò vorremmo sapere se
vi sono delle risultanze di bilancio al 1° semestre 2005.
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - In premessa intanto per dire al collega Frassy
che la tempestività, secondo le valutazioni che lui fa sovente
sulla nostra operatività, è stata del tutto casuale, non siamo così
efficienti. Per quanto accaduto rispetto alla copia della
deliberazione che lui ha avuto... non credo che essa sia una copia
taroccata. Gliene farò avere una più adeguata. Devo dire che tale
inconveniente, se si è prodotto, non è perché io fossi collegato in
videoconferenza. Ero presente e ho proposto questa deliberazione in
Giunta, piuttosto non ero presente alla sua illustrazione in
conferenza stampa.
Detto questo, vorrei partire dalle premesse che sono introdotte
dall'interpellanza del collega Frassy, perché è vero che fu
introdotto un emendamento che fu caldeggiato dalla "Casa delle
Libertà", ma vi è una lettura che non è del tutto esatta, perché,
l'articolo 48 della legge n. 21 subordinava l'avvio di una nuova
gestione dell'aeroporto regionale all'approvazione da parte del
Consiglio di un programma di investimenti e sviluppo non è vero che
la Giunta avrebbe finora sistematicamente disatteso tale obbligo di
legge, assumendo deliberazioni ove, senza un disegno preordinato,
si approvano singoli interventi nell'area aeroportuale e che il
"masterplan" consegnato dai progettisti nel maggio 2004 non è stato
portato all'approvazione dell'aula.
Per quanto riguarda l'oggetto principale dell'attività svolta
dalla società - articolo 48, comma 2 - di gestione dell'aeroporto,
esso consiste nello sviluppo, progettazione, realizzazione,
adeguamento, gestione, manutenzione e uso degli impianti; il comma
3 dice che gli interventi di cui al comma 2 sono realizzati previa
approvazione da parte del Consiglio di un programma di
investimenti. Non si fa cenno al "masterplan", che è peraltro un
documento che si estende su un periodo temporale molto lungo di
quasi 15 anni, mentre il programma che verrà in Consiglio è un
documento specifico che è una sintesi esecutiva di una parte del
"masterplan" e si estende su un periodo di 7 anni. Il "masterplan"
fu presentato dall'allora Assessore Caveri in commissione, quindi
il Consiglio non è stato estromesso dalla sua conoscenza e, se la
memoria non mi inganna, fu detto dall'Assessore Caveri in quella
occasione che quello era un documento di carattere generale, che
preludeva a un documento di carattere operativo che sarebbe stato
presentato in Consiglio.
Per quanto concerne il supposto disattendimento di obbligo di
legge, assumendo deliberazioni senza un disegno preordinato, vorrei
ricordare che si trattava comunque di investimenti fatti rispetto
per lo più a forniture o interventi di carattere non strutturale,
ma che consentivano un'operatività immediata all'aeroporto o un
mantenimento della stessa, ma non erano di carattere strutturale
rispetto al programma. So che lei si riferisce all'illuminazione
della pista, probabilmente, ma questo era legato a delle esigenze
di carattere tecnico alle quali bisognava dar corso per non perdere
ulteriore tempo, ma sotto questo punto di vista non si può
individuare una violazione della legge rimarchevole.
Vorrei ora passare alle risposte, anche rispetto all'iniziativa
del collega Comé. La nuova società di gestione dell'Aeroporto
regionale, "AVDA", è stata costituita il 29 dicembre 2004 e ha
assunto l'esercizio dello scalo aeroportuale "Corrado Gex" il 1°
gennaio 2005. La nuova società di gestione ha, fra l'altro, anche
il compito di sviluppare lo scalo valdostano e le procedure per il
subentro della nuova società sono state particolarmente complesse,
i tempi necessari a quest'ultima per strutturarsi adeguatamente non
sono stati brevi, soprattutto in considerazione della complessità
tecnica degli interventi previsti e della necessità di tenere fede
a tutte le disposizioni che via via sono state emanate e agli
aggiornamenti che periodicamente si verificano; ciononostante
l'"AVDA" ha avviato il processo di analisi dei contenuti del
"masterplan" in modo da esprimere una valutazione ponderata dei
suoi contenuti sulla scorta delle professionalità e delle
conoscenze tecniche possedute. Nello scorso mese di settembre, con
l'acquisizione di una maggior conoscenza della realtà aeroportuale
in essere e dopo aver approfondito gli aspetti relativi alla
programmazione degli interventi ipotizzati, questo sia in termini
di pianificazione temporale, sia di distribuzione delle risorse
economiche... pertanto l'"AVDA" ha prodotto un documento, che è il
Piano di sviluppo dell'Aeroporto regionale "Corrado Gex",
contenente le sue valutazioni in merito agli interventi finalizzati
all'implementazione dello scalo per il periodo 2005-2010 e questo
unitamente a una stima preliminare degli investimenti previsti. È
stato sulla base di detto documento che è stato possibile elaborare
un piano quinquennale di intervento che è stato sottoposto
all'esame della Giunta ed approvato per l'inoltro al Consiglio
nella seduta del 28 ottobre. Credo che il documento sia già
approdato alla competente commissione, che non ho idea di quando
intenderà iscriverlo per una sua valutazione e alla quale avrò
piacere di partecipare se invitato.
Il collega Comé chiede
"se gli investimenti previsti per
l'anno 2005 sono a carico della sola Regione o a carico della
società "AVDA" e in caso affermativo qual è la compartecipazione
finanziaria del socio di maggioranza"
. Gli investimenti
approvati con le deliberazioni n. 1304/2005 e n. 3290/2005
finalizzati all'acquisizione di forniture e servizi vari, dotazioni
e mezzi aeroportuali, ma anche consulenze specialistiche e
progettazioni, sono stati individuati dalla concessionaria e dalla
stessa indicati alla Regione come necessari per il miglioramento
della sicurezza e dell'operatività dell'aeroporto. Questa attività
rientra nei compiti e nelle responsabilità del gestore di uno scalo
aeroportuale, in modo che le conoscenze in ambito aeronautico,
abilitazioni, certificazioni, capacità tecnica di cui quest'ultimo
è in possesso possano validamente supportare l'ente pubblico
proprietario dell'immobile nelle scelte relative allo sviluppo
dell'aeroporto. Così come previsto nella concessione trentennale,
alla Regione spetta l'onere economico del potenziamento e della
manutenzione straordinaria dello scalo in quanto proprietaria e
dello scalo inteso come accrescimento e mantenimento nel tempo
delle funzioni e dell'operatività delle infrastrutture e delle
dotazioni.
Concludo, dando risposta al punto n. 3 dell'interpellanza in cui
si chiede:
"quali sono le risultanze di bilancio dell'"AVDA
S.p.a." al 1° semestre 2005"
. La società di gestione ha
comunicato le sue risultanze contabili aggiornate al 30 settembre
2005 e sottoposte già al collegio sindacale per le verifiche
periodiche. I ricavi sono stati pari a 1.166.870 euro, i costi pari
a 1.011.729 euro, il risultato è di un +155.141 euro. Non so se
servono altre cifre in dettaglio, che in questo momento non ho, ma,
se il collega Frassy me le richiede, posso impegnarmi a
ricercarle.
Presidente - La parola al Consigliere Comé.
Comé (SA) - Consentitemi di iniziare la mia risposta con una
considerazione sulla tempestività, visto che il collega Frassy ha
detto che più volte ha presentato delle iniziative, sollecitando
l'approvazione di questo Piano di sviluppo dell'aeroporto da
presentare poi in Consiglio, ma non è mai stato fatto, per una
volta che il gruppo della "Stella Alpina" lo ha presentato, questo
è avvenuto...
(commenti in aula)
... andando a fare invece alcune riflessioni sulle risposte
fornite dall'Assessore... indubbiamente abbiamo presentato questa
iniziativa perché, rispetto a una deliberazione del mese di maggio,
dove veniva impegnato un cospicuo finanziamento di 860 mila euro,
che poi era esente da IVA, quindi arrivava a un milione di euro,
abbiamo visto ultimamente di nuovo un'integrazione per quanto
riguarda l'approvazione del programma previsionale per il 2005,
dove vengono di nuovo rifinanziati altri 686.000 euro; tutto questo
ci ha fortemente preoccupati perché avviene al di là
dell'approvazione di un programma che per legge deve essere
approvato dal Consiglio regionale. È vero che il "masterplan" è
stato presentato dall'allora Assessore Caveri in commissione che
aveva sostenuto essere un piano di carattere generale, ma è passato
più di un anno e mezzo dalla presentazione di quel documento e
siamo arrivati pochi giorni fa con la deliberazione, alla quale
sottolineo anch'io si devono portare delle modifiche perché così è
illeggibile. Rispetto ai 29 milioni di euro, che è il totale
dell'investimento previsto, questo riguarda solo la parte
dell'aeroporto, escludendo tutto quello che riguarda gli espropri,
l'acquisizione di terreni, immobili e sicuramente tale importo sarà
decisamente superiore rispetto a questa prima previsione. Mi pare
però che avremo la possibilità di andare ad analizzare in tempi
brevi il Programma di investimento per lo sviluppo dell'aeroporto.
D'altra parte pochi giorni fa la Commissione responsabile dei
trasporti... Jacques Barrot... aveva adottato dopo un'ampia
consultazione delle nuove norme che favoriscono lo sviluppo degli
aeroporti regionali... in questo vi sono dei nuovi chiarimenti sui
finanziamenti pubblici degli aeroporti con particolare riguardo
agli investimenti nelle infrastrutture aeroportuali; sicuramente
dovremo analizzare attentamente...
(interruzione del Presidente della Regione, fuori
microfono)
... comunque l'Assessore nella sua risposta per quanto riguarda
la compartecipazione del socio di maggioranza ha detto che è a
completo carico della Regione. Io dico che, se avessimo riformulato
l'appalto, mettendo la clausola che tutto era a carico della
Regione, forse avremmo avuto altre società interessate a
partecipare alla gestione dell'aeroporto. Il primo appalto è andato
deserto, perché le condizioni erano diverse rispetto alla
situazione attuale, che rischia di avere delle ripercussioni forti
sulle casse regionali.
Presidente - La parola al Consigliere Frassy.
Frassy (CdL) - Esprimo qualche perplessità alla luce delle
risposte dell'Assessore, ma soprattutto alla luce delle conferme
del collega Comé, perché, se l'Assessore ha mandato alle
commissioni l'unica deliberazione che sembra a questo punto
esserci, non facciamo passi molto rapidi rispetto all'iter con cui
si sta sviluppando la vicenda dell'aeroporto; perciò verifichi
quale deliberazione ha inoltrato all'esame delle commissioni, vedo
che la sta verificando... si rende conto che questa è la brutta, ma
la brutta molto brutta della deliberazione! Auspichiamo che vi sia
qualcosa con dei contenuti più significativi rispetto a quanto
abbiamo testé letto.
Tornando sul contenuto dell'interpellanza, prendiamo atto che
state cercando di fare questa deliberazione, che siamo "alle
strette finali" e che il dibattito verrà fatto in maniera più
ampia, anche perché quello che ci interessa è capire quali sono i
tempi, i costi, gli investimenti e le priorità degli investimenti
che si andranno a concretizzare nel periodo medio breve dei 5 anni
in buona sostanza. Non condivido però la sua difesa ad oltranza di
un atteggiamento politico e amministrativo indifendibile, nel senso
che avete disatteso in maniera totale l'articolo 48. La invito a
rileggere l'articolo 48 nella sua articolazione, soprattutto dei
primi 3 commi, perché il comma 3, che fa riferimento alla previa
approvazione di un programma di investimenti e di sviluppo, si
riferisce al comma 2 e il comma 2 riassume l'oggetto del comma 1;
perciò l'oggetto del comma 1, gestione e sviluppo, si concretizza
con sviluppo, progettazione, realizzazione, adeguamento, gestione,
manutenzione, eccetera. Gli interventi del comma 2, che sono lo
sviluppo dell'oggetto sociale che sta al comma 1, si realizzano
previa approvazione... possiamo poi leggere anche il testo in
francese della legge n. 21, io mi sono attenuto a quello italiano
perché ero sicuro di poterlo cogliere al meglio, lei lo verifichi
su quello francese ma, se non vi è un errore di traduzione
dall'italiano al francese, penso che avete disatteso una previsione
legislativa. Non è una questione di "lana caprina", perché quello
che non è accaduto ad oggi - ovvero in 2 anni - è colpa della
Giunta stavolta, che si è sostituita impropriamente al Consiglio,
rallentando il decollo dello sviluppo della struttura aeroportuale.
Confidiamo a breve di poter entrare nel merito dei disegni
programmatici concreti e a questo futuro dibattito rimando
ulteriori valutazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK