Consiglio Regionale della Valle d'Aosta - Oggetto del Consiglio n. 2378 del 10 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2378 del 10 gennaio 2007 - Resoconto
OGGETTO N. 2378/XII - Determinazione degli emolumenti ai
componenti del Consiglio di Amministrazione della Casinò S.p.A.
(Interrogazione)
Presidente
- Collega Sandri, sul punto 6 le volevo
proporre di discutere l'interrogazione insieme all'oggetto 41, che
è la mozione. Trattasi di stesso argomento, credo che l'Assessore
poteva dare... no?
La parola al Consigliere Sandri.
Sandri (GV-DS-PSE)
- No, perché è molto probabile che la
"41" finisca al prossimo Consiglio visto tutto quello che è in
mezzo, la cosa è urgente, quindi sarebbe opportuno discuterla
adesso.
Interrogazione
Venuto a conoscenza della deliberazione del Consiglio di
Amministrazione della Casinò S.p.A. che aumenta gli emolumenti al
Presidente da cinquantamila a centoventimila Euro all'anno ed al
Consigliere delegato da venticinquemila a novantacinquemila
Euro;
Ricordata la situazione di crisi della Casa da Gioco di
Saint-Vincent che vede da anni un netto calo degli ingressi ed una
riduzione dell'utile regionale, risultante dalla differenza tra le
entrate dalla tassa di concessione della Casa da Gioco di
Saint-Vincent e le differenti uscite agli impegni del disciplinare,
all'acquisizione di attrezzature, per i rapporti patrimoniali e per
la sottoscrizione del capitale, che è passato in € da 68.380.000,00
circa del 2001 (Presidente Gestione Straordinaria Arrigoni) ai
66.000.000,00 circa del 2002 (Presidente Gestione Straordinaria
Arrigoni), ai 65.230.000,00 del 2003 (Presidente Casinò Spa
Arrigoni), ai 54.060.000,00 circa del 2004 (Presidente della Casinò
Spa Puddu), ai 40.820.000,00 del 2005 (Presidente Casinò Spa
Puddu);
Sottolineata la necessità del contenimento degli emolumenti
agli Amministratori delle Società di proprietà regionale, e che
comunque debbono essere correlati con risultati positivi e gestione
efficace;
i sottoscritti Consiglieri regionali
Interrogano
il Governo regionale per conoscere:
1) quali siano, eventualmente, le motivazioni addotte dal
Consiglio di Amministrazione per giustificarne l'adozione;
2) quali siano state le indicazioni date dall'azionista, in
sede di assemblea societaria o in altra sede, in merito alla
determinazione degli emolumenti del Consiglio di
Amministrazione;
3) quali siano le previsioni per i versamenti
all'Amministrazione regionale da parte della Casinò s.p.a. per
l'intero 2006 e quanto sia l'ammontare per lo stesso anno delle
somme devolute dall'Amministrazione regionale alla Casinò s.p.a. a
qualunque tipo.
F.to: Sandri - Fontana Carmela
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Buon anno anche a lei, Sandri.
Nell'interrogazione si pongono 3 quesiti: "quali siano... le
motivazioni adottate dal CdA per giustificarne l'adozione".
Semplicemente per inquadrare la questione, l'articolo 22 dello
statuto sociale e gli atti deliberativi riferiti ai compensi del
"CdA" sono esplicitati in 2 commi, secondo i quali ai componenti
del "CdA" spetta il rimborso delle spese sostenute per ragioni del
loro ufficio e il compenso stabilito dall'assemblea, mentre il
compenso per il Presidente e l'Amministratore delegato è stabilito
dalla assemblea su proposta del "CdA", sentito il parere del
Collegio sindacale.
Per ricostruire la vicenda, per dare una visione dinamica,
l'assemblea ordinaria degli azionisti nel 2004 aveva attribuito un
maggior compenso rispetto ai compensi ordinari di 25.000 euro al
Consigliere e 50.000 al Presidente, un maggior compenso per ogni
amministratore che svolgeva un'attività specifica ed era titolare
di delega di 40.000 euro, complessivamente 160.000 euro, da
aggiungere a quelli che erano già stati deliberati (25+50). Con la
medesima assemblea si provvedeva ad integrare l'emolumento base con
una somma variabile pari al 3% dei risultati positivi della
gestione operativa e finanziaria, quindi quell'integrazione era di
104.000, avevamo pertanto il compenso base, avevamo un compenso
fisso aggiuntivo di 160.000 euro, avevamo un compenso proporzionale
al risultato di 104.000 euro. Rispetto a quella situazione avevamo
per il 2006 una situazione che all'atto del rinnovo non ha
rinnovato tutto questo impianto, ma ha rinnovato solo i compensi
base, quindi ha rinnovato l'organo amministrativo riconoscendo i
155.000 euro. L'assemblea del 22 dicembre ha preso atto della
proposta presentata dal "CdA", valutata dal Collegio sindacale, e
ha determinato in 140.000 euro complessivi il compenso spettante al
Presidente e all'Amministratore delegato che sono gli unici
soggetti che sono poi stati titolari di delega nel 2006, quindi
l'attività che nell'esercizio precedente era ripartita fra 4
consiglieri, è stata ripartita su 2 "CdA".
In sostanza, da una situazione dove il "CdA" era titolare di
compensi nella misura di 155 fisso di base, 160mila aggiuntivo più
104mila che era il compenso variabile, si è passati ad una
situazione dove nel 2006 post assemblea del 22 dicembre, i compensi
da 150mila sono stati aumentati di 140, quindi la diminuzione
rispetto alla situazione del 2004 è stata di oltre 120mila euro. È
vero che quello è un aumento rispetto all'importo base, ma rispetto
alla situazione precedente l'organo amministrativo ha un compenso
che è diminuito di 120mila euro. Quelle sono state le indicazioni
date dall'azionista in sede di assemblea societaria in merito alla
diminuzione degli emolumenti, come le ho detto il punto 2 ha visto
l'assemblea del 22 dicembre recepire la proposta fatta dal "CdA",
che ai sensi dello statuto ha fatto la proposta all'unanimità con
parere del Collegio sindacale.
Per quanto riguarda il punto 3, gli importi versati dalla casa
da gioco all'Amministrazione regionale del 2006 ammontano a
complessivi 60.256.054, mentre le somme devolute dalla Regione alla
S.p.a. sono sempre nel 2006 le seguenti (sto parlando con un
discorso di cassa): il conguaglio del 2005 e l'acconto del 2006 ai
sensi dell'articolo 11 del disciplinare, gioco elettronico,
1.273.753; gli importi di manutenzione straordinaria IVA esclusa
398.074; il contributo delle manifestazioni ai sensi dell'articolo
12, 4.316.000, ma attenzione questi importi: 4.316.000, sono solo
da gennaio a maggio, perché ovviamente da dopo l'accertamento
dell'Agenzia delle entrate c'è stato uno stop perché gli importi
previsti hanno avuto addirittura un incremento in virtù dell'IVA,
solo per avere i dati di riferimento che non ho qua, ma sono più di
10 milioni quelli che in realtà andiamo a prevedere per... 10-11 a
seconda, abbiamo dato anche 12 milioni per le manifestazioni. Qui
ho detto mi sono attenuto solo al criterio di cassa, ma in realtà
se mi perdona, ho la valutazione che peraltro è stata inviata anche
a lei degli anni precedenti fino al 2005 i dati che ha chiesto,
abbiamo degli importi che sono di questa entità.
Abbiamo poi la deliberazione assunta alla fine dell'anno, che
non è quella del versamento, ma del ripianamento delle perdite del
capitale sociale, che è poco inferiore ai 5 milioni di euro; anche
questi non so a cosa si riferisse la domanda, se erano proprio
tutti i versamenti, ma immagino che ci sia anche il ripianamento
delle perdite del capitale sociale. Diciamo che all'interno di
questo ragionamento possiamo andare ad inserire anche i quasi 5
milioni di euro che saranno versati nel 2007, ma ci sono le
deliberazioni impegnate nel 2006; qui ci sono le due letture.
Sicuramente quello che posso però dire è che è corretto
concentrarsi sulle perdite, però sarebbe da far emergere comunque
che la gestione del casinò non è una gestione che va chiusa, perché
fa perdere, perché abbiamo, nel 2006, 60 milioni. Ora, tutto è
migliorabile, sicuramente ognuno è nel diritto di dare il suo
contributo per dire "facciamo meglio e facciamo di più", ma non
credo che nessuno possa dire: "sarebbe bene chiudere il casinò
perché è una gestione in perdita": questo amerei che emergesse,
dopodiché sono qui a sentire le considerazioni del collega
Sandri.
Presidente
- La parola al Consigliere Sandri.
Sandri (GV-DS-PSE)
- Intanto ringrazio l'Assessore per
aver con precisione ricostruito le modalità in cui negli anni è
emersa questa valutazione degli emolumenti degli amministratori...
è una ricostruzione che ci è sicuramente utile.
Mi permetta però, un po' fra il serio e il faceto, di
paragonarla a Bruno Vespa. C'è un bellissimo libro di Marco
Travaglio, uscito da poco nelle librerie e che può ritrovarsi,
Bruno Vespa ha queste capacità, che quando succede qualcosa di
buono per il "Governo Prodi" o qualcosa di brutto all'epoca per il
"Governo Berlusconi" faceva 3 belle serate sulla Franzoni, in modo
che così passava di moda quel determinato argomento e si poteva poi
tornare a parlare di politica. Mi sembra che lei oggi abbia fatto
la stessa cosa, alla fine di tutto un lungo discorso in cui ci ha
raccontato dei vari emolumenti, dice: "ma alla fine incassiamo 60
milioni di euro" che è esattamente il contrario di quella che è la
realtà, perché, come abbiamo dimostrato nella premessa
dell'interrogazione, lei è molto abile a presentare l'incasso, ma
non il saldo per competenza, in quanto qui bisognerebbe ragionare
per competenza e non per cassa, comunque...
Il Consiglio regionale viaggia per competenza, allora per
competenza il saldo dimostra come la "gestione Arrigoni-Trentaz",
tanto da lei vituperata, viaggiava fra i 65 e i 68 milioni di euro,
con un leggero calo di anno in anno, ma dell'ordine di 1-2 milioni
di euro all'anno... poi è intervenuto lei brillantemente e il saldo
è sceso di 11 milioni di euro fra il 2003 e il 2004 con il mitico
Presidente del casinò, Puddu, e poi brillantemente lei ha
continuato questa cosa, e il saldo 2005 è sceso di 13,2 miliardi di
euro, sempre Presidente del casinò Puddu, ed è grazie a questi
risultati che noi - dai dati che ci ha dato lei - grosso modo per
il 2006 avremo un risultato simile, intorno ai 40 milioni di euro;
quindi il saldo finale, l'utile della Regione Valle d'Aosta, è
sceso da 68 milioni di euro del 2001 ai 40 milioni di oggi.
A questo punto c'è da chiedersi: se lei nel 2004, al posto di
fare tutto quel pasticcio che ha combinato, avesse diminuito gli
stipendi agli amministratori, magari avrebbero migliorato! Invece,
a fronte di quell'intervento, abbiamo visto un netto peggioramento
del saldo, ma clamoroso! Qui si parla che da un "trend" che era in
leggero calo, su cui lei si strappava le vesti gridando al
disastro, è intervenuto e il crollo è diventato mostruoso. Qui
evidentemente c'è qualcosa che non va, l'importante è che i
Valdostani sappiano che il saldo della gestione del casinò è sceso
del 60% in 4 anni, grazie al suo intervento, e credo che a fronte
di tutto questo, il fatto che lei abbia permesso - perché niente
viene fatto in quel settore che lei non voglia - a questi
amministratori di aumentarsi lo stipendio e di darsi - questo è
quello che lei ha dimostrato molto brillantemente stamani - un 3%
per premio di risultato! Ma se era premio di risultato, bisognava
togliergli anche quello di base, visto i risultati che ci sono
stati!
Credo che qui la meritocrazia sia stata ribaltata, questa credo
sia una responsabilità che lei si porta addosso e che si porterà
addosso ancora in avanti, visto che mi sembra non abbia alcuna
intenzione di cambiare metodo di fare politica!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK