Consiglio Regionale della Valle d'Aosta - Oggetto del Consiglio n. 1605 del 9 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1605 del 9 febbraio 2011 - Resoconto
OGGETTO N. 1605/XIII - Interrogazione: "Interventi a sostegno
delle persone adulte affette da autismo".
Interrogazione
Si sta rendendo sempre più necessario, come supporto agli
utenti e alle loro famiglie, l'attivazione di adeguati servizi
presso centri diurni che accolgano soggetti adulti
autistici;
Visto l'emergere di tale patologia in forme riconosciute e
certificate, pare opportuno favorire al massimo l'autonomia e il
parziale reinserimento sociale delle persone affette da questa
particolare forma di disabilità, attraverso piani individuali
d'intervento, con la definizione di programmi specifici e la
qualificazione di appositi centri di servizio;
i sottoscritti Consiglieri regionali
Interrogano
l'Assessore competente per sapere:
1) quante sono attualmente le persone affette da autismo in
età adulta e quante altre si prevede che se ne registreranno, con
il raggiungimento della maggiore età, nel prossimo
triennio;
2) presso quali centri e con quale durata oraria sono
attualmente accompagnati i casi di autismo in età adulta;
3) quale formazione specifica abbia o stia acquisendo il
personale impiegato a questo scopo;
4) se sia in corso di costituzione un centro specializzato
sul modello dei CEA per il sostegno degli autistici adulti, attese
le particolarità di questa peculiare disabilità.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Il disturbo autistico appartiene alla più vasta categoria dei
disturbi pervasivi dello sviluppo, di cui fanno parte anche la
sindrome di Rett, il disturbo disintegrativo dell'infanzia, e la
sindrome di Asperger, il disturbo pervasivo non specificato,
incluso l'autismo atipico. Si tratta di una sindrome che comprende
le abilità del soggetto sui versanti della comunicazione e della
socializzazione del comportamento. L'eziologia del disturbo è
riferibile ad una mutua fattorialità di cause: a livello
diagnostico i riferimenti sono il DSM (che è questo manuale che
viene impiegato in psichiatria) e l'ICD (che è una International
Classification of Diseases). Dai dati europei risulta un rapporto
di 6,10 autistici su 10.000 persone con l'incidenza di 60 nati su
10.000 nei paesi europei (dati UE del 2008). In Italia si stima che
su ogni 167 bambini nati uno potrebbe rientrare nello spettro
autistico. Al fine di raccogliere dati aggiornati relativamente
alla situazione nella nostra Regione sul tema specifico, è in corso
presso l'Assessorato della sanità l'estrapolazione dalla banca dati
invalidi civili dei dati concernenti non solo le persone affette da
autismo, ma anche, più in generale, dei soggetti interessati da
disturbi pervasivi dello sviluppo.
"Presso quali centri e con quale durata oraria sono
attualmente accompagnati i casi di autismo in età adulta"
: in
Valle d'Aosta, a partire dalla fine degli anni '70, nelle strutture
attualmente nominate CEA sono state inserite, fra le altre, varie
persone con tratti autistici, in gran parte non diagnosticate dalle
competenti commissioni e per le quali non era ancora maturata la
coscienza della necessità di servizi e attività specifiche capaci
di rispondere ai bisogni differenti. Il CEA è aperto dal lunedì al
venerdì dalle 9 alle 16 e gli utenti sono inseriti in base al
progetto educativo individualizzato.
Un primo servizio per persone affette da disturbi pervasivi
dello sviluppo nasce in Valle nel 2007, e resta attivo fino al 2010
con cinque utenti inseriti su segnalazione della struttura
dipartimentale di neuropsichiatria infantile e della struttura
complessa di psichiatria dell'USL, a fronte di sette posti
disponibili: trattasi del progetto sperimentale denominato
Luna
Park Vallée
, laboratorio riabilitativo per soggetti con
disturbi pervasivi dello sviluppo. Il laboratorio sperimentale si
configura come un centro diurno aperto per tre giorni alla
settimana, con sede a Châtillon, rivolto a persone di età compresa
fra i 15 e i 30 anni. Poiché non tutti i posti disponibili vengono
richiesti, nel 2009 si era deciso di aprire il servizio anche ai
minori di 15 anni; dei tre casi segnalati dalla neuropsichiatria
infantile solo due famiglie decidono di aderire al servizio.
Sulla scorta dell'esperienza maturata ed acquisita con il
progetto
Luna Park
, si è deciso di sviluppare ancora di più
questo progetto sulle persone autistiche, quindi è stata indetta
una gara d'appalto e viene affidato alla cooperativa
Bourgeon de
Vie
fino al 31 dicembre 2012 questo nuovo servizio, chiamato
attualmente
Myosotis
, rivolto ad otto soggetti affetti da
disturbi pervasivi dello sviluppo in età compresa fra 0 e 30 anni.
Preme sottolineare che nell'ambito del servizio, che privilegia la
precocità degli interventi in quanto elemento fondamentale di
trattamento del disturbo autistico, possono essere progettati anche
percorsi di collaborazione rivolti a soggetti di età superiore a 30
anni. Il servizio
Myosotis,
con sede a Quart, è aperto tre
giorni alla settimana dalle 12 alle 18 oltre il tempo di trasferta
assistita da operatori; il nuovo appalto prevede anche il fatto che
gli utenti siano presi a domicilio e portati al centro. Il
mercoledì pomeriggio è frequentato da due minori iscritti alle
scuole elementari. Si ritiene opportuno segnalare che una famiglia
ha rifiutato la proposta di inserire nel
Myosotis
la propria
figlia minore. Attualmente vi è un posto ancora disponibile.
"Quale formazione specifica abbia o stia acquisendo il
personale impiegato a questo scopo"
: nei CEA operano educatori
professionali, OSS, molti dei quali in servizio nell'ambito
specifico da più di 20 anni. Per essi, in quanto dipendenti
regionali, è obbligatoria la frequenza a percorsi specifici di
formazione ed aggiornamento continui. Per quanto concerne il
Myosotis,
nell'ambito dell'appalto sono presente e operative
le seguenti figure professionali: un consulente medico specialista
neuropsichiatra infantile, tre educatori professionali a tempo
pieno (di cui un coordinatore per 18 ore settimanali), due
operatori addetti all'assistenza e all'accompagnamento sui mezzi di
trasporti, oltre ad esperti in discipline varie ritenuti dal
gestore indispensabili per la realizzazione dei progetti
individuali, fra cui uno psicomotricista, un arteterapista e un
musicoterapista. Inoltre il gestore è obbligato ad elaborare un
programma di formazione permanente che vuole garantire un'ulteriore
formazione specifica ed aggiornamento professionale del proprio
personale, che è infine sottoposto a specifica supervisione e sui
cui sviluppi il gestore informa regolarmente il servizio
disabili.
"Se sia in corso di costituzione un centro specializzato sul
modello dei CEA"
...ho appena illustrato questo progetto
specifico...comunque, la formulazione di una proposta relativa ad
un centro diurno riservato alle persone con autismo si ritiene
subordinata a nuove segnalazioni da parte delle famiglie e dei
servizi sociali territoriali e di concreti bisogni non ancora
soddisfatti. Ricordo che c'è da mesi ancora un posto libero in
quelli che sono previsti. Bisogni di tale natura non sono ad oggi
emersi in seguito alle verifiche ed ai contatti posti in essere dal
servizio disabili con i soggetti titolari della presa in carico
delle persone con disturbi pervasivi. L'Assessorato, oltretutto, è
a conoscenza che vi sono in alcune regioni delle strutture
particolarmente interessanti che possono essere sviluppate anche
nella nostra, come le
farm communities
, che sono strutture
che si avvalgono di un'assistenza continuativa da parte di persone
qualificate in
milieux
agricoli, come possono essere le
fattorie, oppure esperienze come presso Cascina Rossago, dove c'è
una jazz band orchestra invisibile in cui, appunto, in questi
centri si permette - grazie alla musicoterapia - di portare avanti
un accudimento ed un'educazione rivolta a queste persone
autistiche...quello che sta succedendo sulle strutture della prima
infanzia che sono più a curvatura musicale piuttosto che agricole,
eccetera.
Stiamo quindi monitorizzando attentamente i bisogni e, anche in
base alle esigenze delle famiglie, potremo in futuro fare delle
correzioni sull'attuale servizio, che - ripeto - riteniamo già una
buona risposta alla popolazione. Grazie.
Président
- La parole au Conseiller Louvin.
Louvin (ALPE)
- Ringrazio l'Assessore per questi
chiarimenti, perché credo che non sia nemmeno facile il lavoro che
deve fare l'Assessorato nel cercare di venire incontro a questa
problematica, estremamente delicata e complessa. L'Assessore ha
voluto ricordarci la natura di questa patologia e sappiamo inoltre
che sono state adottate delle iniziative in tempi recenti, anche
mirate a determinate forme di terapia, di ippoterapia, di
acquaterapia...ma quello che constatiamo è che siamo in una fase
sperimentale ancora di approccio che ricomprende sia i minori che
gli adulti; un progetto, questo, che sta conducendo il
Bourgeon
de Vie
, progetto
Myosotis
, che ha uno spettro ancora
molto largo e che dovrebbe servire a testare, a sapere quali
risposte dare più avanti.
Noi crediamo che sia interessante questa sua ultima indicazione
sulla possibilità di creazione di comunità protette. Lo scopo di
questa nostra sollecitazione e di questa nostra richiesta è sapere
se si può guardare oltre il momento della fase di sviluppo, nella
quale c'è da fare un intenso lavoro educativo, di sostegno e di
integrazione nell'ambito scolastico là dove è possibile, e sociale
in genere; ma poi abbiamo di fronte il percorso molto lungo della
vita e le difficoltà di famiglie di età avanzata a sostenere
coralmente questi giovani e, più avanti, meno giovani. Ora, siamo a
conoscenza del fatto che un certo numero di casi già certificati
dal nostro Servizio sanitario nazionale stanno per approdare alla
maggiore età, quindi è molto probabile che questa residua
disponibilità di posti possa intanto essere soddisfatta molto
rapidamente, e in ogni caso che ci troveremmo di fronte ad una
situazione analoga a quella a cui ci siamo trovati di fronte negli
anni '80 e '90 quando si sono sviluppati i CEA sul territorio
regionale.
Mi pare di aver capito che ci sia l'intenzione di cercare una
soluzione almeno con un centro unitario che possa trattare in modo
specifico questa tipologia di disturbi e quindi di dare corso ad
una iniziativa più mirata. Noi, intanto, per il momento ringraziamo
l'Assessore; gli segnaliamo che c'è tutta la nostra disponibilità
su questo tema ad indicare le situazioni di disfunzione che
possiamo rilevare, ma lo invitiamo ad accelerare, perché - se non
capisco male - siamo già ad una seconda fase sperimentale, quella
2007-2010...adesso 2012, e il 2012 è dietro l'angolo! Quindi è
importante che prima della fine di questa legislatura si decida
cosa si farà e che tipo di assetto avrà in via definitiva il
trattamento di queste patologie. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK