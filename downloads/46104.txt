Consiglio Regionale della Valle d'Aosta - Oggetto del Consiglio n. 2600 del 21 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2600 del 21 giugno 2023 - Resoconto
OGGETTO N. 2600/XVI - Continuazione della trattazione
congiunta dell'approvazione, ai sensi dell'articolo 2, comma 5,
della l.r. 5/2000, del piano regionale per la salute e il benessere
sociale 2022-2025 e della mozione: "Impegno dell'Assessore alla
sanità, salute e politiche sociali a superare le varie criticità
legate al piano regionale per la salute e il benessere sociale
2022/2025". (Ritiro di un ordine del giorno. Reiezione di cinque
ordini del giorno)
Bertin (Presidente) -
Alla presenza di 32 Consiglieri
possiamo dare avvio alla giornata dei lavori di oggi.
En ouverture de cette séance je tiens à présenter les plus
sincères condoléances de notre Assemblée à Davide Sapinet pour la
disparition de sa mère. Nous partageons sa peine, nous exprimons
notre sympathie aussi à son père Livio, à sa
sœur Alina et à toute sa famille.
Abbiamo interrotto i lavori ieri sera prima della replica
dell'assessore Marzi, a cui do ora la parola.
Marzi (SA) -
Nel pomeriggio di ieri abbiamo avuto, come
appena ricordato dal presidente Bertin, l'opportunità di dar vita a
un dibattito politico sul Piano della salute e del benessere
sociale 2022-2025. La discussione generale che si è conclusa e che
mi vede in replica è stata una discussione generale molto proficua,
costruttiva e anche politica.
Tutte le parti, ognuna per quello che ha voluto rappresentare,
sia a livello personale, sia a livello politico che di
gruppo/movimento, hanno dato una rappresentazione di questo
documento ovviamente di parte e anche tecnica, con tutta una serie
di analisi che naturalmente partono da quello che, di fatto, è il
documento di cui oggi ancora lungamente discuteremo.
Il PSBS è stato approvato con DGR 394 nell'aprile del 2022 e ha
poi conseguentemente visto un lungo percorso in V Commissione nel
quale, al di là delle giuste battute e piccole polemiche di ieri
sui silenzi e le parole, di fatto ci sono state nove audizioni e
durante queste nove audizioni - che si sono sviluppate tra la
primavera, l'estate e l'autunno inoltrato, l'ultima audizione, se
non sbaglio, è di novembre 2022 - tante sono state le parti audite
e tanti i soggetti che hanno voluto contribuire o portare questioni
e sollecitazioni più che al PSBS alla sanità e alle politiche
sociali regionali.
Tantissimi infatti i temi trattati durante il lungo confronto in
V Commissione. Sono temi che attengono a più ampi o, in alcuni
casi, più particolareggiati temi rispetto al PSBS. PSBS, che, come
ieri è stato ricordato durante il dibattito, io ho voluto così
rappresentare rispetto a un tema che nella mia relazione e anche
durante il dibattito stesso è stato più volte lambito, cioè il
fatto che questo PSBS possa essere considerato vecchio, attuato,
strumento di sogno e via discorrendo. Io mi limiterei a dire che è
un gigantesco atto programmatorio che lambisce quasi un lustro e
che nel lambire quasi un lustro, è già iniziato, abbiamo avuto modo
di rappresentare sia io che il collega Barmasse che ringrazio per
la puntualità del suo intervento e per aver voluto rimarcare alcuni
aspetti sia di natura tecnica ma anche politica rispetto al
pregresso che questo piano di riferimento ha avuto con la
condivisione. Io addirittura ho voluto tracciare tutte le date con
mese e l'anno del 2021, che ha visto la condivisione e la
partecipazione dal basso con tutti i portatori di interesse e la
nostra comunità rispetto a questo tema. Quando quindi nel 2022
siamo arrivati a presentarlo in Giunta e poi a dare l'avvio alle
consultazioni in Commissione, tutto si può dire, nonostante la
giusta rappresentazione di parte politica, tranne che non fosse un
documento con una visione e una traccia già segnata e quindi, di
conseguenza, arriviamo al fatto che se dovessimo dare in sintesi un
messaggio politico del PSBS, è che è attuale e vivo. Lo è stato per
le sue premesse, lo è stato nella sua attuazione con la delibera di
Giunta e poi conseguentemente con gli atti che ne sono derivati,
atti che naturalmente essendo il PSBS la cornice di un quadro, non
vanno a tracciare le singole pennellate del quadro stesso perché
queste pennellate sono iniziate dall'aprile del 2022 e avranno un
déroulement
lungo che sicuramente rischia di travalicare
anche la scadenza del piano che è il 2025. Ci sono alcune
macroaree, io ieri ho voluto apposta leggere una presentazione
molto articolata, una sintesi tra chiavi politiche, percorso e
analisi tecnica del documento di quasi 40 pagine, che poi ho
condiviso con tutti i Consiglieri e con chi ne abbia fatto
richiesta, perché deve essere una sorta non di opinione personale,
ma di espressione di quanto avvenuto anche con i numeri delle
deliberazioni di riferimento e degli atti che ci sono già stati e
che ci devono essere.
Naturalmente all'interno di questo piano la declinazione di
tutta una serie di macroaree ha delle sintesi. Non posso mettermi
qui a tediarvi nuovamente con tutti gli atti di riferimento che
hanno dato vita alla successiva approvazione in Giunta del PSBS,
però sicuramente, se parliamo dell'area ospedaliera, la fa da
padrona il tema del nuovo Ospedale Parini, indipendentemente dalle
posizioni politiche: lo si fa lì, non lo si fa lì, ma in termini
amministrativi e politici il fatto che si sia arrivati alla
presentazione di una progettazione definitiva, che si sia con la
prima legge di assestamento 2023, nell'applicazione dell'avanzo
libero del 2022, stanziato 60 milioni di euro, che, di fatto sono,
l'adeguamento dei prezzi per arrivare a dare copertura
politico-amministrativa all'opera per poterla mettere a gara, è
sicuramente un fatto saliente e che rende il PSBS vivo e
attuale.
Il fatto che su tutta l'area territoriale, a partire dalla 1609
della fine del dicembre 2022 si sia di fatto già declinata in
maniera particolareggiata la medicina territoriale dando vita,
gambe e braccia alla testa, che è il PSBS, è un dato oggettivo e
questa deliberazione in maniera molto particolareggiata e nitida fa
chiaramente capire alcuni aspetti della politica territoriale che
devono andare oltre la concezione di sogno e
d'éluge
: devono
fare dei ragionamenti rispetto a quello che è e che si sta cercando
di fare. Si parla di case di comunità, si spiega che queste case di
comunità debbano avere assolutamente concretezza, nel senso che è
assolutamente sbagliato vederle come un poliambulatorio rafforzato,
ma allo stesso tempo devono avere come messaggio, rispetto al
territorio, il fatto che, da un punto di vista strutturale, da lì
si parte, ma solo da un punto di vista strutturale, non per i
servizi che verranno resi all'interno delle case di comunità. La
scelta che queste case di comunità siano divise in alta e media
intensità - il collega Aggravi ieri gli ha dato una connotazione
anche anglofona:
spoke
and
hub
- è un dato
assolutamente positivo, però il fatto che a loro vogliono poi
affiancarsi tutta una serie di case di comunità di bassa intensità
con una tendenza che, per quelle di alte e media, parte da quattro
dislocate su tutto il territorio regionale. Addirittura il collega
Barmasse nel suo intervento ieri ha voluto richiamare una
particolare attenzione alla casa di comunità di Donnas nella Bassa
Valle ad alta intensità... lo cito a memoria: "Per strizzare
l'occhio agli amici dell'Eporediese!". La stessa scelta è fatta in
termini di rafforzamento del secondo ospedale di comunità su
Verrès, che è un Comune sempre della Bassa Valle. Sono state fatte
pertanto una serie di scelte che devono essere lette in maniera
politica, particolareggiata e anche attuale.
Chiudo con una piccola analisi rispetto alle macroaree per dare
dei segnali in più su quello che c'è scritto al loro interno,
naturalmente con la macroarea 4: la macroarea delle politiche
sociali dove il messaggio per antonomasia, la sintesi per
antonomasia di questo piano è il fatto che si comincia
concretamente a mettere per terra, a far atterrare il concetto di
integrazione socio-sanitaria di cui si parlava da anni. Questo
naturalmente, come spesso capita in politica e in Amministrazione,
è la sintesi di una serie di cose che stanno arrivando a confluire;
sicuramente la messa a terra finanziaria della 338/2000, quindi del
concetto di livello essenziale della prestazione sociale, che però
viene finanziata e che dà vita a tutta una serie di azioni
amministrative, tantissime che vi ho voluto enumerare, che si
concretizzano... ma lo dico semplicemente per rendere attuale il
fatto che lunedì abbiamo parlato di punti unici di accesso in
Giunta avviando il percorso per andare a individuare il soggetto
del terzo settore, che dovrà, di fatto, collaborare con noi per
gestire i punti unici di accesso e i punti unici di accesso però
rendono ancora più attuale e vivo questo piano di riferimento se
poi stiamo raccontando che è un percorso
in itinere
.
Quello che spesso si è rappresentato durante il dibattito
fondamentalmente è la rappresentazione di due macro problemi che
potremmo chiamare la "Medaglia della sfortuna" per quanto riguarda
la sanità e le politiche sociali, cioè la mancanza di risorse umane
e allo stesso tempo la mancanza di risorse finanziarie. Una delle
critiche che viene fatta al piano in maniera corretta e anche
cercando di connotarlo a livello nazionale pertanto è: "sì, pensate
queste cose, ma queste cose si aggiungono e, se già manca la gente
oggi e mancano le professioni oggi, come potranno esserci domani?".
È obbligo di un piano programmatorio guardare oltre e cercare di
applicare delle cose che possiamo anche dire che in parte avrebbero
dovuto essere applicate già una decina d'anni fa e che hanno il
compito di migliorare i servizi facendo i conti con le difficoltà
che abbiamo oggi.
Il fatto che poi venga continuamente richiamata su questo piano
la mancanza di copertura finanziaria, va sicuramente meglio
rappresentato: eccome se c'è la copertura finanziaria, ma la
copertura finanziaria va naturalmente posta in essere negli atti di
programmazione di natura finanziaria, per cui primo fra tutti il
DEFR con il bilancio e quindi poi il POA. Qual è quindi la
copertura che viene data al Piano della salute e del benessere
sociale se non i nostri stanziamenti e gli stanziamenti a quanto
corrispondono in questa Regione? In questa Regione oggi - e questa
è l'unica cosa che in meglio differenzia oggi, non sempre, la
Regione Valle d'Aosta rispetto a una situazione della sanità
pubblica molto complessa in questo momento storico - resta il fatto
che negli ultimi anni si sono volute stanziare risorse congrue per
la gestione del servizio sanitario regionale. Dal 2023 -... colgo
lo spunto per portare a
break even
anche il 2024 e il 2025
del collega Aggravi, ma anche lui sa benissimo come funzionano le
seconde e le terze annualità delle finanziarie regionali - quindi
colgo lo spunto affinché sul 2024 e sul 2025 si arrivi a quello che
oggi è il tetto previsto per il 2023, cioè 332 milioni di euro sul
Dipartimento sanità e salute e circa 115 milioni di euro sul
Dipartimento politiche sociali. Guardate colleghi, lo dico in
termini generali perché molti di noi frequentano questa Aula da
tanto tempo, sono cifre che sono costate difficoltà in termini
organizzativi e da un punto di vista finanziario, perché qui c'è
gente che di bilanci ne ha fatti più di me e soprattutto ha
partecipato a più discussioni su bilanci rispetto a quanto non ho
fatto io. Sapete che la finanza pubblica è un comparto stagno, a
tenuta chiusa, per cui se stanzi da una parte devi fare delle
scelte dall'altra, ma le cifre che sono state stanziate negli
ultimi anni, in particolare sul triennio attuale del bilancio di
previsione sono delle cifre che mettono in sicurezza il nostro
servizio sanitario regionale: 332 milioni di euro rispetto al PIL
sono circa il 7.1% della nostra distribuzione, della nostra scelta
politica nei confronti del servizio sanitario regionale. Queste
sono cifre che in Italia al momento, ahimè, ci si sogna: si è
appena sopra il 6.
Se facciamo dei ragionamenti in sincrono tra le politiche
sociali e la sanità, quindi, di conseguenza, se parliamo delle
coperture finanziarie stabilite a bilancio su questo piano, siamo
intorno all'8,5% del PIL, quindi molto sopra il tendenziale di
riferimento. È sempre stato così? Assolutamente no, nel corso degli
ultimi anni, anche nella Regione Autonoma Valle d'Aosta, quando le
finanze pubbliche hanno avuto dei problemi, in fase di previsionale
le cifre sono arrivate a essere anche di quasi 100 milioni di euro
in meno rispetto al 2023. È capitato, ad esempio, nel 2016, è
capitato nel 2017 con 245 milioni di euro stanziati, per cui io
farei molta attenzione oggi a dire che questo piano è un piano che
vola alto e che non ha coperture finanziarie e che, di fatto, non
ha una programmazione operativa dietro.
Sicuramente il piano nel suo essere assolutamente vivo e attuale
è un piano che necessita, con il voto del Consiglio e con
l'approvazione auspicata del Consiglio, che il quadro posizionato
lì per terra in soggiorno abbia una cornice e possa essere appeso
al muro laddove deve stare e laddove è giusto che sia, in piena
continuità, perché come è successo per il piano antecedente, quello
del 2010, sicuramente travalicherà una serie di consiliature. Non
so se questo è un bene o un male, perché, a mio modesto avviso, e
veniamo all'ultimo aspetto che dobbiamo trattare, cioè la
differenza tra percepito e realtà, noi viviamo, soprattutto nel
mondo della sanità, un momento sociale e comunitario non soltanto
regionale - ma comunque noi ci fermeremo su quello regionale -
molto complesso. Sicuramente la mia precedente esperienza
lavorativa mi vedeva occuparmi prevalentemente di raccolta, di
investimenti: questo è un termine con cui è più conosciuto il tema,
ma uno degli ambiti di cui mi occupavo di più era la previdenza
complementare collettiva. Nella previdenza complementare collettiva
all'inizio degli anni Novanta si parla della famigerata "Gobba
degli anni 30" da un punto di vista demografico. Quello che stiamo
vivendo è l'avvicinarsi alla "Gobba degli anni 30" e lo stiamo
vivendo non soltanto da un punto di vista previdenziale, perché
ricorderete tutte le riforme che sono state fatte negli anni
Novanta e all'inizio del XXI secolo; quello che invece conta è che
queste erano delle previsioni drammatiche che venivano fatte anche
in termini di sanità. Veniva detto in maniera molto chiara che
sarebbero mancati i medici di famiglia per uno strano incastro che
si andava a creare con il fatto che molti di loro sarebbero andati
in pensione e sarebbero diventati pensionati quando la popolazione
italiana avrebbe avuto un eccesso di pensionati rispetto alle
nascite. Le problematiche legate all'approvvigionamento - scusate
il termine improprio - alla presenza di figure professionali
sanitarie: sono stati ricordati gli ultimi due anni dove le
laureate e i laureati in scienze infermieristiche sono minori
rispetto a quelli laureati in medicina. Questo è un assoluto
dramma, per cui il fatto che le scelte fatte nell'ultimo
quindicennio-ventennio e le scelte finanziarie di abbassare i
livelli di contributo al servizio sanitario nazional - ripeto,
questo non fatto in Valle d'Aosta negli ultimi anni - erano delle
scelte che si sapeva sarebbero arrivate, guardando lo stesso tipo
di fenomeno da prospettive completamente diverse.
Quello che noi, secondo me, dobbiamo assolutamente con
responsabilità cercare di cogliere pertanto è il differenziale che
oggi esiste in maniera reale tra gli sforzi che tutti quanti siamo
chiamati a fare per gestire un ambito come quello sanitario dove ci
sono dei problemi oggettivi che non possono essere risolti
nell'immediato. Non si riesce a fabbricare un medico,
un'infermiera, un OSS, un'assistente sociale o un educatore in sei
mesi-un anno, in un triennio: sono persone che si devono formare,
che devono fare una scelta lavorativa molto complessa. Le scelte
non fatte negli ultimi 10-15 anni pertanto non si superano con uno
schiocco di dita, ma allo stesso tempo però tutti stiamo cercando -
e questo piano ne è un esempio - di incarnare e di rendere attuale
un problema facendo scelte in termini di servizi che negli anni non
sono state fatte. Spesso capita di vivere delle ere nelle quali ci
si trova a gestire quello che magari le generazioni precedenti
hanno solo lambito. Se è corretto il fatto che ci si debba occupare
dei problemi che si vivono nel quotidiano, è assolutamente invece
corretto il fatto, se si fa politica e amministrazione, di darne
una rappresentazione alla comunità non certo di gioia e giubilo, ma
di operatività e di pragmatismo.
Il Piano della salute e del benessere sociale è uno strumento
programmatorio di lungo corso che è assolutamente vivo e attuale,
che sta vedendo tutta una serie di atti che lo stanno declinando,
cercando di fare il migliore dei lavori possibili e affrontando già
da ora, in realtà già da quando è stato deliberato, una serie di
problemi nel concreto.
Presidente -
A nome del Governo, ha chiesto la parola il
Presidente della Regione, ne ha facoltà.
Testolin (UV) -
Credo che al termine di un confronto
importante, come ha ricordato l'Assessore, avvenuto nel pomeriggio
di ieri, valga la pena riassumere in qualche considerazione quanto
è emerso. È stato un confronto molto partecipato, molto puntuale e
molto attento al lavoro che è stato compiuto negli scorsi anni e
che ha portato questo piano oggi, io direi finalmente, in
discussione in quest'aula dopo una gestazione di 14 mesi. Si tratta
di un percorso che ha delle caratteristiche di condivisione
importanti, le date tracciate dall'Assessore e sviluppate dallo
scorso Governo dimostrano un'attenzione alle necessità di
raccogliere il più possibile le indicazioni da parte degli addetti
ai lavori. Un'attenzione che è stata dimostrata dal recepimento
delle indicazioni messe a disposizione dalla piattaforma che è
stata allestita e che sono state introdotte in misura importante
all'interno del piano.
Poi come già stato sottolineato, in ultimo dall'intervento
dell'Assessore, rilevo anch'io l'attualità di questo piano,
un'attualità che periodicamente, settimanalmente, se non
giornalmente, ripresenta tutta una serie di situazioni che sono
ricomprese nel piano proprio perché il piano, come ha accennato il
collega Chatrian, è una sorta di piano regolatore. Io sposo
abbastanza questa visione, una visione che dà l'opportunità di
avere declinate "N" situazioni sulle quali poi bisogna andare a
intervenire puntualmente con le risorse a disposizione e con i
tempi congrui per poterle mettere in piedi e in funzione delle
priorità che un'agenda di interventi impone. D'altronde è come un
piano regolatore, quando si decide di indicare una zona di servizi,
non è che l'Amministrazione comunale ha le risorse in tasca per
poter sviluppare la zona servizi in "X" mesi, ma identifica un
percorso all'interno del quale, compatibilmente con le risorse
finanziarie e con le priorità che si dà, potrà andare a
intervenire. Poi questo piano prevede una programmazione
articolata, anche figlia delle esperienze che il Covid ci ha
obbligato ad affrontare.
Credo che alcune delle situazioni che si sono sviluppate, anche
sull'indicazione di impostazioni nazionali a cui si fa riferimento
quando sono valide e quando sono attuabili sul nostro territorio,
soprattutto in deroga a quei parametri che molte volte
comporterebbero di non aver addirittura strutture sanitarie idonee,
perché i numeri non potrebbero permettercelo... ebbene,
quest'attenzione anche alla prossimità e alla territorialità penso
che faccia parte di quel percorso di decongestionamento dell'unico
Ospedale che abbiamo e che è stato evocato e sollecitato durante il
percorso Covid in maniera molto importante, un percorso che ha
visto anche portare avanti delle nuove opportunità per quanto
riguarda l'attenzione ai disturbi psicologici, soprattutto nei
ragazzi, una situazione che è soprattutto figlia di questi ultimi
anni e che andandosi ad accentuare, pone un accento molto
importante su questo tipo di problematiche. Una decongestione del
centro che non vuole andare a creare delle nuove strutture ma a
ottimizzare quelle che già il nostro territorio ha saputo produrre
nel tempo, andando ad affinare le presenze sul territorio di
specialisti, non soltanto della sanità, ma anche quelli del
sociale. Un'integrazione questa che possa permettere anche di
valorizzare le necessità da parte dell'Amministrazione regionale e
delle comunità locali che hanno sempre cercato di mantenere i
propri servizi sul territorio, la vicinanza agli utenti e la
possibilità di dargli un servizio che sia il più accessibile
possibile. I tempi di attuazione evidentemente dovranno essere in
linea con le opportunità e le possibilità di fornire un'adeguata
copertura di personale, un'adeguata sistemazione delle strutture e
un'adeguata formazione per la realizzazione di un sistema che possa
dare i risultati attesi.
Penso che anche i numeri relativi alle risorse che l'Assessore
ha snocciolato la dicano in maniera importante rispetto
all'attenzione che in questi ultimi anni si è data al settore
socio-sanitario, un settore che ha sicuramente sempre più bisogno
di impegno, sempre più bisogno di quella cura al dettaglio che
penso sia sviluppata nel suo insieme all'interno di questo
piano.
Chi si lamenta che il piano vuole essere qualcosa di
omnicomprensivo e poi va a fare le pulci con una serie di
iniziative molto più puntuali di quello che il piano addirittura si
è prefissato di poter sviluppare credo sia un atteggiamento
incongruente rispetto all'idea di semplicità che qualche volta si
vorrebbe avere nell'elaborazione di un piano.
Penso che questo piano sia molto attento, sia un piano che deve
e vuole cercare di dare le risposte in maniera più trasversale
possibile, penso che sia un piano attento ai bisogni e alle
necessità del nostro territorio, un piano che rispetti la volontà
di mantenere sullo stesso territorio le infrastrutture e di dare
dei servizi alla popolazione in maniera adeguata.
In merito ad altre valutazioni più di ordine politico, credo che
quando si lavora per quattordici mesi su un piano che è arrivato in
Commissione nell'aprile dello scorso anno e oggi si lamenti che
negli ultimi due-tre mesi non sia stato elaborato dal Presidente
della V Commissione nessun emendamento, non penso che si faccia una
valutazione e una considerazione corretta. Penso che in dodici
mesi, se si aveva volontà di intervenire, a fronte di centinaia di
audizioni che si sono fatte, si sarebbero potuti elaborare, sulla
scorta di quelle indicazioni, dei percorsi di emendamento che
invece non sono emersi.
Oggi chiedere ad altri quello che non si è fatto penso che sia
un punto di debolezza da parte di chi si pone in maniera
alternativa all'approvazione di questo piano, per cui credo che
finalmente si possa approvare un piano sicuramente ambizioso,
puntuale, ma che necessita alla nostra Regione e alle nostre
strutture per poter programmare il lavoro dei prossimi anni e dare
risposte che di cambiamento rispetto a una situazione di criticità,
che purtroppo si verifica su tutto il territorio nazionale e non
solo. Ieri - in un confronto che trattava di tutt'altri argomenti -
il Sottoprefetto di Bonneville lamentava le stesse criticità dal
punto di vista sanitario rispetto alle nostre, quindi
un'attrattività dai vicini cugini svizzeri, che fagocitano una
serie di professionalità all'interno delle strutture sanitarie
locali e una capacità retributiva più importante che non è figlia
solo del nostro territorio ma è figlia di un percorso di criticità
che coinvolge tutti i Paesi. Dobbiamo lavorare coerentemente con le
nostre possibilità per valorizzare la crescita dei giovani in
questo settore e essere sempre più attrattivi verso quelle che
possono essere delle professionalità che possono arrivare
dall'esterno. Questo è il lavoro che con questo piano possiamo
portare avanti e l'approvazione dello stesso penso che sia ormai
improrogabile.
Padovani (FP-PD) -
Proprio per chiedere una sospensione
per una riunione di maggioranza per visionare queste iniziative
pervenute.
Presidente -
Il Consiglio è sospeso.
La seduta è sospesa dalle ore 09:40 alle ore 10:00.
Bertin (Presidente) -
Riprendiamo dopo la pausa, si è
prenotato il consigliere Restano, immagino per mozione
d'ordine.
Restano (GM) -
Semplicemente per chiedere un'ulteriore
sospensione.
Presidente -
Sospensione accordata.
La seduta è sospesa dalle ore 10:00 alle ore 10:07.
Bertin (Presidente) -
Ha chiesto la parola il consigliere
Aggravi, immagino che riguardi la pausa.
Aggravi (LEGA VDA) -
In rappresentanza dei gruppi di
opposizione, volevamo soltanto spiegare il perché di questa seconda
pausa, abbiamo voluto fare una riflessione rispetto a un passaggio
che ha fatto il Presidente che ci sembrava corretto nel rispetto
dei ruoli ribadire. Se le forze di opposizione hanno presentato
tutti questi ordini del giorno e meno emendamenti, è anche perché -
e lo abbiamo anche già detto in Commissione nella discussione di
ieri - presentare emendamenti nei confronti di una maggioranza che
non vuole ascoltare, non vuole discutere e non vuole approfondire
certi temi, e magari lo vedremo anche nel prosieguo dei lavori di
questo Consiglio, non ci sembrava utile, per questo abbiamo
preferito presentare ordini del giorno.
Chiudo su una questione: non è colpa delle forze di opposizione
se questo piano è rimasto in Commissione per un anno, perché forse
qualcuno era occupato a passare da Colonnello a Generale, però la
responsabilità non va imputata alle forze di opposizione, ma forse
a delle crisi che sono durate fin troppo, o a una crisi che è
durata fin troppo e che ha portato questo piano a essere vecchio e
a essere quello che già si è detto e che anche qualche esponente di
maggioranza ha detto. Questo è nel rispetto dei ruoli, perché ieri
avevamo cercato di mantenere la critica democratica e soprattutto
negli elementi e nei temi, invece ci siamo trovati risposte che
forse saranno confermate dal prosieguo dei lavori.
Presidente -
Possiamo iniziare con l'analisi degli ordini
del giorno, che sono cinquantacinque. Ordine del giorno n. 1 della
Lega. Ha chiesto la parola il consigliere Aggravi per illustrare
l'ordine del giorno, ne ha facoltà... consigliere Restano? Si va in
ordine di presentazione...
(intervento del consigliere Restano, fuori microfono)
...lo facciamo arrivare tramite
e-mail
è più
semplice.
Aggravi (LEGA VDA) -
Abbiamo voluto intitolare
quest'ordine del giorno: "Azioni in merito ai dispositivi tessili
sanitari utilizzati nelle strutture ospedaliere pubbliche o private
presenti in Valle d'Aosta" per dare un contributo ulteriore
rispetto ad alcune considerazioni che sono fatte nel piano, ma
soprattutto che nascono anche da un lavoro che riguarda anche altri
ambiti e altre realtà in campo nazionale ma anche a livello
europeo. Quest'ordine del giorno vuole concentrare la sua
attenzione sui dispositivi in dotazione alle strutture ospedaliere
e, in particolare, la prima linea di difesa capace di garantire
un'efficace prevenzione della diffusione di agenti patogeni
effettivi soprattutto in ambienti particolarmente esposti al
rischio clinico: si sta parlando di teli, di camici, di tute per
sala operatoria che vengono comunemente raggruppati nella categoria
dei dispositivi tessili per sala operatoria insieme a quelli ormai
conosciuti da tutti: i dispositivi di protezione individuale.
Questi dispositivi sono fondamentali per impedire la trasmissione
di agenti infettanti tra pazienti e personale clinico durante
interventi chirurgici e non soltanto.
Ci sono due principali tipologie di dispositivi tessili o,
meglio, tre: quelli monouso, chiamati appunto anche tessuto non
tessuto, i PNP, o quelli riutilizzabili distinguibili a loro volta
in dispositivi in cotone, in tessuti tecnici, riutilizzabili o TPR.
Secondo gli ultimi rilievi, mentre la produzione di TNT per usi
medicali viene sostanzialmente per oltre il 60% dall'Asia, lo
abbiamo anche visto quando le linee di rifornimento di questi
dispositivi si erano interrotte per effetto della pandemia, la
filiera invece dei TTR, quindi tessuti tecnici riutilizzabili, si
sviluppa principalmente sul territorio nazionale con la parte
prevalente del valore aggiunto, circa l'80%, concentrato nelle
attività di servizio prestate dalle industrie di servizi tessili e
medicali operanti in prossimità delle strutture destinatarie del
prodotto e che mediano tra i produttori di DTSO e gli utilizzatori
finali, ed è una considerazione non del tutto banale, considerato
anche quello che sta avvenendo o che è avvenuto anche nel mondo
durante e a seguito della pandemia. Abbiamo scoperto da un giorno
all'altro che delle produzioni strategiche, importanti e
fondamentali non erano più nelle disponibilità io direi non
soltanto d'Italia ma comunitarie ed europee e siamo rimasti a corto
e ci siamo dovuti organizzare come si poteva.
Tra l'altro, c'è anche un'altra considerazione da fare: al di là
dell'evento pandemico, ci sono anche delle notevoli problematiche
nelle catene logistiche, ricordiamo che è bastata una nave
intraversata allo Stretto di Suez per vedere notevoli
problematiche, se tutta la produzione di determinati dispositivi,
come in questo caso ma non soltanto, avviene in una determinata
area geografica del mondo, poi ovviamente l'altra parte che ne è un
consumatore importante rischia di essere in difficoltà e non è di
poco conto.
Ricordiamo i regolamenti UE che prevedono che i dispositivi e
relativi processi di fabbricazione devono essere progettati in modo
tale da eliminare o ridurre, per quanto possibile, i rischi di
infezione per pazienti, gli utilizzatori e anche le altre persone,
sembra una cosa banale ma non lo è assolutamente quando si parla
appunto di questi temi.
Le valutazioni di
performance
necessarie per l'immissione
dei dispositivi tessili per sala operatoria nel mercato prevedono
appunto la necessaria impermeabilità dei prodotti e hanno
comportato l'esclusione dal mercato di dispositivi in cotone che,
per loro stessa natura, non possono garantire tale
caratteristica.
All'interno dell'ordine del giorno che è molto corposo, abbiamo
cercato di riportare alcuni riferimenti anche di studi e
sperimentazioni scientifiche in questo senso. Tra l'altro, da
segnalarne una che appunto riporta che le performance raggiunte dai
dispositivi TTR, opportunamente riprocessati ovviamente in
relazione alle missioni e migrazioni di particelle alla resistenza
allo strappo, sono risultate maggiori rispetto ai dispositivi in
TNT, i quali rilasciano sempre oltre il doppio delle particelle
rilasciate e riutilizzabili e si mostrano meno efficaci per quanto
riguarda la resistenza all'attrazione. C'è anche tutto un discorso
ambientale sulla gestione del TNT rispetto al TTR, il TNT deve
essere trattato come rifiuto speciale, il TTR, ovviamente seguendo
i giusti processi, può essere invece gestito come un rifiuto
semplice.
C'è stata anche una situazione - ritorno sulla parte logistica e
produttiva - che ha interessato proprio la recente pandemia e
questo ha generato un aumento di consumo, di prezzi, ma soprattutto
di episodi di carenza anche cronica in alcuni casi e in alcuni
ambiti, soprattutto per quello che riguardava appunto le sale
operatorie, ricordando, tra l'altro, che questi dispositivi,
soprattutto quelli delle sale operatorie, sono funzionali a
proteggere e prevenire il trasferimento microbico durante gli
interventi chirurgici e le altre procedure invasive, riducendo la
diffusione di agenti infettivi alle o delle ferite chirurgiche dei
pazienti, c'è un effetto barriera. Questo lo dico perché ovviamente
stiamo parlando non di banali tessuti, ma soprattutto di
dispositivi che servono per ridurre, limitare o bloccare un rischio
importante e significativo che tocca le strutture sanitarie.
Questo ordine del giorno vorrebbe impegnare il Governo
regionale, con il coordinamento dell'Assessorato della sanità, a
promuovere, di concerto con l'Azienda USL, un'importante azione di
informazione e sensibilizzazione nelle strutture sanitarie
pubbliche e private in relazione alle più recenti novità normative
comunitarie e nazionali in questo settore, alle positive esperienze
già praticate in altre realtà e alle migliori tipologie di
dispositivi tessili disponibili sul mercato, con riguardo alla
sicurezza, alla compatibilità ambientale, al processo produttivo e
all'occupazione locale; ad attivarsi di concerto con le altre
autorità di sicurezza pubblica con ogni e opportuna iniziativa al
fine di intensificare i controlli di conformità, con particolare
attenzione ai dispositivi tessili per sala operatoria in dotazione
alle strutture pubbliche e private presenti sul territorio
regionale - ricordiamo quello che avvenne durante la pandemia con i
controlli, che misero in luce tutta una serie di dispositivi che
non erano conformi -; a incentivare in generale l'utilizzo dei
dispositivi tessili in TTR in via esclusiva, ove è possibile in via
complementare nei casi di accertata maggiore efficacia di una
strategia che preveda il ricorso combinato a prodotti diversi e a
promuovere, laddove è ancora diffuso l'uso di dispositivi tessili
in TNT, l'avvio di sperimentazioni sull'utilizzo dei dispositivi
tessili in TTR eventualmente in combinazione con quelli di TNT.
C'è anche un'ulteriore questione su cui volevo soffermarmi e mi
collego anche a tutta una serie di valutazioni di discorsi che si
sono fatti spesso sullo sviluppo anche di filiere locali di
produzione, ricordiamo che la filiera di TTR è una filiera che, al
di là, ripeto, della produzione nazionale principalmente si può
concentrare a livello comunitario. Il fatto che ci possa essere uno
sviluppo di una filiera di questo tipo, determinata anche da un
consumo di questi dispositivi a livello locale o di prossimità, io
penso che possa essere qualcosa di positivo e di utile
eventualmente anche - perché no? - in un possibile sviluppo, e
guardo l'Assessore allo sviluppo economico anche locale di attività
di questo tipo o attività che possono essere collegate a queste
produzioni.
Presidente -
Risponde l'assessore Marzi.
Marzi (SA) -
Sicuramente, collega Aggravi, la ringrazio
per la dovizia di particolari con la quale ha rappresentato
l'ordine del giorno n. 1 che lei ha appena illustrato. È stata
anche un'occasione di confronto con l'Azienda USL rispetto al tema,
ma, di fatto, l'ordine del giorno non è accoglibile in quanto
l'Azienda USL, nella sua attività ordinaria di attuazione alle
normative e alle disposizioni di settore, si muove già nel rispetto
delle regole di riferimento. Credo però che la sua iniziativa,
anche se le chiediamo di ritirarla e ci asterremo, possa essere
sicuramente motivo di pungolo per fare delle valutazioni rispetto
al tema.
Presidente -
Ha chiesto la parola il consigliere Restano,
ne ha facoltà.
Restano (GM) -
L'iniziativa del collega Aggravi è
sicuramente motivo di pungolo e mi ha indotto a delle riflessioni,
soprattutto per i miei trascorsi lavorativi. Non sono sicuramente
riferibili alle sale operatorie, ma si possono riportare
all'impegno, alla dedizione e al coinvolgimento che tanti operatori
della sanità quotidianamente rivolgono alla propria attività. Cosa
voglio dire con questo? Voglio dire che molte volte accade,
soprattutto chi lavora sul territorio, che, in assenza di dotazioni
per qualsivoglia motivo da parte dell'Azienda, l'operatore metta
mano al portafoglio e si vada a fornire di quanto serve...
certamente quando si acquista di propria iniziativa il materiale,
non si va a vedere di cosa è composto o meno, ma ci si preoccupa
più che altro della propria incolumità o di non sporcarsi, di
proteggersi. E qua, caro Assessore, vediamo se la cornice del
quadro è ben definita o meno o se si vuole andare nelle azioni, è
proprio questo il punto, perché l'informazione, la formazione e la
fornitura del materiale è un elemento essenziale per poter svolgere
il proprio lavoro come si deve e la risposta, mi permetta, non ci
soddisfa molto perché non entra nel merito e non si può neanche
pretendere a onor del vero, perché dire: "L'azienda provvede" è
come dire: "Abbiamo fatto il quadro e adesso andiamo avanti".
È tutto che non ci dà soddisfazione, e ritorno all'intervento
prima del Presidente, è troppo facile rispondere così, Presidente,
è troppo facile dire: "Non avete fatto, non avete fatto". Non è
così, perché nessuno ha ascoltato gli Ordini professionali,
nessuno, cinquanta segnalazioni on-line, che cosa sono? Sono
importanti, cosa sono rispetto agli Ordini professionali che si
sono alternati qua e ci hanno dato tante suggestioni? Nessuno le ha
accolte. Queste sono il frutto di quelle suggestioni, quelle che
andremo ad ascoltare adesso, che, con molta probabilità,
politicamente avrete deciso di non ascoltare e di andare oltre,
perché c'è fretta di approvare un piano che tarda da dieci anni e
oltre, ma la malasanità valdostana è andata avanti lo stesso, senza
il piano, grazie agli operatori sanitari, a tutte le persone che ci
lavorano, avete dato atto anche voi di questo. Per questo motivo
ritengo non corretto non ascoltare tutti questi ordini del giorno,
per quello che è stato detto prima dalla Giunta, che è un piano
partecipato. Ma dove partecipato? Dov'è la partecipazione? Non la
vediamo noi la partecipazione, non la tocchiamo, non la tocca
nessuno, neanche i cittadini. Noi lo voteremo.
Presidente -
La parola alla consigliera Minelli.
Minelli (PCP) -
Anche noi voteremo questo ordine del
giorno e le valutazioni che facciamo sono soprattutto di ordine
ambientale.
Questo materiale, oltre alle caratteristiche che sono state
illustrate dal collega Aggravi, le riviste scientifiche ci dicono
che è un materiale che può essere riutilizzato dalle settanta alle
cento volte e anche quando ha terminato il suo ciclo per quello che
riguarda le funzioni più importanti, quindi quelle legate alla
repellenza degli agenti patogeni, eccetera, può essere ancora
utilizzato per quello che riguarda le camere bianche e altri usi
comunque che ne prolungano la vita. Considerato che riteniamo che
sia fondamentale andare sempre di più nell'ottica e del riuso dei
materiali e della minor produzione di rifiuti, crediamo che questo
sia un ordine del giorno che va in quella direzione e debba essere
sostenuto. Credo che ci ricordiamo tutti nel periodo della pandemia
la quantità enorme di rifiuti che sono stati prodotti attraverso
camici, mascherine, eccetera, e che non potevano essere
riutilizzati in quel momento, ma non avrebbero potuto esserlo
comunque perché non si potevano sottoporre quei materiali ai
trattamenti che invece il TTR può sopportare, può ricevere.
Voteremo quindi questo ordine del giorno.
Presidente -
Ha chiesto la parola l'assessore Marzi come
gruppo, ne ha facoltà.
Marzi (SA) -
Naturalmente il tema di riferimento è un
tema assolutamente attenzionato dall'Assessorato di riferimento del
collega Guichardaz e assolutamente trattato anche nel PSBS. Quindi,
per questo motivo, anche rispetto al tema che viene trattato,
chiediamo di ritirare l'ordine del giorno e noi naturalmente ci
asterremo.
Sono una serie di iniziative, peraltro, che sono state già anche
trattate nel corso delle iniziative che nel Consiglio stiamo
vivendo nel corso di queste settimane.
Presidente -
La parola al consigliere Aggravi.
Aggravi (LEGA VDA) -
Sinceramente sono molto dispiaciuto,
Assessore, e le dico anche perché. Questo ordine del giorno, che,
tra l'altro, è anche molto corposo, nasce da un lavoro che è
partito da un convegno promosso a Roma dall'Istituto Friedman con
anche esponenti che non erano necessariamente dell'area politica da
cui vengo. È stato portato e a livello
multipartisan
votato
in Regione Liguria, in Regione Veneto, in Provincia Autonoma di
Trento, è stato anche esaminato al Senato della Repubblica.
Sinceramente io mi sarei aspettato qualche elemento in più
rispetto alle sue considerazioni e quindi le dico una cosa: siccome
tengo particolarmente al contenuto di quest'ordine del giorno,
perché, ripeto, c'è un lavoro dietro che non è che nasce perché
adesso dovevamo presentare degli ordini del giorno... questo anche
nel rispetto del lavoro che fa l'opposizione e nel rispetto che
fanno anche coloro che non hanno le risorse che ha la Giunta o che
ha l'intera Amministrazione... io potrei ritirare l'ordine del
giorno a una sola condizione: che lei si impegna davanti a tutti a
presentare nella V Commissione i dati sull'utilizzo del TNT, del
TTR e degli altri dispositivi in cotone che vengono comunque ancora
utilizzati e si possa fare un'analisi sui contenuti di questo
rispetto a quello che lei ha detto, cioè che l'Azienda già fa
questo tipo di attività e si porta già avanti, perché, come direbbe
qualcuno, abbiamo dati diversi e sinceramente forse non abbiamo dei
dati completi.
Sa cosa però? Questo è un ordine del giorno che non è politico,
è un ordine del giorno che apre a tutta una serie di tematiche che
sono tecniche dal lato sanitario, tecniche dal lato ambientale,
tecniche dal lato economico produttivo mettiamo, perché l'ho voluto
anche stressare perché, ripeto, non sono un medico, faccio un altro
mestiere, o almeno cerco di farlo, e quindi parlo di quello che so,
però qua c'è un lavoro di tante persone e sinceramente c'è anche
una propensione, visto che si parla molto di propensione e di
vedere il futuro, e visto che non abbiamo oggettivamente... perché
se lei mi trova la pagina nel PSBS, così lo dico anch'io, dove si
parla di questo... se lei ci porta questi dati, però si prende un
obbligo tassativo, e guardo il solerte Presidente della V
Commissione che lo so essere filocinese e quindi magari non
simpatizzante di questo - volevo attirare la sua attenzione,
collega Padovani - se si organizza o si possono avere questi dati,
ripeto, che devono essere però esaustivi e completi, io lo ritiro
sennò lo porto al voto, ma per un semplice fatto: perché magari
questo passaggio può permettere a noi, ma soprattutto a voi di fare
un ragionamento su quello che ha detto, perché purtroppo
sinceramente io nella sua risposta ho trovato una sbrigativa
risposta del tipo: "Lo facciamo già e quindi non lo possiamo
accogliere".
Io spero che nel prosieguo del dibattito sugli ordini del giorno
non sia questo il
leitmotiv
, perché sennò ce ne faremo una
ragione, questo sicuramente, ma non farà sicuramente il bene di
quest'Aula e soprattutto il bene delle tematiche che stiamo
discutendo.
Presidente -
La parola all'assessore Marzi per un minuto
per rispondere alla domanda precisa.
Marzi (SA) -
Innanzitutto accolgo positivamente la sua
proposta rispetto al ritiro e al passaggio in Commissione per
trattare il tema. In secondo luogo - questo lo dico da subito -
tutta la trattazione degli ordini del giorno sarà sicuramente di
matrice politica, per cui anche quando temi come questo che non
sono trattati nell'ordine del giorno non vengono approvati, non
vuol dire che non si rispetti il lavoro che avete fatto e non vuol
dire assolutamente che in alcuni campi non lo si condivida. Ci
saranno altri ordini del giorno nei quali sicuramente ci saranno
delle trattazioni in Commissione indipendentemente dal voto che
l'ordine del giorno avrà: questo lo dico anche quando parlerò per
altri colleghi su temi che lambiscono la sanità, ma che hanno, tipo
l'ordine del giorno 2, prettamente riporto ad altre deleghe.
Assolutamente pertanto mi prendo l'impegno di trattare il tema
nella Commissione di riferimento portando tutti gli attori che si
ritengono opportuni e i dati.
Presidente -
L'impegno è preso, l'ordine del giorno è
ritirato.
Il Consiglio prende atto.
Passiamo all'ordine del giorno n. 2, sempre della Lega. Ha
chiesto la parola la consigliera Foudraz, ne ha facoltà.
Foudraz (LEGA VDA) -
Questo ordine del giorno l'ho voluto
intitolare: "Prevenzione benessere psicofisico, attuazione campagne
divulgative e informative nei giovani". Preso atto dei contenuti
del piano regionale per la salute e il benessere sociale in Valle
d'Aosta 2022-2025 che era stato presentato il 12 aprile dello
scorso anno in V Commissione consiliare, alla luce di quanto è
emerso nel corso delle audizioni dei vari portatori di interesse,
nonché delle osservazioni da questi espresse in quella sede, nonché
trasmesse alla V Commissione consiliare; preso atto che era
pervenuto un parere di astensione espresso dal Consiglio permanente
degli Enti locali in data 13 maggio 2022, nonché delle relative
osservazioni a questo annesse, tenuto conto di quanto emerso a far
data dal 12 aprile 2022 nel corso delle sedute del Consiglio Valle,
nonché sugli organi di stampa in relazione ai contenuti del piano
regionale per la salute e il benessere sociale in Valle d'Aosta;
evidenziato come l'impatto della pandemia da Sars Cov-2 abbia messo
a dura prova i percorsi di prevenzione già in essere in quanto
tutti i Dipartimenti sanitari sono stati interamente occupati a
potenziare le strategie di sanità pubblica volte al contenimento
del contagio e salvaguardare la salute dei cittadini e degli
operatori, come si evince tra le righe del piano stesso;
considerato che il piano regionale per la salute e il benessere
sociale in Valle d'Aosta alla macroarea 1: "Prevenzione al centro
delle politiche per la salute e il benessere sociale" prevede
rafforzamenti dei percorsi di prevenzione; considerato inoltre che
la prevenzione, oltre all'obiettivo primario di promuovere lo stato
di salute e contrastare l'insorgere delle malattie, ha il compito
di mettere in atto azioni di prevenzione per il benessere
psicofisico della popolazione, toccando aspetti anche non
prettamente sanitari ma piuttosto legati a prevenzione di fenomeni
sociali incalzanti piuttosto che ambientali, economici o educativi;
preso atto del comunicato stampa n. 8/2023 del mese di febbraio
ultimo scorso redatto dall'Istituto italiano di sanità superiore e
riguardante una fotografia sui comportamenti e le esigenze degli
adolescenti italiani dopo la pandemia, l'indagine ricordo ha
coinvolto un campione rappresentativo in tutte le Regioni italiane
di giovani che avevano un'età di 11-13-15 e 17 anni... quello che è
emerso è che un adolescente su due ha dichiarato, dopo la pandemia,
un impatto positivo sui propri rapporti familiari, ma per due
ragazzi su cinque quello che è scaturito è che la propria salute
mentale e la propria vita in generale ne abbia risentito in maniera
molto negativa. Dal comunicato appena citato si evince che la
sorveglianza degli stili di vita dei nostri ragazzi e ragazze è
oggi particolarmente preziosa perché ci aiuta a intercettare i
fenomeni nuovi come il cyberbullismo legato all'uso dei
social
media
dai quali dipendono in un modo significativo la loro
salute e la loro qualità di vita, ma non solo, anche abitudini
alimentari e stili di vita possono migliorare, come, ad esempio, il
consumo quotidiano della prima colazione diminuisce con il crescere
dell'età, specie tra le ragazze. Solo un terzo dei ragazzi consuma
frutta almeno una volta al giorno lontano dalle raccomandazioni con
valori migliori tra le ragazze nella fascia di età degli undicenni.
Il consumo di verdura almeno una volta al giorno è raggiunto solo
da un adolescente su quattro, non parliamo poi delle bibite
zuccherate e gassate che purtroppo vengono consumate almeno una
volta al giorno. Per quanto concerne l'attività fisica è emerso che
meno di un giovane su dieci svolge attività fisica tutti i giorni,
siamo decisamente lontani dalla realizzazione delle raccomandazioni
dell'OMS, per cui i giovani tra i 5 e i 17 anni dovrebbero svolgere
quotidianamente almeno 60 minuti di attività motoria moderata o
intensa, svolgere almeno tre volte a settimana attività fisica
intensa e contemporaneamente ridurre i livelli di sedentarietà.
Solo un adolescente su dieci svolge almeno 60 minuti al giorno di
attività motoria moderata o intensa e questa abitudine purtroppo
diminuisce con l'aumentare dell'età.
Quasi tutti i giovani si relazionano tra loro purtroppo
attraverso i
social media
, un fenomeno in crescita ma non
esente da criticità.  Il 17% delle ragazze, quindi una su
cinque, e il 10% dei ragazzi ne fanno un uso problematico, con
conseguenze negative sul loro benessere fisico e psicologico.
Questi sono comportamenti decisamente sedentari, che aumentano
purtroppo con l'aumentare dell'età sia nei ragazzi che nelle
ragazze, che passano molto del loro tempo sui
social network
o a guardare DVD in televisione, oppure video su TV o YouTube.
Permangono poi ulteriori comportamenti a rischio, quali
l'assunzione di alcool, che è in aumento tra le ragazze, una su
cinque tra le quindicenni si è ubriacata almeno due volte nella
vita ed è gravissimo a 15 anni. Io da mamma, quando ho letto questa
relazione, mi si sono drizzati i capelli. L'abitudine al fumo di
sigaretta che vede ancora prevalere le ragazze: il 29% contro il
20% dei ragazzi, sempre nell'età di 15 anni, il consumo di
stupefacenti e, ahimè, anche la propensione al gioco d'azzardo.
Questo è invece un fenomeno più prettamente maschile.
Si evidenziano anche comportamenti relazionali critici tra
ragazzi, come avevo già anticipato, come, ad esempio, il bullismo,
che consiste in una serie di comportamenti di prevaricazione e
sopraffazione, posti in essere da uno o più soggetti nei confronti
di una persona individuata come bersaglio attraverso azioni
aggressive e intimidatorie esercitate da un bullo o un gruppo di
bulli e ripetute nel tempo e il cyberbullismo, come ho già
anticipato, quest'ultimo invece strettamente correlato all'uso o,
meglio, io direi, all'abuso dell'utilizzo dei
social
, che
consiste in forme di pressioni, aggressioni, molestie, ricatti,
ingiurie, denigrazioni, diffamazioni, furti d'identità,
alterazioni, acquisizioni illecite, manipolazione, trattamento
illecito di dati personali nei confronti di una o più persone.
Tutte queste azioni realizzate per via telematica e con la
successiva diffusione
online
dei contenuti della persona o
delle persone prese di mira.
Ritenuto quindi fondamentale promuovere tra i giovani corretti
stili di vita, per tutto quello che ho appena esposto, impegno il
Governo regionale o l'Assessore alla sanità, salute e politiche
sociali ad attuare in tempi ragionevoli delle campagne divulgative
e informative indirizzate al benessere psicofisico dei giovani
ricompresi nella fascia di età corrispondente al secondo ciclo
delle scuole primarie, delle scuole secondarie di primo e secondo
grado, andando a promuovere corretti stili di vita alimentari,
utilizzo consapevole dei social media e i rischi legati al loro
abuso nell'utilizzo.
Presidente -
Risponde l'assessore Marzi.
Marzi (SA) -
Come da lei richiamato, il tema di
riferimento è presente nell'area prevenzione del PSBS: l'ordine del
giorno rientra nelle attenzioni dell'Assessorato circa la
promozione del benessere psico-fisico e dei corretti stili di vita
alimentari. Molte delle preoccupazioni che lei richiama sono
assolutamente attenzionate e sicuramente era una peculiarità non
troppo positiva del territorio valdostano e la pandemia in tal
senso non ha assolutamente aiutato soprattutto i nostri ragazzi. Ci
sono delle iniziative già previste nel Piano regionale di
prevenzione che coinvolge sia l'Azienda USL che le scuole di vario
ordine e grado e, considerato che si rivolge agli istituti
scolastici, sarà naturalmente coinvolto anche l'Assessorato
dell'istruzione. Per questo motivo le chiediamo di ritirare
l'ordine del giorno o ci asterremo.
Presidente -
Consigliere Restano, a lei la parola.
Restano (GM) -
Innanzitutto quest'attività rientra nella
prevenzione della salute e non più, come una volta si chiamava... e
ci insegna l'Assessore... nella prevenzione primaria, però non è
con il cambio di una denominazione che si può attuare quanto
chiesto dalla collega.
Mi preme rammentare ai Consiglieri in aula che non è tutta causa
del Covid quanto è accaduto, ma già nel 2018 mi sembra che qua ci
siamo confrontati, anche attraverso una raccolta firme, per
mantenere l'attività del Dipartimento di prevenzione sul
territorio, e riguardava proprio la zona dove abitiamo l'Assessore
e io: il distretto di Variney, il consultorio di Variney. Perché
faccio quest'inciso? Sicuramente, come ha detto l'Assessore, il
piano della prevenzione prevede tante iniziative in tal senso, però
quanto è emerso proprio per studi epidemiologici in quella zona ci
dice che l'attività svolta sino ad oggi non è sufficiente, bisogna
incrementare l'attività, soprattutto per quanto riguarda i corretti
stili di vita, di cyberbullismo non ho conoscenze pratiche, quindi
non è corretto che mi esprima, ma, per quanto riguarda i corretti
stili di vita e l'attività fisica, direi che, malgrado la Valle
d'Aosta sia più avanti di altre Regioni, i dati statistici lo
confermano, però non facciamo sufficiente attività. Noi quindi
voteremo questo ordine del giorno, ma con l'auspicio che si trovi
applicazione nel più breve tempo possibile e non si aspetti la
riapertura delle scuole.
Presidente -
Consigliere Baccega, a lei la parola.
Baccega (FI) -
Credo che quest'ordine del giorno e il suo
impegno siano da guardare con maggiore attenzione anziché dire: "O
lo ritirate oppure ci asteniamo". I dati sono allarmanti e vi
invito a guardarli con attenzione e con maggior consapevolezza
rispetto a quello che sta succedendo. Io credo che una maggiore
attenzione in questo senso vada posta e dare appunto in tempi
ragionevoli delle campagne divulgative e informative su come ci si
deve approcciare... e questo lo valuteremo anche in un ordine del
giorno che abbiamo presentato noi, dove sanità e istruzione devono
andare di pari passo, ritengo che sia un elemento importante e
significativo. Noi voteremo con convinzione e con determinazione
questo ordine del giorno presentato dalla consigliera Foudraz.
Presidente -
La parola alla consigliera Minelli.
Minelli (PCP) -
L'impegno dell'ordine del giorno è
sostanzialmente di promuovere delle campagne informative e
divulgative nelle scuole, che è corretto, la scuola è il luogo dove
si formano i ragazzi. Io credo che bisogna però entrare anche un
po' nell'ottica che queste campagne e queste attività debbano
essere più a tutto tondo, perché la scuola è un luogo dove davvero
tanti obiettivi devono essere perseguiti, portati avanti ed è
corretto coinvolgere la scuola nelle attività di educazione
alimentare, sanitaria, ambientale, sono attività che comunque a
scuola si fanno.
Concordo che sia necessario riprendere delle campagne più
incisive, a mio avviso, dovrebbero coinvolgere però anche altre
agenzie formative ma anche proprio il mondo sanitario, a partire da
un coinvolgimento dei pediatri di libera scelta e dei medici di
medicina generale che devono informare anche loro le famiglie su
questi rischi.
Sono d'accordo quindi sulla campagna di questo tipo, ma credo
che dovrebbe essere addirittura pensata a più ampio raggio.
Presidente -
Consigliere Marguerettaz, a lei la
parola.
Marguerettaz (UV) -
Solo una precisazione, il fatto che
il Governo e la maggioranza prenda atto dell'ordine del giorno e
dall'altra dichiari l'astensione non è assolutamente un segno che
sottende una poca considerazione del lavoro fatto dalla minoranza e
dai Consiglieri che hanno lavorato sugli ordini del giorno, ma,
come giustamente è intervenuta la collega Minelli, io credo che
questi ordini del giorno siano un punto di partenza per poter fare
poi un lavoro in futuro. Lo dico adesso quindi anche per le
attività che verranno presentate negli ordini del giorno
successivi: non è un modo così cortese per procedere e andare ad
approvare il piano della salute, ma una presa in carico delle
considerazioni che sono state fatte, ma, come potete ben capire,
avete costruito degli ordini del giorno importanti, con dei temi
sicuramente di rilievo che meriteranno un'attività successiva.
L'astensione quindi non è per non considerare il lavoro che avete
fatto ma un impegno, come è stato detto da parte dell'Assessore,
che coinvolgerà i Dirigenti dell'Assessorato e l'Azienda sanitaria
nel verificare le attività successive.
Presidente -
Altri? La parola alla consigliera
Foudraz.
Foudraz (LEGA VDA) -
Prendo atto della risposta ricevuta
e sinceramente, con rammarico, constato per l'ennesima volta
comunque che c'è una mancanza di sensibilità di questa maggioranza
verso tematiche che riguardano sia la salute che le politiche
sociali nei confronti dei nostri giovani. Siete capaci sì a
scrivere testi densi di sensibilità e di apertura alle varie
problematiche, ma poi in aula compatti rinnegate quanto avete messo
nero su bianco astenendovi su quest'ordine del giorno dicendo che è
già tutto previsto, che si farà, non si sa bene quando, non si
conosce la tempistica. Io ero stata volutamente generica nel
scrivere l'impegnativa chiedendo praticamente di andare ad attuare
delle campagne divulgative e informative in tempi ragionevoli senza
fissare una tempistica precisa, proprio perché speravo di scuotervi
un pochino ma così non è stato.
Noi porteremo al voto quest'iniziativa perché, a differenza
vostra, per fortuna, siamo sensibili a queste tematiche. Qua in
aula siamo quasi tutti genitori e riscontrare in voi comunque
questa chiusura o "falsa apertura" spiace veramente.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Ordine del giorno n. 3, sempre della Lega. La parola al
consigliere Manfrin per l'illustrazione.
Manfrin (LEGA VDA) -
Come penso i colleghi avranno visto,
abbiamo voluto titolare questi ordini del giorno per spiegare il
contenuto che questi ordini del giorno portano e l'ordine del
giorno n. 3 che mi appresto a illustrare ha come titolo:
"Rafforzamento dell'azione e della funzione degli assistenti
sociali". Durante la discussione del PSBS abbiamo più volte
evidenziato la portata e la copertura che il PSBS vuole dare
rispetto al settore delle politiche sociali, non possiamo non
considerare il ruolo che svolgono proprio all'interno delle
politiche sociali le assistenti sociali che sono quelle che
intercettano il disagio e accompagnano l'utente verso una
soluzione, o almeno così tecnicamente dovrebbero fare.
Lei, Assessore, si ricorderà quando nella giornata di ieri, il
sottoscritto, unitamente ad altri colleghi, ha evidenziato come
all'interno di questo piano purtroppo non siano state recepite le
indicazioni che arrivano dalle professioni e quest'ordine del
giorno arriva proprio a seguito dell'audizione con i rappresentanti
dell'Ordine delle assistenti sociali, quelle stesse assistenti che
lei l'ultima volta ha mandato accompagnati dai genitori o da chi ne
fa le veci rispetto appunto alle rappresentanti dell'Assessorato
invece di poterle lasciare esprimere liberamente e appunto riporta
quello che proprio queste rappresentanti hanno evidenziato. Io ho
voluto riassumere quello che è stato detto a beneficio di
quest'Aula in maniera che così tutti siano edotti dalla situazione
rispetto alle difficoltà che vivono le assistenti sociali sul
territorio quotidianamente.
In questi ultimi anni sono emerse parecchie criticità rispetto
al servizio, l'Amministrazione regionale non bandisce più concorsi
per il servizio sociale e professionale, l'ultimo concorso bandito
è stato nel 2007, successivamente è stata trovata la soluzione
della Società dei Servizi, società che abbiamo più volte trattato
all'interno di quest'aula, con l'andare degli anni il numero di
dipendenti regionali è progressivamente diminuito, siamo ormai
arrivati a nove a fronte invece di un aumento considerevole di
colleghi che dipendono appunto dalla Società dei Servizi. Questa
situazione ha creato all'interno del servizio sociale e
professionale tutta una serie di difficoltà che si sono in parte
aggiunte a difficoltà precedentemente presenti e hanno provocato
anche delle ricadute.
Gli aspetti fondamentali sono, da un lato, la criticità che
continua ad aumentare rispetto alle sedi di servizio, sia
strutturali, sia addirittura di arredi, cioè in questo momento ci
sono parecchie sedi sociali - si immagini, Assessore - che non
hanno nemmeno una scrivania su cui appoggiare i gomiti e incontrare
gli utenti. La zona di Aosta, dicono le assistenti che sono state
audite, è forse la più critica con questa problematica, però è
trasversalmente presente anche in altre sedi. Capita che si debbano
organizzare incontri con la presenza di altre assistenti e
ovviamente lei si immagini la scena, io vado dall'assistente
sociale per esporre le problematiche che attengono alla mia
persona, che sono evidentemente strettamente personali
(problematiche di povertà, problematiche sociali, disabilità e
quant'altro che limitano la mia vita) e ci sono all'interno di una
stanza altre due persone, magari sedute nelle sedie lì intorno, che
ascoltano. Certo l'assistente sociale può dire: "Eh va beh ma sono
due colleghi", però lei capisce che una persona che deve parlare di
suoi problemi personali che si trova di fronte a due estranei...
saranno anche due colleghi, ma non è così semplice potersi aprire e
raccontare anche delle vicende strettamente personali. Questo primo
dato indica come da anni si sta andando avanti per il problema
delle sedi per il quale non si trovano soluzioni, perché purtroppo
le sedi sono dislocate sia in locali dell'Azienda sanitaria, sia in
locali dell'Amministrazione regionale, a volte nei locali degli
Enti locali e quindi, a seconda della disponibilità o della non
disponibilità, si perdono delle sedi, si perdono delle stanze. Una
stanza viene occupata da qualcun altro e quindi c'è una criticità
dovuta anche a un mancato coordinamento.
Le assunzioni poste in capo alla Società dei Servizi - ne
abbiamo parlato, per esempio, per altre questioni che riguardano
gli operatori di sostegno piuttosto che ovviamente gli operatori
museali - hanno anche delle altre ricadute negative: ad esempio, le
ultime prove di selezione sono andate praticamente deserte, oppure
trovano soluzioni per l'80% con assistenti sociali che arrivano da
fuori Regione e che dopo un po', appena possono, se ne vanno. Qui
si infittisce il problema del turnover, c'è un turnover molto alto
e cambiare assistente sociale tre o quattro volte all'anno su certe
situazioni particolarmente complesse è molto deleterio.
Il piano regionale prevede l'istituzione di questa nuova
struttura che dovrebbe in parte sopperire al problema della Società
dei Servizi, questa soluzione però è ancora molto lontana e
ovviamente non si realizza in tempi brevi. Ora, qual è il punto? Il
punto è che l'utente che ha una criticità si presenta davanti
all'assistente sociale, spiega la sua situazione, l'assistente
sociale lo sostiene e lo consiglia per qualche mese, dopodiché
arriva un'altra assistente, magari che arriva da fuori, che non
conosce la realtà valdostana, su cui l'utente deve di nuovo
spiegare qual è la sua situazione e dopo 2-3 mesi arriva un'altra
assistente a cui di nuovo deve spiegare la stessa situazione e
questo evidentemente non può fare il bene delle persone. Le
necessità che sono state appunto esposte da rappresentanti delle
assistenti sociali sono quelle di ragionare sulla scelta di
individuare un concorso, una prova di selezione che sia riservata a
chi ha le lauree in servizio sociale, in programmazione dei servizi
sociali perché questa parte andrebbe a dare una maggiore importanza
all'accoglienza di nuovi assistenti sociali, oltre che un passaggio
delle consegne visto che, secondo quanto riferito, vi sono
assistenti che si sentono poco accompagnati nel loro percorso di
avvicinamento alla professione, perché immaginate un assistente
sociale che arriva da fuori, che non conosce la nostra realtà e che
appunto deve essere in mezzo a quest'emergenza, preso e buttato a
fare servizio magari senza sede, magari in
smart working
,
magari con altri tre colleghi in mezzo alla stanza e poi dopo tre
mesi decide di andarsene... sicuramente non è un compito
facile.
Vengono inoltre denunciati segnali se non di
burnout
almeno di sofferenza della professione, molti assistenti chiedono
trasferimenti e purtroppo il problema è che li richiedono dall'area
minori, che è quella più complessa e che viene abbandonata più
facilmente. Se il problema del turnover su altre situazioni di
difficoltà e di particolare delicatezza è sicuramente deleterio,
immaginiamoci cosa significa avere un turnover sulla situazione
dell'area dei minori, che è sicuramente un estremo danno sia per
quanto riguarda le famiglie, sia per quanto riguarda i genitori,
perché l'accompagnamento alle famiglie che hanno difficoltà
genitoriale è complesso e richiede un intervento abbastanza
importante, significativo ma soprattutto continuativo, cioè
prendere e sospendere, accompagnare e poi togliersi non è facile,
soprattutto è deleterio tanto per i genitori quanto per il
bambino.
Infine i numeri, quelli che sono stati riassunti... è vero che
le famose sigle che abbiamo sentito: i LEA, i LEPS che sono stati
previsti dal PNRR nazionale dicono che c'è bisogno di un'assistente
sociale ogni 5 mila abitanti. È vero che noi sulla carta siamo
indicativamente a un'assistente sociale ogni 4 mila e quindi se uno
va a vedere le classifiche e il numero di assistenti per numero di
abitante, dice: "Mah, noi siamo una realtà positiva", e qui
arriviamo alla famosa distorsione dei dati di cui anche lei ha
parlato, assessore Marzi. Il problema è che una parte di quegli
assistenti sociali non fa più l'assistente sociale ma svolge altri
ruoli. Abbiamo assistenti che svolgono ruoli amministrativi e sono
ancora sempre però nell'organico del servizio sociale, quindi una
realtà in questo momento in Assessorato che si occupa o di altri
aspetti o di aspetti paralleli al servizio o di coordinamento del
servizio, ci sono dieci assistenti sociali. Questo significa che
voi avete tolto dieci assistenti sociali dal territorio e il
territorio rimane con delle grosse lacune, quindi questa
percentuale di un assistente ogni 5 mila abitanti è puramente
indicativa perché queste persone svolgono compiti amministrativi.
Lei si immagini di prendere un medico, toglierlo dal servizio
permanente e metterlo a fare compiti amministrativi. Sicuramente
gli utenti non ne hanno un beneficio ma sulla carta i medici ci
sono.
È necessario quindi rivedere e prendere in mano questo aspetto
considerando anche che chi sceglie l'ufficio invece del territorio
forse è anche perché incontra delle difficoltà sul territorio: ecco
perché quindi con questo ordine del giorno chiediamo, Assessore,
che il Governo si impegni a bandire un nuovo concorso per
l'assunzione di assistenti sociali in un'ottica di riduzione del
turnover del personale in modo da garantire la continuità
dell'assistenza e la copertura di tutto il territorio e trovare un
numero di sedi e strutture adeguate in cui le assistenti sociali
possano operare.
Presidente -
Prima risponde il Governo e poi intervengono
uno per gruppo. Ha chiesto la parola l'assessore Marzi, ne ha
facoltà.
Marzi (SA) -
Intervengo a proposito di quanto ricordato
sull'ordine del giorno n. 1 dal collega Aggravi e poi ripreso dal
capogruppo Marguerettaz, sia rispetto alla qualità degli ordini del
giorno espressa, sia all'atteggiamento che la maggioranza intende
avere indipendentemente dal voto di astensione, lo ribadisco a
maggior ragione per questa iniziativa.
Il giorno 29 giugno del 2022 la V Commissione ha audito l'Ordine
professionale degli assistenti sociali proprio sul tema del piano
che oggi è oggetto di confronto. C'è stato un articolato dibattito
soprattutto tra la presidente degli Ordini, la dottoressa
(omissis)
, che ringrazio anche per il suo ultimo
passaggio in Commissione, com'è consono fare quando chiamata a
esprimere un aiuto, sia naturalmente per il dibattito che c'è stato
tra il collega Manfrin, la collega Guichardaz e il presidente della
Commissione, collega Restano, su tutta una serie di temi - che
naturalmente lambivano il tema assistenti sociali - inerenti anche
al piano.
Il suo ordine del giorno è un ordine del giorno che coglie due
aspetti diversi ma che fondamentalmente evidenziano un problema
generale: il primo è non soltanto la presenza o meno di concorsi da
parte regionale o della società con tutte le difficoltà del caso,
tra l'altro, rispetto alle differenze tra gli assistenti sociali in
capo alla società e gli assistenti sociali in capo alla Regione,
che in questo momento, così come nel precedente Governo Lavevaz,
sono in capo alla Presidenza e sono oggetto di profonda
attenzione.
Prima ancora quindi, secondo me, che il tema dei concorsi
rispetto a questo fondamentale ruolo professionale che ad oggi
sempre più risulta essere centrale, soprattutto nell'applicazione
dei LEPS, è il tema solito di questo genere di professionalità da
me trattato anche stamattina in replica sulla difficoltà di trovare
anche questo tipo di professione. Siamo perfettamente consapevoli
peraltro delle difficoltà che durante l'audizione del 29 giugno del
2022 da parte dell'Ordine degli assistenti sociali vennero
rappresentate sia rispetto alle problematiche che quotidianamente
queste persone vivono a contatto con una società sempre più in
difficoltà. Di conseguenza, se l'utenza di riferimento è sempre più
in difficoltà, se il livello di rabbia e di incomprensione sempre
più cresce, è normale che le persone che per lavoro devono avere a
che fare con questo tipo di utenza a loro volta si trovano a fare
da cerniera tra complessità che aumentano. Ne siamo a conoscenza,
così come siamo a conoscenza anche delle difficoltà, delle fasi di
burnout
che tanti di questi colleghi vivono quotidianamente
e, quindi, anche della scelta che in alcuni casi si arriva a fare
di passare dall'operatività quotidiana direttamente sul campo al
fatto di dare una mano nel Dipartimento con funzioni più
amministrative. Il tema delle difficoltà che gli assistenti sociali
oggi vivono quindi è assolutamente un tema attenzionato.
Altro tema ancora è quello invece rispetto alla grandissima
difficoltà che oggi stiamo vivendo come Amministrazione regionale
rispetto alle sedi, quindi il fatto che alcuni degli assistenti
sociali si trovino addirittura nella condizione di fare "Lavoro
agile", ormai da tre mesi. Era già stata occasione di attenzione da
parte del collega Barmasse, ma anche attualmente mia nell'ambito
del lavoro che
pro tempore
sto svolgendo come Assessore in
quanto, di fatto, mi sto fortemente interessando a questo tema. È
un tema però che deve essere vissuto e affrontato in due maniere:
una maniera verticale, cioè il tema della mancanza di posti per
fare in modo che gli assistenti sociali abbiano fisicamente una
scrivania e che sia adeguata ai livelli di privacy richiesti per
svolgere il loro lavoro. Questo tema però sul quale stiamo
lavorando da una novantina di giorni, direi quasi con cadenza
settimanale, e che ci ha visto, tra l'altro, avere delle
interlocuzioni sia con l'Ordine che con la Società dei Servizi, che
con il Dipartimento, che con tutti quanti i Dipartimenti
dell'Amministrazione coinvolti, va inserito invece in un ambito più
orizzontale: cioè la difficoltà - ed è stato anche trattato in
Consiglio più volte - che l'Amministrazione regionale sta vivendo
su tutta una serie di dislocazioni rispetto alle scelte che sono
state compiute nel recente passato e che oggi rimandano alla
dimissione di alcune sedi e all'adeguatezza o meno di altre, che
naturalmente si incontrano anche nell'affrontare questo tipo di
problemi.
Abbiamo proposto una serie di soluzioni sia per quanto riguarda
le assistenti sociali che in termini di logistica: sono il
principale problema del mio Assessorato, per cui io, come Assessore
su due Dipartimenti, ho naturalmente una serie di problemi legati
alla logistica, la priorità 1, quella che stiamo trattando, senza
aver ancora dato una risposta immediata è il tema "Postazioni per
le assistenti sociali", per cui alla domanda: "Ne siete a
conoscenza", assolutamente sì.
Altro tema è non soltanto quello di dare immediata risposta alle
assistenti sociali al loro luogo, ma del tema più complessivo
rispetto al fatto che il Dipartimento delle politiche sociali ad
oggi orbita su quattro sedi diverse, alcune delle quali, tra
l'altro, che necessitano di interventi o comunque sia di
valutazioni serie rispetto non tanto a questioni tecniche, ma
rispetto alla correttezza o meno di gestire determinati tipi di
utenze con alcune difficoltà in alcuni luoghi deputati.
Vista tutta l'attenzione del caso, vista anche l'occasione di
confronto che c'è stata sul PSBS durante l'audizione richiamata con
gli Ordini per il tema, io spero di aver dato dimostrazione, sia di
aver seguito il dibattito, che, tra l'altro, l'ha vista anche
particolarmente attento durante l'audizione del 29 giugno scorso,
quindi quasi di un anno fa su questo tema, e di averle dato
contezza del fatto che ho letto tutto quanto quello che è avvenuto
in quei giorni: ho letto le domande che lei ha fatto, le domande
che hanno fatto i colleghi, le risposte che sono state date dal
Presidente di allora, il collega Restano, le risposte che hanno
dato gli operatori di riferimento e aggiungo a questo anche
l'attenzione che stiamo cercando di portare avanti su questo tema
che ci vede naturalmente esposti e operativi quotidianamente.
Per questo motivo le chiedo di ritirare l'ordine del giorno
oppure ci asterremo.
Presidente -
Consigliere Marquis, a lei la parola.
Marquis (FI) -
Intervengo a nome del gruppo per
rappresentare la condivisione dell'iniziativa che è stata
presentata dai colleghi della Lega, anche perché abbiamo presentato
un ordine del giorno che tratta il medesimo argomento, seppure con
una sfaccettatura diversa. Direi che il collega Manfrin ha
rappresentato in modo esaustivo e chiaro qual è la situazione che
vivono le assistenti sociali professionali.
Noi abbiamo, anche nel corso dell'anno passato, presentato delle
interpellanze, così come i colleghi della Lega su questo argomento,
perché riteniamo che sia un argomento che abbia la necessità di
essere affrontato con grande sollecitudine, perché di tutte le
audizioni che sono state fatte nel corso dell'esame del piano del
benessere e della salute credo che questa sia una delle più
emblematiche di quanto sia distante la realtà dalla teoria. Sono
state fatte delle affermazioni che sono proprio un grido di dolore
di chi vive la difficoltà nel quotidiano, ma quello che fa più male
è che è vero che ci sono delle situazioni all'interno di questa
casistica di questo tema che richiedono magari degli interventi
strutturali che magari ci va un po' di tempo per metterli a terra,
ma ci sono anche delle cose molto semplici che possono essere fatte
per dare un minimo di soddisfazione a chi esercita questo lavoro e
metterlo nella condizione di poter trattare con la dovuta garanzia
anche di riservatezza i casi che vengono loro sottoposti. Non credo
che sia un problema da piano sanitario quello di immaginare di dare
una scrivania o creare un minimo di privacy dentro uno stabile per
poter far sì che l'assistente sociale possa parlare riservatamente
con il soggetto che si trova di fronte, ma questo è il minimo credo
che ci voglia a livello di garanzia da parte della Pubblica
Amministrazione per poter esercire quest'attività, così come tutti
i problemi che sono stati evidenziati del turnover, sono dei
problemi grandissimi, ma tutto deriva dal discorso assunzionale.
Esistono assistenti di serie A, di serie B, di serie C a seconda
dei contratti ai quali sono sottoposti, ma su questo torneremo
nella presentazione dell'ordine del giorno che abbiamo anche noi
avanzato sull'argomento.
Pertanto riteniamo che vada data la dovuta attenzione a questo
settore perché è un settore a cui ricorre sempre più la comunità
valdostana perché è in forte crescita il numero delle persone che
vivono situazioni di disagio, per non dire di povertà o di grande
criticità, che devono rivolgersi a questi servizi.
Così come ha fatto male anche sentire che delle figure
fortemente tecniche, professionalizzate, che hanno una grossa
esperienza in questa materia, e sappiamo quanto è difficile
reperire del personale qualificato, vengono utilizzate per fini
amministrativi. Forse si potrebbe fare un ragionamento anche nel
breve periodo per mettere a disposizione queste preziose risorse
sul territorio e affidare invece i ruoli amministrativi a chi ha
dei requisiti per poterli svolgere, ma per non andare a dissipare
delle potenzialità la cui esigenza è fortemente sentita sul
territorio.
Pertanto, nonostante la sensibilità che ha voluto dimostrare
lei, Assessore, sull'argomento e ha dimostrato di aver letto quello
che è emerso dalle audizioni, per quanto ci riguarda, noi crediamo
che questa iniziativa vada fortemente sostenuta.
Presidente -
Consigliera Minelli, a lei la parola.
Minelli (PCP) -
Anche noi abbiamo presentato un ordine
del giorno sul tema delle assistenti sociali, anche se con un
taglio un po' diverso che andrà a insistere più in particolare
sulla questione della scelta di non portare avanti l'ente
strumentale, ma abbiamo ascoltato sia l'illustrazione del collega
Manfrin, l'intervento del collega Marquis e soprattutto abbiamo
ascoltato in audizione i rappresentanti dell'Ordine, che hanno
messo in luce tutta una serie di problemi che poi sono stati già
evidenziati e su cui non torno, però credo che almeno una parte di
quest'impegnativa, e mi riferisco alla seconda parte, avrebbe
potuto trovare sicuramente una maggiore attenzione e anche un
accoglimento.
Sempre più ci rendiamo conto, se ce ne fosse ancora bisogno,
dell'importanza che queste figure rivestono per i cittadini, per la
comunità e alcune questioni che sono state evidenziate in maniera
molto forte anche in quella audizione: penso, per esempio, al fatto
di essere quasi impotenti di fronte alla situazione che non si
riesce ad affrontare con le risorse che ci sono, con le disparità
che emergono tra le assistenti sociali regionali e quelle della
Società dei Servizi e soprattutto la frustrazione del non poter
fornire sempre un servizio così come lo si vorrebbe fornire, con
una garanzia di privacy, con una tempestività, con la possibilità
di arrivare dappertutto nel territorio regionale.
Crediamo quindi che su quest'ordine del giorno, sia sulla
questione del concorso, sia soprattutto sulla questione di trovare
sistemazioni più adeguate ci potrebbe essere un'attivazione anche
attraverso l'accoglimento dell'ordine del giorno, magari con
qualche modifica come succede spesso. Ci dispiace che non sia
così.
Presidente -
Consigliere Restano, a lei la parola.
Restano (GM) -
Innanzitutto rispondo al collega
Marguerettaz e all'Assessore. Prendiamo atto della cortese
risposta, nel senso che prenderete in considerazione quanto noi
illustriamo ripetutamente nei nostri ordini del giorno ma, come ha
detto l'Assessore, sono delle risposte politiche e alle
sollecitazioni politiche che vengono fatte all'interno, in nome e
per conto anche della popolazione, vanno date delle risposte
politiche, quindi se ci si astiene, è un'astensione, non è
sufficiente dire: "Lo faremo poi quando ne avremo voglia", perché
se è portato all'ordine del giorno oggi, è perché ritenuto
pregnante l'argomento e si ritiene importante che venga affrontato
in questa sede in data odierna e venga affrontato in altre sedi
entro determinati termini, però queste sono le valutazioni che
dovete fare voi.
Innanzitutto grazie Assessore perché lei ci fa comprendere
quanto abbia studiato la materia, quanta attenzione abbia posto
agli argomenti, si è letto le audizioni che abbiamo fatto. Forse
non è stato così per tutte le persone coinvolte nell'argomento che
oggi trattiamo, ma quest'ordine del giorno, come altri che
seguiranno, ci richiamano al grido d'allarme di una professione
sanitaria e la prima cosa che mi viene da chiedere rispetto a
quanto evidenziato nell'ordine del giorno... e non le sarà
sfuggito, Assessore, che a ogni professione c'era una domanda che
veniva sempre posta da parte del Presidente della Commissione:
"Quanti Valdostani ci sono attualmente in formazione?", perché,
vedete, noi bandiamo i concorsi e non ci sono delle assistenti
sociali pronte e rischiamo che i concorsi vadano a vuoto. Ora
probabilmente ve ne saranno, non mi ricordo la risposta che ci è
stata data in quella sede, però attraverso delle varie
interpellanze, Assessore, ci siamo già confrontati sulla necessità
di avviare dei corsi di laurea triennale in Valle d'Aosta, sulla
necessità di fare un'azione di sensibilizzazione nelle scuole
superiori affinché i nostri giovani frequentino questi corsi. Ieri
qualcuno ha ricordato che fra un po' avremo più medici che
infermieri, avremo più medici di tecnici, sicuramente abbiamo tanti
veterinari e pochi tecnici, guardo il collega Rollandin, però il
problema è diffuso.
Allora la risposta a quest'ordine del giorno è una risposta
politica che ci dice: "Noi ci siamo, siamo pronti, vogliamo
lavorare per... abbiamo capito quello che ci avete detto, le
sollecitazioni sono state tante, noi le abbiamo seguite con
attenzione"; è per questo che vi chiediamo di dare una risposta
affermativa all'ordine del giorno.
Adesso mi rivolgo al Presidente, vede, Presidente, piano piano
uno rielabora, va a cercare i documenti, guarda, avete posto
attenzione, avete risposto a chi di dovere, avete guardato. Il 10
giugno 2023 abbiamo tutti ricevuto una lettera da un Ordine
professionale neo costituito, cioè l'Ordine dei fisioterapisti:
"Gentile Commissione, siamo a chiedere di essere convocati". Stanno
ancora aspettando la risposta, Presidente. Il Presidente della
Commissione non ero io, stanno ancora aspettando la risposta, come
gli assistenti sociali, come tutti gli altri Ordini. Non è
sufficiente rispondere a cinquanta domande di venticinque battute
on-line
, bisogna esserci sul pezzo!
Presidente -
Consigliere Manfrin, a lei la parola.
Manfrin (LEGA VDA) -
Voglio innanzitutto ringraziare i
colleghi che sono intervenuti sul tema che hanno evidenziato il
peso e soprattutto la necessità di intervenire sul determinato
argomento, che è quello appunto degli assistenti sociali, voglio
però anche ringraziare l'Assessore perché effettivamente il fatto
che lei abbia avuto la possibilità e la volontà di prendere quello
che è stato il resoconto verbale di quello che abbiamo detto e
leggerlo è sicuramente sintomo di un'attenzione che lei ha voluto
dare.
Io però penso, Assessore - qui non l'ho messo, ma l'ho messo
durante la mia esposizione - che se lei avesse letto con
attenzione, avrebbe potuto porvi rimedio abbastanza velocemente, io
credo che, oltre alle impegnative che noi abbiamo voluto inserire,
che sono impegnative, Assessore, io capisco o non capisco... non lo
so perché questo non ci è stato detto, mi auguro che non vi sia un
ordine di scuderia che vi impone di bocciare tutti gli ordini del
giorno, questo sarebbe sicuramente oltremodo indice di scarsa
attenzione rispetto a un lavoro che è stato fatto di
approfondimento, lavoro che avrebbe dovuto essere fatto a chi
presiedeva la Commissione e non è stato fatto, ma il punto è che
nelle impegnative mi pare che lei nel suo intervento abbia detto
sostanzialmente di concordare con quello che abbiamo esposto,
quindi non trovo la difficoltà nell'accogliere alcune delle
sollecitazioni che arrivano. Un conto è, Assessore, se lei ci
dicesse: "No, quest'impegno va nella direzione opposta rispetto a
quella che noi politicamente riteniamo opportuno prendere". A
questo punto io alzerei le mani e direi: "Va beh, questa è la
vostra visione, noi ne abbiamo una differente e quindi queste non
collimano. Noi portiamo al voto il nostro testo e voi giustamente
dimostrate la vostra contrarietà". Altro è dire, come lei
giustamente ha detto e io glielo riconosco: "Sappiamo che il
problema delle sedi e delle strutture è un problema, quindi
vogliamo andare e vogliamo intervenire, altro è ancora la parte
della copertura dei posti che risultano vacanti". Anche qui mi pare
che lei abbia fatto dei passi, poi sicuramente e giustamente ha
richiamato anche il ruolo del presidente Testolin sulla parte del
personale e sulla Società dei Servizi, sicuramente siamo
intervenuti anche su questo, forse il Consiglio scorso, rispetto
alla Società dei Servizi e quant'altro, quindi giustamente è
richiamato, però sono due impegnative che obiettivamente, se vanno
nella direzione nella quale tutti concordiamo si debba andare,
trovo difficile non accogliere.
Dall'altra parte, Assessore, credo che lei che è un attento
esaminatore e soprattutto un attento auditore almeno in questo caso
sicuramente l'abbiamo trovata pronto, avrà anche però preso atto
del fatto che c'è una discrepanza fra i dati che ci sono, che sono
attualmente forniti rispetto alla copertura degli assistenti
sociali sul territorio, quindi tecnicamente dovrebbero essere uno
ogni 5 mila abitanti, qui noi ne abbiamo tecnicamente uno ogni 4
mila, ma non le sfuggirà il fatto che vi sono dieci assistenti
sociali che invece di essere sul territorio ad ascoltare le
persone, a recepire le istanze, a trovare delle soluzioni, a
parlare con tutte le parti interessate, in realtà sono negli
uffici, fanno un lavoro sicuramente nobile e sicuramente utile e
necessario, ma non sono sul territorio. Avere quindi dieci persone
che sono negli uffici invece che sul territorio è un problema ed è
un problema, secondo me, di rapida risoluzione a cui lei potrebbe
porre rimedio e potrebbe porre rimedi piuttosto velocemente, perché
credo che sia sufficiente un ordine di servizio per dire: "Sapete
che c'è? Da oggi quelli che sono negli uffici vanno sul
territorio", credo che la soluzione sia semplice, mantenendone uno
o due se si vuole avere un modulo di raccordo o una consulenza
rispetto alla parte che attiene agli assistenti sociali. Io quindi,
Assessore, credo che, rispetto ad alcune parti delle esposizioni
che ho formulato, potrebbe essere data soluzione subito e mi
piacerebbe appunto avere anche delle informazioni nel merito.
Rispetto invece alle impegnative, proprio perché lei concorda e
proprio perché è anche impossibile non concordare visto che è stato
esposto dalla dottoressa
(omissis)
, ed è una
criticità che purtroppo tanti assistenti sociali evidenziano... la
dottoressa
(omissis)
evidenziava che non si può
parlare proprio di
burnout
in alcuni casi ma sicuramente di
un affaticamento rispetto alla professione sì. Io purtroppo sono a
conoscenza di casi concreti di burnout di persone che sono disposte
anche a trasferirsi in Svizzera e a fare tutti i giorni
Aosta/Svizzera, Svizzera/Aosta per svolgere la propria professione
in maniera differente e non per soldi ovviamente, ma banalmente e
semplicemente perché qui non riescono più a svolgere il loro
lavoro, questo è sicuramente un sintomo di una necessità che sul
territorio andrebbe recepita. Per questo io ritengo che sia
opportuno votare quest'impegno, anche a testimonianza del fatto che
c'è una volontà di andare nella direzione di quanto segnalato, c'è
una volontà di recepire quanto è stato segnalato, altrimenti credo
e temo che tutti gli approfondimenti che faremo in Commissione
probabilmente potranno rimanere lettera morta, perché se noi
chiediamo e vogliamo approfondire determinati temi in Commissione e
da parte di chi viene audito ci vengono sottoposti dei problemi e a
questi problemi poi non consegue invece un impegno, probabilmente a
questo punto andare in audizione, andare ad ascoltare quello che
succede nelle varie professioni in questo caso piuttosto che in
tutte le componenti del nostro territorio e poi non recepirle può
essere visto anche male.
Presidente -
Ci sono altri interventi? Se non ci sono,
mettiamo in votazione. La votazione è aperta. La votazione è
chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Ordine del giorno n. 4, sempre della Lega. Ha chiesto la parola
il consigliere Ganis per l'illustrazione, ne ha facoltà.
Ganis (LEGA VDA) -
Quest'ordine del giorno, che ha come
oggetto: "Prevenzione degli incidenti stradali", riprende una serie
di iniziative già presentate dal nostro gruppo. Gli incidenti
stradali sono la prima causa di morte sotto i 40 anni e
rappresentano un serio problema di sanità pubblica, con 220 mila
incidenti gravi ogni anno e un bilancio di circa 5 mila morti e più
di 310 mila feriti gravi. Si stima che ogni anno circa un milione e
mezzo di persone si rivolga al Pronto Soccorso per un incidente
stradale e che questi casi causino circa 20 mila casi di
invalidità. In Italia la stima dei costi sociali degli incidenti
stradali è pari al 2% del PIL ogni anno.
Nella nostra regione, secondo i dati Istat, a fine 2022 gli
incidenti stradali sono aumentati di circa il 27% e i feriti del
17%. Inoltre, come gruppo, l'abbiamo già evidenziato in questo
Consiglio regionale, la chiusura del tratto ferroviario porterà
sicuramente a un aumento del traffico lungo le nostre strade,
quindi questo sarà un motivo in più per trovare delle soluzioni
nell'immediato.
Tornando all'iniziativa, i fattori causali più fortemente
associati agli incidenti stradali - e l'abbiamo più volte ricordato
in questo Consiglio - sono da attribuire ai comportamenti dei
conducenti, al loro mancato rispetto delle norme e, in particolare,
a scorretti stili di vita, come eccesso di velocità, guida
distratta e pericolosa, mancato rispetto delle norme delle distanze
di sicurezza, assunzione di alcool e sostanze stupefacenti. Inoltre
il mancato uso dei dispositivi di sicurezza costituisce un
ulteriore e rilevante fattore di rischio direttamente connesso con
la gravità dei traumi associati agli incidenti stradali,
soprattutto in ambiente urbano.
Nell'intento di promuovere un'azione globale, l'OMS e la
Commissione europea hanno promosso programmi per la sicurezza
stradale che prevedono una riduzione delle vittime degli incidenti
stradali. In Italia questo sforzo è stato tradotto nel piano
nazionale per la sicurezza stradale finalizzato a creare le
condizioni per una mobilità sicura e sostenibile, riducendo il
numero delle vittime e i costi sostenuti dallo Stato.
Oltre al piano nazionale e a numerosi piani regionali, esistono
centri e osservatori sulla mobilità per l'educazione stradale
rivolta all'utenza, alle scuole e alle famiglie. Essendo la scuola
uno dei luoghi privilegiati per azioni di prevenzione e promozione
del benessere individuale e collettivo, uno dei suoi compiti deve
consistere proprio nel promuovere la salute al suo interno. Educare
alla sicurezza stradale è quindi un dovere della società in quanto
gli elevati indici di incidenti stradali registrati sulle nostre
strade costituiscono un fenomeno a cui non è possibile non prestare
la massima attenzione. Per questo motivo occorre una corretta
politica di prevenzione degli incidenti stradali che riduca il
numero e gravità degli infortuni attraverso interventi mirati e
programmati, coordinati; per questa tipologia di incidenti è
essenziale informare e formare tutte le parti coinvolte sui
pericoli legati a una guida rischiosa, oltre che mantenere le
infrastrutture stradali in buone condizioni. Sicuramente le
campagne di sensibilizzazione offrono un valido aiuto per educare
la popolazione al rispetto della legge e per far conoscere
eventuali sanzioni, da sole però non possono risolvere il
problema.
In merito a queste considerazioni, si impegna il Governo
regionale a promuovere l'istituzione di un tavolo di lavoro a
livello regionale in materia di viabilità e sicurezza stradale, con
il coinvolgimento di tutti gli enti coinvolti tra cui gli
Assessorati interessati, le Forze dell'ordine, i Comuni, nonché le
relative associazioni di categoria per trovare soluzioni e
strategie condivise; inoltre a promuovere maggiormente all'interno
delle scuole, anche in collaborazione con le Forze dell'ordine,
metodologie di approccio integrate, nonché strumenti operativi
validi nella loro efficacia a favore di studenti, docenti, genitori
e altri operatori nella scuola e nella salute volti a favorire la
prevenzione del fenomeno degli incidenti stradali.
Presidente -
Risponde l'assessore Marzi.
Marzi (SA) -
La sensibilità rispetto a questo tema
ovviamente riguarda in generale tutta quanta l'Amministrazione
regionale in quanto sono direttamente coinvolte rispetto alle parti
impegnate sia la Presidenza della Regione nell'ambito dei rapporti
con gli Enti locali e le Forze dell'ordine, sia l'Assessorato
dell'istruzione per il coinvolgimento delle istituzioni
scolastiche... Il tema trattato da quest'ordine del giorno
presentato dal collega Ganis è sicuramente presente nel PSBS
nell'area 1, quella della prevenzione e, di fatto, è stato siglato
un accordo tra l'Assessorato, il CELVA e l'Azienda USL a dicembre
del 2022 a cui si daranno poi corso le attività di
informazione.
Certo il tema non soltanto è importante per quanto da lei
richiamato, ma anche per la storica attenzione che anche da un
punto di vista strutturale l'Amministrazione regionale rivolge alla
sicurezza delle strade anche da un punto di vista tecnico e
infrastrutturale visto che gestiamo direttamente 500 chilometri di
strade regionali e 327 ponti all' interno dell'Assessorato dei
lavori pubblici con il Dipartimento viabilità.
Vista l'attenzione sul tema e visto che quanto raccolto come
spirito dall'ordine del giorno è assolutamente già oggetto non solo
di attenzione, ma anche di atti compiuti e in corso di svolgimento,
chiediamo di ritirare l'ordine del giorno, altrimenti ci
asterremo.
Piccola pausa di riferimento: naturalmente ascolterò le prime
repliche, necessito di andare un attimo ai servizi per fare la
pipì, per cui vi ascolto mentre cominciate a replicare e poi
naturalmente torno.
Presidente -
Sospendiamo brevemente.
La seduta è sospesa dalle ore 11:37 alle ore 11:39.
Bertin (Presidente) -
Possiamo riprendere dopo la "pausa
tecnica". Ha chiesto la parola il consigliere Baccega, ne ha
facoltà.
Baccega (FI) -
Io voglio ringraziare il collega Ganis per
aver presentato quest'ordine del giorno, che trovo importante e
significativo e fa anche parte di un percorso che in qualche modo
si è valutato e di interventi che si sono fatti con attività
ispettive in passato e che anche in questo Consiglio regionale
saranno oggetto di dibattito su un'interpellanza da noi proposta.
Credo che l'impegno a promuovere l'istituzione di un tavolo di
lavoro o di una cabina di regia sia un impegno che si debba
rispettare, sul quale si debba dare forza e corpo.
Io credo che un'attenta riflessione sul numero degli incidenti e
soprattutto sul numero degli incidenti che vengono causati anche
con una sola persona a bordo, cioè chi guida, vuol dire che in
qualche modo anche l'educazione rispetto all'uso dei telefonini in
auto debba essere significativa. Poi credo che vada detto - e lo
ribadisco ancora una volta e ci torneremo più volte - che sanità,
scuola e servizi sociali in questo momento devono andare in
parallelo.
I fattori di rischio di tanti incidenti stradali non sono solo
in auto ma anche in moto e sono anche legati alla manutenzione
delle strade. Chissà che in questo tavolo di lavoro non possa
essere presente anche il Comune di Aosta visto lo stato delle
strade che ci sono in questa città. Torneremo sicuramente su
quest'argomento e sulla base di questo possiamo dire che Forza
Italia voterà con determinazione quest'ordine del giorno.
Presidente -
Altri? Ha chiesto la parola l'assessore
Marzi, ne ha facoltà.
Marzi (SA) -
Solo brevemente prima di dare la possibilità
di replica al presentatore dell'ordine del giorno rispetto al fatto
che come ho avuto modo di richiamare, la tematica della prevenzione
degli incidenti stradali è stata di fatto trattata e approvata in
Giunta con la deliberazione 1654/2021, che, in sintesi, prevede la
sensibilizzazione della popolazione generale e, in particolare, dei
target
di popolazione specifici, che sono appunto i
neopatentati e le persone con pregressi o attuali problemi di
consumo di alcool e sostanze stupefacenti, e che, naturalmente, si
trova a monte dell'accordo, che comunque ho citato, siglato a
dicembre del 2022. Questo semplicemente per motivare
amministrativamente e politicamente meglio la ragione per la quale
chiediamo il ritiro o l'astensione.
Presidente -
Ha chiesto la parola il consigliere Ganis,
ne ha facoltà.
Ganis (LEGA VDA) -
Grazie Assessore. Ringrazio il collega
Baccega per aver evidenziato l'importanza di quest'ordine del
giorno. Torno a ribadire che le campagne di sensibilizzazione,
partendo dalle scuole, possono sicuramente dare degli ottimi
risultati. Ci sono poi anche degli interventi che si sono
dimostrati efficaci, che sono quelli appunto, come ha detto lei,
Assessore, di progettare delle strade più sicure, integrare dei
dispositivi di sicurezza durante la pianificazione dello sviluppo
del territorio, ma anche quello di promuovere il trasporto
pubblico, quindi incentivarlo maggiormente e magari anche maggiori
controlli da parte della Polizia stradale, Carabinieri e Polizia
locale. Ricordo inoltre che nelle altre regioni esistono centri e
osservatori sulla mobilità per l'educazione stradale nelle scuole e
nelle famiglie. Io posso evidenziare che molti ragazzi... tra
questi c'è anche mio figlio che non ha mai partecipato ad oggi a
nessun progetto di prevenzione stradale, quindi una carenza questa
più volte menzionata in questi giorni, quindi la prevenzione è una
cosa che viene a mancare.
Presidente -
Metto in votazione. La votazione è aperta.
La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Ordine del giorno n. 5, sempre della Lega. Consigliere Aggravi,
a lei la parola.
Aggravi (LEGA VDA) -
Quest'ordine del giorno ci permette
di tornare su un tema che è stato oggetto, se ricordo bene, di due
question time
nel corso dell'ultimo Consiglio: uno
presentato dal nostro gruppo e uno, se non erro, dal gruppo PCP sui
risultati dell'attività di monitoraggio dei Livelli Essenziali di
Assistenza condotto attraverso il nuovo sistema di garanzia da
parte del Ministero della salute. Il
report
è relativo al
2021, infatti nelle premesse abbiamo inserito anche la tabella di
riferimento che sintetizza le risultanze del report.
Non avevamo sicuramente avuto occasione di approfondire questa
tematica nella gestione dei tempi di un
question time
, sia
da parte di chi l'ha presentato, sia anche da parte dello stesso
Assessore, perché i tempi sono quelli che sono, soprattutto su un
tema così complesso; un tema, tra l'altro, su cui sicuramente - e
voglio prendere positivamente l'intervento che ha fatto poco fa il
collega Marguerettaz - la maggioranza e l'Assessorato stanno già
lavorando, è già stato preso in carico, anche perché non è una
tematica che nasce oggi. In particolare però si dovrebbe cercare di
dare un pochettino più di dettaglio e soprattutto un pochettino più
di analisi rispetto a un andamento, che ormai ha, se vogliamo
chiamarla così, una storicità a partire dal report 2018, perché
prima se si va a vedere il sistema di monitoraggio del Ministero,
Valle d'Aosta, Trentino, comunque realtà autonome, non erano
ricomprese al loro interno.
L'impegnativa chiede appunto all'Assessore alla sanità di
presentare all'attenzione della Commissione consiliare entro il
termine di novanta giorni, abbiamo voluto anche considerare i tempi
balneari, mettiamola così, dall'approvazione del presente ordine
del giorno una relazione che permettesse di fare un pochettino di
chiarezza su quelli che sono stati gli elementi principali della
risposta che l'Assessore ha dato ai question time, in particolare,
se vogliamo, a quelle che sono oggi le problematiche che riguardano
questo tipo di monitoraggio e possiamo dire anche di analisi per
indicatori. Tra l'altro, abbiamo voluto anche riportare le evidenze
del piano e cito pagina 212, la parte che riguarda indicatori di
monitoraggio che già il piano elenca, in particolare quelle con la
finalità di valutare il grado di raggiungimento degli obiettivi del
piano e la raccolta e l'aggiornamento periodico di questi,
unitamente a quelli delle deliberazioni operative, permetteranno di
monitorare... e la rendicontazione pubblica sull'andamento del
piano, ma qua poi ci torneremo con un altro ordine del giorno.
Il primo elemento che noi chiediamo come possibile elemento di
analisi all'interno di questa relazione... scusate, colleghi, io
capisco che sono argomenti... però se non è d'interesse, si può
rientrare anche solo per votare... il primo elemento che chiediamo
di poter trovare in questa relazione è quali dati siano trasmessi
dalle strutture competenti dell'Assessorato al Ministero della
salute ai fini della redazione del report di monitoraggio dei LEA
condotto da quest'ultimo su base annuale. Perché chiediamo questo?
Perché si è giustamente detto anche che ci sono all'interno di quel
sistema di monitoraggio degli indicatori che non sono direttamente
collegati alla nostra realtà, che non tengono conto dei nostri
numeri, ce ne sono altri che potrebbero essere rappresentati in
modo differente, però io volevo portare, e uno lo citiamo, a
conoscenza o, meglio, a contributo di questa discussione due
passaggi: il primo è che come disse già il collega Manfrin nella
replica, se non erro, del
question time
: "Sì, è vero, ci
sono degli indicatori che non sono tarati sulla nostra realtà",
quello è già stato oggetto di dibattito sia in replica, sia poi
successivamente, anche quello è un indicatore che andrebbe ben
valutato, però è anche vero che questi indicatori ci sono e alcuni,
ne cito uno su tutti, sono presenti sia sul report 2021 che sul
report 2020, in particolare ne cito uno che è il P12Z, cioè la
copertura delle principali attività di controllo per la
contaminazione degli alimenti, con particolare riferimento alla
ricerca di sostanze illecite, di residui di contaminanti, di
farmaci, di fitofarmaci e di additivi negli alimenti di origine
animale e vegetale. Forse da un anno all'altro potrebbe essere
utile... e l'obiettivo di questa relazione che chiediamo è anche di
fare un'analisi un po' più puntuale di indicatori che non hanno una
costruzione chiamiamola numerica sui grandi numeri e che si
ripresentano nei vari report. A fronte di questo chiediamo per
l'appunto anche quali indicatori per la loro conformazione possano
e presentino nel concreto risultati fuorvianti della nostra realtà
rispetto alle altre Regioni. Volevo porre all'attenzione
dell'Assessore uno di questi: si è parlato e si è discusso
relativamente a un indicatore o gli indicatori che parlano - e lo
dico in sintesi e magari in malo modo - di RSA e quindi delle
microcomunità C'è un passaggio che io sinceramente non ho compreso
e forse è meritevole di attenzione... se non erro, adesso è il
D33ZA, effettivamente i risultati non sono soddisfacenti ed è uno
di quelli indicati nel report 2021 e nel report 2020, come lo era
anche sul report 2018, però magicamente nel report 2019, in realtà,
gli indicatori che riguardano il distrettuale residenziale anziani
sono a valori normali o valori di scostamento minimo.
Ripeto: segnalo questi due indicatori per cercare di fare
un'analisi, per capire che cosa trasmettiamo, quali sono gli
indicatori che presentano maggiori problematicità per la nostra
realtà e forse potrebbe anche essere l'occasione per segnalarlo o
interloquire con il Ministero su questi indicatori e quali siano le
motivazioni che hanno determinato la permanenza di alcuni
indicatori considerati nel report di monitoraggio del Ministero a
livello di criticità rispetto a quello precedente relativo all'anno
2020.
Ho voluto citare il P12 proprio per questo: perché se, da un
lato, abbiamo degli indicatori... è vero che già nella loro
definizione non sono pienamente attinenti alla nostra realtà ma,
guarda caso, su un'annualità l'indicatore dà un segno differente
rispetto a quello delle altre tre annualità prese in
considerazione, quindi mi chiedo ma quell'anno che dati abbiamo
mandato? Perché altrimenti se quell'indicatore non funziona
quest'anno, tecnicamente non dovrebbe funzionare mai, perché le
microcomunità non le abbiamo inventate oggi; dall'altro lato mi
chiedo invece - e cito il P12, uno su tutti - come mai questo
indicatore su questi ultimi due anni è valorizzato e i precedenti
no.
La volontà di questa relazione, o nota o quant'altro, è quindi
che ci sia un documento che permetta di capire e di analizzare
quello che mandiamo, perché anche questo è un indicatore per farci
capire quali possono essere delle criticità che riguardano il
nostro servizio sanitario o di prevenzione come anche nel caso dei
controlli. Io penso che un ragionamento sia utile e si debba fare,
perché dire: "Gli indicatori non rispecchiano la nostra realtà e
quindi è inutile guardarli", però sono pubblicati e vengono
trattati sulle pagine anche di
media
nazionali, quindi non è
che faccia proprio un servizio buono. Anche lì prendo spunto di
quello che diceva ieri un collega, il percepito non è positivo se
sui giornali si scrivono delle cose che non vanno bene, bisognerà
anche cercare di difenderci perché giustamente a uno schiaffo
magari può anche corrispondere una nostra carezza visti i numeri
che abbiamo, però dobbiamo anche difenderci sotto questo punto e
forse fare un'analisi un pochettino più puntuale dei numeri che
mandiamo e dei numeri che ci sono potrebbe essere utile.
Presidente -
Risponde l'assessore Marzi.
Marzi (SA) -
Collega Aggravi, innanzitutto comincio con
il ringraziarla per quest'iniziativa e lo faccio non perché poi,
come farò, le chiederò di ritirare le iniziative e di astenerci, ma
perché, di fatto, mi sono già preso l'appuntamento mentale dopo
l'ultimo Consiglio di provare a fare ordine rispetto a tre
direttive su questo tipo di argomenti.
Naturalmente il tema, come da lei richiamato, è presente anche
nel PSBS e quindi, in termini politico-amministrativi, sicuramente
quest'ordine del giorno si rifà a un tema più attuale ma lambisce
anche il PSBS.
Per venire però al cuore della questione, la questione si muove
su tre binari paralleli, cioè quello che ho cercato di spiegare
anche durante la risposta alle iniziative lo scorso Consiglio, ma
anche quello che assieme all'Azienda abbiamo provato a fare e colgo
semplicemente lo spunto in termini di narrazione dovuta. Il giorno
che- se non era un giovedì- è uscita la notizia rispetto a questi
indicatori, assieme all'Azienda USL ci eravamo presi giustamente
l'iniziativa di spiegare nel merito tutta una serie di passaggi non
soltanto per andare a evidenziare che, in realtà, gli indicatori
non facessero una fotografia della situazione della sanità
regionale, ma anche per spiegare fondamentalmente tre cose. In
alcuni casi abbiamo dei problemi organizzativi anche nel gestire i
dati e nell'inviarli, per cui colpa nostra. In altri casi questi
sono indicatori che sicuramente non riescono a fotografare appieno
la particolarità e le peculiarità del nostro sistema e delle nostre
dimensioni, colpa di nessuno. Alcune di queste peculiarità e alcune
di queste particolarità sono oggetto già di confronto con il centro
per fare in modo che, e lei ne ha richiamato uno, si leggano i dati
in maniera diversa e quindi si possa rendere evidente che, ad
esempio, per le RSA noi in realtà non solo facciamo quello che gli
indicatori dovrebbero servire a fotografare, ma magari lo facciamo
anche bene come gli altri, se non meglio. C'è quindi un problema?
In parte sì e dobbiamo leggere meglio questi dati. C'è un problema
a capire le dimensioni e la particolarità valdostana? Sì, e in tal
senso stiamo lavorando.
Terzo problema: l'invio dei dati, perché i dati hanno fonti
diversificate, in alcuni casi vivono anche di passaggi intermedi
tra la Regione Autonoma Valle d'Aosta e AGENAS e questi passaggi
intermedi, per tutta una serie di motivi organizzativi, convenzioni
e via discorrendo, stanno sicuramente vivendo un momento molto
particolare. Il motivo per il quale quindi le garantisco che
saranno attivate - è innanzitutto ci stiamo già lavorando: proprio
su questo stiamo lavorando e stiamo lavorando per avere
fondamentalmente un'azione di screening rispetto a qual è la
situazione con problematiche diversificate tra cose che non sono
gestite nella maniera corretta, cose che non vengono lette nella
maniera corretta e cose che vanno gestite nei passaggi che portano
tutti gli indicatori di riferimento a rappresentare una situazione
a macchia di leopardo. Una volta fatto il quadro di tutti gli
indicatori di riferimento, ci stiamo anche muovendo per aprire
delle interlocuzioni, perché proprio lei nell'ultimo Consiglio ebbe
a dire che non le sarebbe piaciuto che il prossimo anno ci fossimo
trovati nelle condizioni che, di nuovo, su determinate cose non "si
funzionava" e non si fosse neanche creata l'interlocuzione.
È mia intenzione non soltanto avere uno stato puntuale dell'arte
dei vari perché, perché non c'è un perché unico e, tra l'altro, non
tutti i perché hanno poi dopo dei colpevoli: quindi alcune cose
vanno semplicemente migliorate, una volta avuto questo screening,
creando anche una giusta interlocuzione sia con l'agenzia che con
il Ministero.
Fatto questo, io mi prendo assolutamente l'impegno, però me lo
consenta, e questo è il motivo per il quale le chiedo di ritirare
l'iniziativa e noi ci asteniamo, io sono nelle condizioni sia di
proporre dei tempi, sia di proporre il tema e i soggetti da audire,
perché è una situazione questa molto variegata e molto frastagliata
sia per le fonti da cui vengono recepiti i dati, sia per i dati che
vengono presi in considerazione, sia per gli eventuali soggetti che
lungo il percorso che i dati compiono sono più o meno coinvolti o
non coinvolti nel velocizzare i processi.
Presidente -
Ha chiesto la parola la consigliera Erika
Guichardaz.
Guichardaz E. (PCP) -
Questa iniziativa lodevole del
consigliere Aggravi mi permette di sottolineare una cosa e forse,
grazie anche alla risposta dell'assessore Marzi, in parte ho avuto
la risposta.
Dopo il
question time
citato dal collega Aggravi, come
gruppo, abbiamo chiesto il resoconto degli indicatori. La risposta
datami dall'Assessorato della sanità è stata: "Sono disponibili a
tutti sul sito, vatteli a vedere". Allora sinceramente quando io
chiedo un resoconto di un indicatore, chiedo ben altro, non chiedo
di poter andare a vedere un dato che peraltro io ho citato in un
question time
e quindi conosco bene, ma chiedere il
resoconto vuol dire chiedere quello che lei ha appena esplicitato,
cioè il dettaglio di ogni indicatore, come è stato calcolato, quale
struttura l'ha trasmesso, il significato riferito a ogni
performance
e il responsabile dell'esito di
quell'indicatore. Faccio un esempio su tutti: se noi andiamo a
vedere un indicatore che è il D10Z, che è quello rispetto al numero
di prestazioni garantite entro i tempi della classe di priorità B
in rapporto al totale di prestazioni rispetto alla classe di
priorità B, lì troviamo il 100% per la Valle d'Aosta. Sinceramente
questo dato mi ha favorevolmente stupito ma non è il ritorno che
abbiamo tutti noi rispetto a quel numero di prestazioni, quindi era
importante capire dietro a quel 100% quali erano i dati
indicati.
Capisco che evidentemente mi è stato detto: "Vatteli a vedere
sul sito" perché ci state lavorando adesso e quindi non ci sono, se
non ritira, voto quindi convintamente quanto chiesto dal
consigliere Aggravi perché è proprio solo con un lavoro minuzioso
su ogni indicatore che si può andare a capire veramente quali sono
le carenze, oppure quali sono invece i dati che in qualche modo
sono difficili da comprendere a livello nazionale rispetto alla
realtà regionale, perché sinceramente anche la risposta che ci ha
dato oggi non ci convince per nulla.
Presidente -
Ha chiesto la parola il consigliere Restano,
ne ha facoltà.
Restano (GM) -
Colgo nella risposta dell'Assessore
l'evidenza di alcune criticità. Innanzitutto bisogna avere delle
professionalità specifiche che raccolgono i dati e l'Assessorato
alcuni anni fa le aveva, c'era chi raccoglieva i dati, oggi non mi
sembra vi sia chi raccoglie ed elabora i dati, dati che vengono
trasmessi dall'Azienda. Per certi aspetti formalmente quindi non è
corretto che le risposte pervengano dall'Azienda, ma ci deve essere
chi in Assessorato li elabora e poi li fornisce a chi è deputato
alla trasmissione. Oggi noi non siamo qua a giudicare il personale
che ha fatto, non ha fatto nella giusta maniera correttamente o
meno il lavoro che doveva forse fare o no, o magari l'ha fatto solo
in termini di volontariato, io farei un passo indietro, l'Assessore
in parte l'ha anche ammesso, servono le interlocuzioni.
Come ho detto nel mio intervento, questa doveva essere la
premessa del piano e servono delle interlocuzioni per spiegare,
visto che i dati non rendono conto della reale situazione della
Valle d'Aosta perché qualcosa si è modificato perché forse prima
erano utili, adesso non lo sono più e dobbiamo capire il perché, ma
servono delle interlocuzioni in primo luogo politiche. Questo
andava scritto, questo va significato.
Io spero che nell'affermazione dell'Assessore, quando dice:
"Dobbiamo aprire delle interlocuzioni" intenda questo, perché oggi
non è più sufficiente che il dirigente di turno prenda la valigetta
e vada a Roma, come ho già avuto modo di dire una volta in una
riunione dei gruppi, non è sufficiente, bisogna alzare il livello e
chiarire quelle nuvole che si sono addensate sopra la Valle d'Aosta
che non ci permettono di dare un'immagine corretta, almeno da
quello che è stato detto, della nostra realtà.
Successivamente bisogna individuare le professionalità che fanno
questo lavoro, perché questo manca. Per certi aspetti, Assessore, è
un po' destrutturato il suo Assessorato e lì bisognerà
concentrarsi.
In secondo luogo non vorrei che capiti, come è capitato per il
famoso fattore RT, che alcune interlocuzioni non sono andate a buon
fine dal punto di vista della dirigenza e bisogna dare delle linee
di indirizzo anche su questo, su come ci si deve interloquire dal
punto di vista amministrativo e dove vogliamo arrivare, altrimenti
ci ritroveremo tra un anno a discutere della stessa cosa, gli uni
da una parte e gli altri dall'altra.
Noi quindi lo votiamo sicuramente quest'impegno, nella speranza
che poi dopo alle buone intenzioni seguano i fatti.
Presidente -
Consigliere Baccega, a lei la parola.
Baccega (FI) -
Su quest'ordine del giorno abbiamo già in
qualche modo, durante l'intervento di ieri in discussione generale,
fatto delle anticipazioni rispetto al ruolo e metodo che ha la
Valle d'Aosta nell'essere inserita in questo percorso.
Nel 2019 noi avevamo un adempimento al 62%, quindi eravamo nella
media, ma era sottolineato che Regioni e Province autonome non sono
sottoposte a verifiche degli adempimenti.
L'anno successivo entrammo di diritto, non so bene per quale
motivo, probabilmente il Ministero vestito da sinistrorso ha voluto
andare in questa direzione e inevitabilmente abbiamo dovuto
sopperire a una problematica che ormai era atavica. O la Valle
d'Aosta si mette in testa di inserire sul territorio almeno cinque
strutture socio-sanitarie, e in qualche modo il piano lo andrà a
prevedere, oppure noi resteremo sempre in fondo alla classifica,
questo è un dato di fatto, quindi non è colpa dell'Assessore, di
prima, di dopo, ce ne sono quattro Assessori qui così che si sono
succeduti in quel percorso e sempre siamo stati a quei livelli lì
che non è veritiero.
Ora, è importante, come dice l'ordine del giorno, che si vada a
definire, attraverso un confronto, quali dati vengono trasmessi e
per quale motivo non sono incrementati tutti i dati di cui abbiamo
bisogno per poter realmente avere un livello di attenzione come,
per esempio, quello del Friuli Venezia Giulia, anche questa una
Regione Autonoma, noi siamo l'unica Regione che è considerata in
difetto solo e semplicemente perché le residenze per anziani, che,
di fatto, sono e possono essere delle strutture socio-sanitarie,
non sono classificate in quel senso e i dati non vengono trasmessi,
questo è il percorso.
Credo quindi che l'approfondimento vada fatto, al di là della
volontà o meno di ritirarla ma non lo so se sarà quella, mi pare
che non sarà ritirata e noi la votiamo con grande convinzione
auspicando che ci sia poi un percorso per migliorare questa
classifica e si può fare.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Confermo che come l'Assessore sta
continuando giustamente a dire invitando i vari presentatori a
ritirare le iniziative perché si stanno già prendendo carico o
comunque per "N" motivi, almeno per quello che mi riguarda, e non
so cosa faranno gli altri colleghi presentatori, noi non le
ritiriamo perché ci crediamo e riteniamo che ci debba essere
attenzione. Questo è un dato politico prima che tecnico o
amministrativo.
Vede, Assessore, ripeto, e l'ha detto anche benissimo il collega
Baccega, non è una volontà di caccia alle streghe, non è cercare il
colpevole, io mi sono ricordato una cosa mentre lei parlava della
qualità dei dati, raccolta dei dati e quant'altro.
Quando ci fu la gestione dell'invio dei dati per la zonizzazione
delle Regioni per quello che riguarda la gestione Covid, erano
emerse delle problematiche di gestione e di invio del dato, anche
problematiche importanti, perché in quel caso - se vogliamo - al di
là di un rischio reputazionale come in questo caso, c'era proprio
un cambio totale di vita, non soltanto di gestione, ce ne eravamo
resi conto e non c'era stata una volontà di caccia alle streghe,
anzi, si era anche cercato di capire quali fossero le problematiche
e in alcuni casi si era anche cercato di capire quali potessero
essere delle soluzioni. Tra l'altro, ieri nella discussione
generale, quando parlavo del discorso delle sedi ospedaliere, era
uno degli indicatori che forse di più ci ha creato dei grattacapi e
sicuramente ha creato grattacapi all'allora e anche attuale
Presidente e all'Assessore alla sanità, il collega che adesso è con
noi all'opposizione, Baccega, perché era uno di quegli indicatori
appunto che facevano cambiare drasticamente la vita non soltanto di
chi lavora o viveva nel servizio sanitario ma di tutta la Regione,
e non solo della nostra Regione, perché il problema era di tutta
Italia.
Devo anche dire che la differenza tra un appunto e un ordine del
giorno - e invito l'Assessore a trasformare gli appunti mentali in
appunti materiali perché tanti sono gli appunti che deve prendere
in questa seduta - è il fatto che l'ordine del giorno cerca di
mettere nero su bianco e mettere a terra un appunto: lo dico anche
per argomentare l'oggetto di questo ordine del giorno. Noi
chiediamo effettivamente una relazione, quindi non tanto una serie
di audizioni, può anche non esserci banalmente un'audizione in
Commissione, ma rendere a disposizione e all'attenzione della
Commissione, proprio per dare corso a quelle che sono anche state
delle iniziative o che saranno delle iniziative, con degli elementi
reali, quindi i dati che vengono trasmessi, al di là di quello che
è pubblicato sul sito, perché sul sito abbiamo i dati aggregati,
non abbiamo i dati segmentati diremmo nel mio mondo rispetto alla
realtà della Valle d'Aosta... capire quali siano gli indicatori che
più hanno delle problematiche, citiamo giustamente sempre quello
delle RSA e della gestione degli anziani, però su questo io le
voglio di nuovo sottolineare un elemento: il 2019, guarda caso, è
diverso dal 2018, dal 2020 e dal 2021, forse questo andrebbe
analizzato perché su quattro casi uno è diametralmente diverso,
qualcosa si potrebbe anche già partire da lì, ma banalmente per
capire che cosa è stato mandato, perché oggettivamente a questo
punto è da esaminare perché è una singolarità nella serie. Anche
capire appunto le motivazioni invece di quegli indicatori che
magari non hanno delle caratteristiche di particolarità o di
problematicità sui numeri e sulla realtà della Valle, ma che si
ripresentano uguali da un anno all'altro, quindi c'è qualcosa che
non va, ci sono dei problemi che si possono riscontrare.
Le dico un'altra cosa oggettivamente, e mi ricollego a quello
che lei ha detto all'inizio, ci sono dei problemi sulla gestione
dei dati, il collega Restano ha messo in luce quest'aspetto ancora
di più. La gestione del dato, che sia in capo all'Assessorato, che
sia in capo all'Azienda USL... qualsiasi dato ovviamente deve avere
una sua coerenza e un suo sistema di controlli e nel sistema dei
controlli più è complicato più dati si devono gestire e più
indicatori si devono gestire. Io ho citato pagina 212 del piano, è
tra gli indicatori del nuovo sistema di garanzia, nuovi indicatori
messi dal piano e altri indicatori, abbiamo un sacco di
indicatori.
Forse, ma lo vedremo anche in un altro ordine del giorno
successivo, potrebbe essere utile in una prima fase fare un po' di
ordine negli indicatori che si gestiscono, perché se abbiamo già un
sistema di gestione, conferimento e trasmissione dei dati confuso,
complicato o che ha delle sacche di incoerenza, se aggiungiamo
indicatori, non facciamo altro che creare una grandissima
confusione e non voglio nuovamente citare un personaggio storico le
cui citazioni spesso, è vero, io utilizzo nei miei discorsi, perché
ben si prestano alla realtà dei fatti, perché forse è stato il
Comunista più pragmatico che io abbia avuto modo di studiare, però,
detto questo, il problema vero è questo, non aggiungiamo confusione
alla confusione, questo glielo do come punto e come ulteriore
appunto rispetto al monitoraggio complessivo del piano.
Quest'ordine del giorno, ripeto, non lo ritiro perché
politicamente crediamo che sia importantissimo fare luce su quello
che oggi è prima di tutto un grande rischio reputazionale, che
sicuramente può essere stato gestito con una conferenza stampa o
con una comunicazione locale, ma che a livello nazionale e non
soltanto è ben presente e ben chiaro in chi si occupa di questo
settore.
Presidente -
Non vedo altre richieste di intervento,
metto in votazione l'ordine del giorno. La votazione è aperta. La
votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
La parola al consigliere Marguerettaz per mozione d'ordine.
Marguerettaz (UV) -
Chiedo la convocazione di una
Capigruppo per l'organizzazione dei lavori.
Presidente -
Sospendiamo i lavori del Consiglio. La
Capigruppo è convocata nella sala Commissioni adiacente.
La seduta è sospesa dalle ore 12:20 alle ore 12:40.
Bertin (Presidente) -
Riprendiamo i lavori dopo la
Capigruppo. Ha chiesto la parola il consigliere Marguerettaz per
mozione d'ordine, a lei la parola.
Marguerettaz (UV) -
Essendo che ho chiesto
l'interruzione, credo sia opportuno dare la motivazione.
La discussione che si sta facendo con il piano della salute è
sicuramente pregevole, importante e assolutamente i tempi non vanno
mortificati, tuttavia, per dare delle certezze e per essere sicuri
di poterlo approvare in questa seduta, essendo che abbiamo fatto
cinque ordini del giorno sui cinquantaquattro previsti, ho chiesto
alla Capigruppo di poter convocare in notturna, quindi prolungare
l'attività sia per la giornata di oggi, sia per la giornata di
domani. I gruppi di minoranza ovviamente hanno rappresentato dei
problemi perché ci sono Consiglieri che hanno preso degli impegni
per la serata di oggi, quindi non è stata accolta la possibilità di
fare la notturna nella giornata di oggi e quindi, essendoci i
tempi, abbiamo chiesto la convocazione della notturna anche nella
giornata di domani. È ovviamente inteso che gli ordini del giorno
iniziati comunque possono essere approvati, quindi il
prolungamento, comunque abbiamo chiesto al Presidente del Consiglio
a ogni buon conto di convocare in notturna anche il Consiglio nella
giornata di domani.
Presidente -
Consigliere Manfrin, a lei la parola.
Manfrin (LEGA VDA) -
Solo giustamente per chiarire anche
quella che è stata la discussione che si è svolta nella Conferenza
dei Capigruppo, abbiamo evidenziato, come gruppi di opposizione,
come proprio dai nostri banchi fosse stata depositata una richiesta
di Consiglio straordinario da dedicare esclusivamente ai temi del
piano per la salute e il benessere sociale proprio perché
ritenevamo che la discussione sarebbe stata particolarmente ricca e
particolarmente approfondita e quindi questo avrebbe richiesto
necessariamente parecchio tempo. Questa richiesta non è stata
accolta, o almeno è stata accolta soltanto in parte, e quindi oggi
chiaramente abbiamo accumulato inevitabilmente un ritardo perché si
aggiungono, oltre alle discussioni dei punti che sono stati
presentati, anche i punti del Consiglio ordinario.
Quello che abbiamo rappresentato evidentemente è che, così come
da Regolamento, quando si affronta un punto, e il punto è proprio
il piano per la salute e il benessere sociale, questo debba essere
terminato, quindi se le preoccupazioni della maggioranza sono
quelle di non riuscire a portare a compimento e a votazione la
discussione del piano, queste preoccupazioni risultano
assolutamente fugate.
Per quanto riguarda invece la lettera di convocazione, siamo
felici che la maggioranza oggi rilevi la necessità di andare in
discussione anche notturna, rileviamo che l'abbiamo chiesto più
volte e ci è sempre stato posto il fatto che gli uffici, il
personale, problemi, gli incasellamenti... e, in virtù di questo,
non era possibile, siamo felici che però, quando vi è la necessità
di terminare qualcosa che interessa alla maggioranza, probabilmente
anche la tempistica della notturna viene approvata e ci auguriamo
che questa sia una pratica che venga poi ripetuta nel tempo. In
ogni caso ricordiamo che se ci fosse la necessità, c'è anche la
giornata di venerdì, dal momento in cui non c'è neanche scadenza
termini, ci sono molteplici possibilità per modificare e per finire
i punti quando si vuole, come si vuole. Alla discussione siamo
sempre pronti, io credo che però, quando si sottolinea la necessità
di ampliare il dibattito, probabilmente si dovrebbe andare nella
direzione di accogliere le richieste.
Presidente -
La parola al consigliere Restano.
Restano (GM) -
Semplicemente per ribadire quanto già
detto dal collega Manfrin. È chiaro e a termine di Regolamento che
ogni punto che viene iniziato deve essere portato a compimento,
quindi sicuramente per la giornata di domani, non so per quale ora,
però si voterà il piano della salute e del benessere sociale,
quindi la motivazione addotta dal collega Marguerettaz non è
fondata, non ha motivo di essere portata avanti quest'istanza
perché il piano sarà votato, il punto deve essere terminato, se non
prima, in notturna, senza necessità di convocare la notturna di
questo Consiglio.
Presidente -
La parola alla consigliera Erika
Guichardaz.
Guichardaz E. (PCP) -
Ricordo, fra l'altro, che, oltre
alla richiesta di Consiglio straordinario, come gruppo, avevamo
anche evidenziato il fatto che mezza giornata non sarebbe stata
sufficiente per discutere nel merito neanche la mozione che avevamo
da noi presentata, perché riteniamo che il piano della salute e del
benessere sia uno dei documenti più importanti che dovremmo
approvare in questa legislatura e, visto tutto il lavoro che è
stato fatto dai singoli gruppi, anche dalla maggioranza,
soprattutto visto il rilievo che ha questa tematica anche per i
Valdostani, ritenevamo più proficuo e utile che fosse un Consiglio
straordinario, questo non è stato... come dico avevamo già ben
chiaro il fatto che molti di noi avrebbero in qualche modo
presentato delle iniziative proprio per andare a specificare meglio
quello che è inserito nel piano o le future evoluzioni rispetto a
questo piano e le richieste anche della minoranza, che purtroppo
fino a questo momento non sono state accolte.
Presidente -
Ricordo che l'organizzazione dei lavori di
oggi è stata stabilita da una Conferenza dei Capigruppo di quindici
giorni fa, se non sbaglio, nella quale abbiamo deciso di aggiungere
mezza giornata e con questo penserei di aver colmato le
necessità.
Per quanto riguarda le notturne, credo anch'io che in
prospettiva bisognerà prenderle seriamente in considerazione e
utilizzare anche le notturne. Per quanto riguarda la giornata di
domani, anche ai fini organizzativi per i dipendenti e per mettere
a conoscenza le strutture della cosa, convocheremo anche in
notturna per finire il punto aperto in questione.
Passiamo ora all'ordine del giorno n. 6, sempre della Lega. La
parola al consigliere Manfrin per l'illustrazione.
Manfrin (LEGA VDA) -
Prima con un ordine del giorno che
si incentrava sulla questione delle assistenti sociali abbiamo
trattato appunto il tema di una delle tante professioni che sono
state audite da questo Consiglio e che appunto hanno formulato i
propri rilievi, però senza che questi poi venissero accolti nel
piano. Questo ordine del giorno... o invece parimenti quest'ordine
del giorno va a recepire un'altra indicazione che è stata formulata
proprio durante gli approfondimenti della V Commissione e riguarda
la parte dei fisioterapisti.
Come sapete, fra molti ordini professionali abbiamo avuto il
piacere di incontrare anche l'Ordine dei fisioterapisti, che ci ha
dato anche un punto di vista un po' diverso rispetto al loro ruolo.
Spesso purtroppo questo è un settore dove, come ci hanno
rappresentato anche loro, ci si rivolge direttamente ai privati per
una questione di tempi, per una questione di... diciamo magari di
conoscenze o quant'altro, ma i fisioterapisti che lavorano nella
nostra sanità invece fanno un lavoro sicuramente importante e
sicuramente se fatto in connessione con le altre professioni, può
dare degli ottimi risultati soprattutto in ottica di
prevenzione.
Proprio per quanto riguarda la prevenzione primaria, che è una
vocazione di tutte le professioni sanitarie, soprattutto per quanto
riguarda la parte strettamente di fisioterapia, concerne
strettamente quella appunto dei fisioterapisti, in questa parte,
all'interno del piano per la salute e il benessere sociale vengono
citati soltanto i medici di famiglia e i pediatri di libera scelta.
Sicuramente il fatto che soltanto queste due professioni e non i
fisioterapisti vengano citati all'interno del piano rappresenta un
grande nocumento per le questioni connesse alla prevenzione
relativa a questa disciplina e credo al tempo stesso che sia stato
chiarissimo il richiamo fatto proprio dai rappresentanti
dell'Ordine dei fisioterapisti, oltreché sulla carenza di organico
di queste due figure, ovvero medici di famiglia e i pediatri di
libera scelta, che probabilmente nel futuro sarà ancora più
preoccupante il problema di lavoro, di interazione che i
fisioterapisti hanno con queste due figure e che invece sarebbe
auspicabile, anzi, necessariamente sostenibile, cioè
un'interoperabilità fra queste tre figure che dovrebbero lavorare a
stretto contatto.
Per quanto riguarda la promozione della salute, l'invecchiamento
attivo, che sono compresi nel piano per la salute e il benessere
sociale, è necessario creare le basi per la collaborazione per far
fronte a questo bisogno di salute che è ripreso anche nei piani
nazionali della prevenzione e nel piano della cronicità. Qui è
stato fatto effettivamente un esempio, cioè sostanzialmente per le
persone che magari hanno alcuni tipi di patologie: pensiamo alle
persone che hanno delle patologie cardiache piuttosto che delle
persone che appunto si avvicinano a un'età che porta con sé
inevitabilmente delle patologie legate proprio alla parte fisica o
anche banalmente - adesso faccio un esempio su tutti e sono sicuro
che il collega Distort sarà assolutamente d'accordo - una delle
tante terapie che vengono utilizzate per curare le persone che
hanno la fibromialgia è proprio quella della parte di attivazione
sportiva che in alcuni casi ha mostrato dei benefici. Ecco, in
tutte queste tipologie di trattamento c'è un problema perché si
arriva a lamentare dai fisioterapisti l'infortunio, quindi lo
strappo, la contusione, la contrattura e quant'altro, ma si opera
in ottica di prevenzione, cioè perché, per esempio, anche
banalmente non c'è un consulto fra i medici di base e i
fisioterapisti per capire, per esempio, quali sono gli stili di
vita o le attività da consigliare a determinate categorie di
persone per permettere di prevenire l'insorgere di alcune patologie
o per cercare di curare al meglio alcune patologie? Utilizzare
quindi delle strategie che possano tutelare al meglio chi ha queste
patologie.
Durante le audizioni si è convenuto che potrebbe andare bene il
modello del
counseling
che viene prescritto dal medico di
base o dal pediatra di libera scelta purché ci siano degli spazi e
dei tempi dedicati a queste professioni per poterlo fare: ad
esempio, il modello del fisioterapista di comunità che in alcune
regioni è stato attuato è un modello che noi abbiamo già presente
sul nostro territorio, perché i fisioterapisti fanno servizi sia
ambulatoriali che domiciliari, però purtroppo, per come è
strutturato al momento il servizio, non c'è assolutamente la
possibilità di fare nulla per quanto riguarda la prevenzione
primaria nonostante vi siano professionisti che hanno delle
specializzazioni apposite proprio sulla prevenzione primaria e che
sono in servizio presso la nostra sanità. Ecco perché con
quest'ordine del giorno, che abbiamo voluto intitolare: "Inclusione
della fisioterapia fra le attività di prevenzione, implementazione
e miglioramento dei servizi delle strutture connesse" impegniamo,
qualora venisse approvato l'ordine del giorno, il Governo regionale
a inserire nell'attività di prevenzione primaria anche la categoria
dei fisioterapisti, a prevedere nelle case di comunità anche la
presenza di spazi da dedicare ai fisioterapisti e a prevedere dei
corsi di formazione specifici per chi si occupa di prevenzione
primaria.
Presidente -
Risponde l'assessore Marzi.
Marzi (SA) -
Per quanto riguarda il tema riportato con
l'ordine del giorno, ad oggi sono assolutamente in fase di
definizione i livelli di servizio delle case di comunità e quali
saranno le attività di prevenzione primaria che verranno ivi
inserite: quindi tutti e due i livelli, sia i livelli di
prevenzione primaria, sia concretamente i servizi da inserire
all'interno delle case di comunità. In aggiunta, tra l'altro,
AGENAS sta predisponendo dei requisiti minimi di servizio di cui si
terrà assolutamente conto nella definizione di quanto
riportato.
Mi collego anche brevissimamente al fatto che la sensibilità
riportata dal collega Manfrin è stata assolutamente recepita anche
dall'Assessorato che ha avuto modo di incontrare il neo Ordine dei
fisioterapisti, di condividere con loro le tematiche riportate da
quest'ordine del giorno e di agevolare e consigliare anche dei
contatti diretti con l'Azienda USL. Sposo anche, e poi in un minuto
finisco, anche l'assoluta sensibilità e necessità di condividere
con lei la difficoltà a recepire anche questo tipo di
professionalità in Valle d'Aosta e sul mercato del lavoro
nazionale. Per questo motivo le chiedo di ritirare l'ordine del
giorno, altrimenti ci asterremo.
Presidente -
Ha chiesto la parola il consigliere Restano,
ne ha facoltà.
Restano (GM) -
Ritorniamo a parlare delle professioni
sanitarie che abbiamo audito. Come ha detto il collega Manfrin,
quando ho fatto riferimento alla lettera del maggio scorso, era
rivolta ai componenti della Commissione e non a lei, Assessore, ma
ero a conoscenza che si sarebbero incontrati con lei. Dico che la
Commissione del Piemonte li ha ricevuti già da tempo ed è ora che
anche la nostra Commissione si dia una mossa per ascoltarle, ma
proprio su questa lettera parlano del loro ruolo riferito alla
prevenzione. Sull'attività di AGENAS abbiamo avuto modo di leggere
che non sempre siamo allineati con quanto sostiene quest'agenzia,
quindi la considerazione che posso fare può darsi che a volte non
ci si trovi in sintonia, ma sarebbe il caso a volte, se possibile,
di anticipare e far vedere quanto la Valle d'Aosta è in grado di
essere virtuosa in tal senso, perché se vogliamo far valere le
nostre prerogative ed essere il modello ad esempio per gli altri,
essere un caso di studio, è proprio forse il caso che si dia il
buon esempio.
Presidente -
Altri? Mettiamo in votazione. La votazione è
aperta. La votazione è chiusa.
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet)
L'ordine del giorno non è approvato.
Con quest'ordine del giorno, interrompiamo i lavori del
Consiglio di questa mattina che riprenderanno alle ore 15:00.
---
La seduta termina alle ore 13:00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK