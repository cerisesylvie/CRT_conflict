Consiglio Regionale della Valle d'Aosta - Oggetto del Consiglio n. 1226 del 23 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1226 del 23 marzo 2005 - Resoconto
OGGETTO N. 1226/XII - Orientamenti in merito al Piano faunistico
regionale. (Interpellanza)
Interpellanza
Osservato che da oltre quattro anni è vigente il Piano
Faunistico-venatorio della nostra Regione;
Ritenuto che negli ultimi tempi il tema della caccia sia
stato affrontato senza una chiara visione generale e con
un'attenzione maggiormente rivolta al cacciatore, piuttosto che
alla gestione del territorio;
Creduto opportuno ottenere un giudizio sull'applicazione del
Piano e conoscere i primi orientamenti del governo regionale in
vista dell'approvazione del nuovo Piano
Faunistico-venatorio;
il sottoscritto Consigliere regionale
Interpella
l'Assessore competente per sapere:
1) qual è il giudizio del Governo regionale circa
l'applicazione del Piano Faunistico-venatorio in vigore;
2) quali saranno gli indirizzi generali proposti dal Governo
regionale in riferimento al nuovo Piano della nostra Regione, con
particolare riferimento al tema dei "Comprensori";
3) quali soggetti si coinvolgeranno nella discussione per la
redazione del Piano;
4) se non si intenda far precedere l'approvazione del Piano
da una riforma legislativa organica della materia.
F.to: Curtaz
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Per rispondere alla prima domanda posta dal
Consigliere Curtaz, cioè qual è il giudizio del Governo regionale
circa l'applicazione del piano faunistico, devo dire che il piano
faunistico, che come è noto è stato approvato dal Consiglio
regionale nel luglio del 2000 con una validità quinquennale
dall'anno 2001, ha rappresentato per il mondo cinegetico valdostano
un'autentica rivoluzione e la sua attuazione non è stata facile per
le ben comprensibili difficoltà tecniche che hanno incontrato nella
sua applicazione sia i cacciatori che il personale di vigilanza.
Ciò nonostante, i risultati dopo i primi 4 anni di applicazione
sono estremamente positivi e lusinghieri a mio parere. Innanzitutto
occorre sottolineare che nella nostra regione, con l'applicazione
del piano regionale faunistico venatorio, sono stati introdotti e
messi in pratica i più moderni concetti di prelievo faunistico, fra
cui la caccia di selezione, l'individuazione di unità gestionali
omogenee, il legame del cacciatore al territorio e l'assegnazione
individuale dei capi cacciabili suddivisi per zone di prelievo,
sesso e classe di età. I risultati non si sono fatti attendere e i
censimenti delle principali specie selvatiche dimostrano che nei
primi 4 anni di applicazione del piano si sono già verificati un
notevole incremento e una migliore distribuzione della fauna
selvatica sul territorio regionale.
Citerò alcuni dati riguardo agli ungulati. Iniziando dal 2002,
il totale degli ungulati nel 2002 era di 16.423 capi, passati a
17.231 nel 2003 per arrivare a 18.640 nel 2004. Nello specifico, i
camosci siamo passati da 8.989 nel 2001 a 9.509 nel 2002, a 9.046
nel 2003, a 9.609 nel 2004. Per quanto riguarda i caprioli da 2.637
a 3.225 a 3.401; i cervi da 946 a 945, a 1.359 nel 2004, e gli
stambecchi da 3.269 a 3.428 a 3.614, per cui un notevole incremento
di fauna selvatica che è anche accertabile attraversando i nostri
boschi e le nostre strade.
Rispetto alla seconda domanda, direi che il nuovo piano non
potrà che perseguire gli obiettivi già tracciati dal piano
precedente, approfondendo quegli aspetti e quelle tematiche che
necessitano dopo i primi 5 anni di applicazione di particolare
attenzione. Per quanto riguarda i comprensori alpini di caccia
bisogna fare una precisazione: se la creazione di numerosi
comprensori ha come obiettivo la suddivisione del territorio in
tante unità di gestione amministrative, essa non è ragionevolmente
credibile per tanti motivi. Lo stesso piano regionale faunistico
venatorio recita:
"Tutto il territorio della Valle d'Aosta
interamente ricompreso nella zona faunistica delle Alpi,
costituisce ai fini faunistici venatori un'entità omogenea ed è
opportuno che il patrimonio faunistico venga gestito con indirizzi
comuni su tutto il territorio. Alla luce di quanto sopra, si
ritiene corretto, ai fini faunistici venatori, ricomprendere quale
unità territoriale amministrativa per l'organizzazione
dell'attività venatoria regionale l'intero territorio regionale in
un unico comprensorio alpino di caccia".
Tale impostazione
peraltro è presente attualmente nel disegno di legge di modifica
della legge nazionale n. 157/1992, che è attualmente all'esame
della Commissione agricoltura della Camera dei Deputati nel testo
unificato C 27, e abbinati, che modificando l'articolo 14 della
legge n. 157 non parla più di
"ambiti territoriali di dimensioni
subprovinciali"
, ma di
"ambiti territoriali di caccia di
dimensioni preferibilmente provinciali"
, che possono anche
ricomprendere i territori di più province o il territorio
dell'intera regione.
Questo è il testo su cui ci siamo confrontati con l'Onorevole
Collé e l'articolo 6, che è già approvato dalla commissione, -
rispondo così alla 4° domanda, sono passati attualmente in
commissione 7 articoli approvati e considerata la difficoltà della
materia la commissione ha deciso di portare il disegno di legge in
discussione in aula - recita testualmente:
"Le regioni con
apposite norme, sentite le organizzazioni professionali agricole
maggiormente rappresentative a livello nazionale, le associazioni
venatorie riconosciute a livello nazionale e le province,
ripartiscono il territorio agro-silvo-pastorale destinato alla
caccia, programmato ai sensi dell'articolo 10, comma 5, in ambiti
territoriali di caccia e in comprensori alpini, possibilmente
omogenei e delimitati da confini naturali, dei quali, con
l'obiettivo di assicurare l'ottimale riproduzione, conservazione e
presenza della fauna stanziale e migratoria, nonché di garantire
pari opportunità ai cacciatori residenti, individuano ubicazioni,
perimetrazioni e dimensioni".
Nel comma 2, quello che interessa
principalmente, si dice:
"gli ambiti territoriali di caccia di
dimensioni preferibilmente commerciali possono anche ricomprendere
i territori di più province o il territorio dell'intera
regione".
Questa ultima parte è stata emendata su proposta
dell'Onorevole Collé, perché probabilmente saremo solo noi a
ricomprendere l'intero territorio regionale o forse anche la
Regione Molise, comunque per avere una valenza regionale piuttosto
che provinciale. Questa è la situazione a cui dobbiamo fare
riferimento.
Ovviamente, al fine di assicurare una gestione mirata a
programmare l'attività venatoria secondo i principi di
conservazione e di gestione sostenibile della risorsa fauna
selvatica, il comprensorio alpino di caccia dovrà essere suddiviso
al suo interno in unità territoriali di gestione omogenei di
dimensioni più ridotte, tenendo conto dei confini naturali, cioè le
creste e i torrenti, della consistenza e della distribuzione
faunistica reale, soprattutto potenziale, in modo da avere in ogni
unità di gestione una presenza omogenea delle specie selvatiche
oggetto di prelievo venatorio rispetto anche al numero dei
cacciatori, del legame cacciatore territorio, al fine di
ottimizzare la figura del cacciatore quale co-realizzatore della
programmazione venatoria e assicurare nel contempo che i cacciatori
esercitino la loro attività venatoria nel proprio territorio
assegnato, senza dipendere dai piani di prelievo concessi in altre
unità di gestione. Su questi tre obiettivi ci stiamo muovendo,
abbiamo dato incarico a un tecnico di lavorare, ci ha consegnato
una prima bozza di documento, dobbiamo vedere se riusciamo ad
ottenere questi tre obiettivi, cosa non semplice, ma possibile.
Quali saranno i soggetti coinvolti nella redazione del piano?
Già la legge regionale lo dice, prevede che il piano sia proposto
dalla Giunta regionale, sentita la Consulta faunistica regionale,
il Comitato per la gestione venatoria, l'Istituto nazionale per la
fauna selvatica e rilevato che all'interno della Consulta del
Comitato sono già rappresentate tutte le componenti istituzionali,
tecniche e sociali interessate alla gestione della fauna selvatica
in ogni caso, sarà comunque promosso il più ampio confronto sulla
revisione del piano regionale faunistico.
Rispetto alla quarta domanda, rispondo oggi che è un'ipotesi di
lavoro questa, però ci sta bloccando l'iter del disegno di legge
della "157", che presumo non semplice. Siamo in dubbio se rivedere
la "64" delegificando tutta una serie di aspetti previsti
attualmente nella legge stessa e, pertanto, portare
all'approvazione un documento che veda la revisione della "64" e
l'approvazione del nuovo piano, oppure se aspettare la revisione
della "157". Il dubbio amletico spero di risolverlo prima
dell'estate.
Président - La parole au Conseiller Curtaz.
Curtaz (Arc-VA) - La risposta dell'Assessore è stata ampia e
articolata, ma per quanto mi riguarda non sempre chiarissima, forse
avrei sperato una chiarezza ulteriore rispetto soprattutto agli
intendimenti in riferimento ad alcune questioni nodali.
L'Assessore ha definito il piano faunistico venatorio in vigore
una "rivoluzione"; proporrei una definizione meno "tranchante",
direi che è stata forse una "mezza rivoluzione", perché l'Assessore
ricorderà come si era partiti da ipotesi interessanti (penso a
tutte le problematiche dei comprensori che costituirono il punto
forte del dibattito in ordine al piano faunistico venatorio).
L'ipotesi da cui si era partiti era quella di dividere il
territorio regionale in 9 comprensori faunistico venatori, perché
questa riforma sarebbe andata nel senso positivo di collegare
ulteriormente e proficuamente il territorio al cacciatore, e
viceversa. Dopo un ampio dibattito la maggioranza regionale, nella
scorsa legislatura, non ebbe il coraggio di fare questa scelta
autenticamente innovativa, né poteva permettersi, visto i
presupposti, di mantenere lo "status quo", cioè quella dell'unico
comprensorio, e si adottò una soluzione ibrida, optando per i 3
comprensori: questa fu una scelta sbagliata, che non ebbe il merito
di fare chiarezza perché quella scelta di compromesso finiva con
non rispondere a nessuna delle esigenze fondamentali che il nuovo
piano si prospettava. Questo fu un primo cedimento verso
l'innovazione.
Abbiamo poi avuto l'impressione che in questi anni di
applicazione, forse per le difficoltà che il piano ha riservato in
ordine a un cambiamento di mentalità, ci sia stata sempre una sorta
di controriforma strisciante, non si è andati nella direzione che
si era detto voler perseguire. Vediamo come negli ultimi anni i
calendari venatori siano oggetto di contestazioni, si è posta
l'attenzione nella realtà più al cacciatore che al territorio e
alle problematiche ambientali. Le pressioni della "lobby dei
cacciatori" sono tali che ogni volta si cede su qualcosa, magari
quel qualcosa non ha molto significato in sé, ma aggiunto a tutta
una serie di altri piccoli provvedimenti la direzione è opposta a
quella che si dichiarò al momento del piano faunistico regionale.
Credo che questo tema si riproporrà nel momento dell'adozione del
nuovo piano faunistico venatorio, e qui mi aspettavo qualcosa di
più dall'Assessore, il quale ha parlato di obiettivi, ma ne ha
parlato in maniera generale. Non a caso abbiamo fatto una domanda
specifica relativamente al tema dei comprensori, perché a me sembra
una questione dirimente rispetto all'indirizzo che si vuole dare:
allora si torna indietro...
(interruzione dell'Assessore Vicquéry, fuori
microfono)
... lei lo ha detto, ma ha distinto fra piano di gestione e
unità territoriali; se la cosa è così, significa che questa
rivoluzione con cui lei ha esordito siamo già alla
controrivoluzione, siamo già all'altro secolo di nuovo per quanto
riguarda la caccia e tutti i piccoli passi che sono stati fatti in
questa materia negli ultimi anni vengono cancellati. Questo è un
annuncio che accolgo in maniera sorprendente, penso che sia
un'indicazione politica grave: lei annuncia che si torna indietro;
la legge no. Intanto non c'è alcuna legge, perché abbiamo fatto il
piano faunistico con la legge vigente e abbiamo costituito 3
comprensori e la proposta originaria era di costituirne 8 o 9,
quindi anche nell'ambito di una legge regionale credo che la nostra
regione abbia tutte le possibilità di disciplinare la materia in
maniera adeguata rispettando i principi.
L'Assessore ha detto che comunque l'iter di questa legge
nazionale n. 157 non sarà breve, tanto da subordinare a quella
legge un'eventuale riforma della nostra legge regionale. Se così
stanno le cose, prendiamo atto di un'inversione di tendenza e di
sensibilità su questo tema, poi l'Assessore non si stupisca se le
distanze fra mondo venatorio e mondo ambientalista si fanno più
ampie perché se si va nella direzione opposta a quello che sembrava
un orientamento ampiamente condiviso, è chiaro che le frizioni ci
sono e da parte del mondo ambientalista si sta più attenti a
tutto.
Invito quindi - visto che siamo in una fase ultrapreliminare -
l'Assessore a riflettere molto su questi orientamenti che oggi ha
manifestato, anche perché mi sembra che siano in controtendenza
rispetto a quello che tentò di fare l'Assessore Perrin nella scorsa
legislatura, peraltro con poco successo. Ricordiamo tutti il
dibattito che si svolse in materia, sono stati ottenuti dei
risultati, ma il punto di partenza era più avanzato rispetto a
quello che l'Assessore Perrin riuscì a proporre, dopo che subì
l'assalto solito delle "lobbies" dei cacciatori, che non assalgono
solo la selvaggina, ma anche i politici di turno, i quali sono
sempre molto sensibili a una "lobby" che poi è assolutamente
minoritaria. Ci sono 1.500 cacciatori in Valle d'Aosta, ci sono
118.500 persone che non sanno cosa farsene della caccia, questo
forse è un modo di ragionare discutibile, ma che dovrebbe far
riflettere molti cacciatori sul loro ruolo.
Sicuramente torneremo su questa materia e avremo l'occasione per
evidenziare le nostre perplessità e per fare le nostre proposte in
ordine agli indirizzi che oggi l'Assessore ha preannunciato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK