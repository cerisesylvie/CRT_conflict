Consiglio Regionale della Valle d'Aosta - Oggetto del Consiglio n. 935 del 7 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 935 del 7 ottobre 2021 - Resoconto
OGGETTO N. 935/XVI - Interpellanza: "Applicazione della
decadenza dall'assegnazione di alloggi ERP per coloro che non
rispettano i regolamenti di comportamento stabiliti dall'ente
gestore".
Bertin (Presidente) -
Punto n. 40 all'ordine del giorno.
Per l'illustrazione dell'interpellanza il consigliere Manfrin.
Manfrin (LEGA VDA) -
Come ovviamente lei potrà immaginare
espungerò dalla mia relazione i nomi, ma ritengo che i fatti vadano
assolutamente illustrati. Il primo di febbraio 2020 il nucleo che è
oggetto di questa interpellanza diventava assegnatario definitivo
di un alloggio ERP. Il 28 di marzo il nucleo residente al piano
sottostante segnalava problemi di convivenza con i nuovi
assegnatari. In data successiva, cioè il 21 di aprile, il medesimo
nucleo segnalava nuovamente problemi di convivenza con i neo
assegnatari del piano superiore. In data 29 aprile 2020 il
comandante della Legione Carabinieri Piemonte e Valle d'Aosta della
Stazione Donnas-Pont-Saint-Martin segnalava l'avvenuta duplice
querela dei due nuclei, l'uno nei confronti dell'altro, in esito
all'ennesima discussione sfociata in scontro fisico. Il Comandante
sollecitava l'intervento dell'ARER per quanto di competenza,
finalizzato alla presa d'atto del comportamento inurbano dei due
nuclei e al richiamo al rispetto del comportamento previsto per gli
inquilini, a maggior ragione in quanto assegnatari di un bene
pubblico.
Dopo l'aggressione, quindi dopo i primi due atti - l'aggressione
e l'invito del comandante della Legione Carabinieri Piemonte Valle
d'Aosta è del 29 di aprile - il 17 di novembre veniva formalizzato
un richiamo ufficiale da parte dell'ARER a entrambi i nuclei
interessati (immagino che l'atto ufficiale debba aver visto la
stampa grazie al sistema di Gutenberg, perché altrimenti diversi
mesi per stampare un richiamo ufficiale non si spiegano), cui
faceva seguito da parte del nucleo oggetto di questa iniziativa una
nota in cui proponeva di spostarsi nell'alloggio al piano terreno
per mettere fine alla discussione, stante l'impossibilità di porvi
fine pacificamente. Quindi, una persona arriva, vengono segnalati
più episodi di problemi di convivenza, arrivano allo scontro,
intervengono i Carabinieri, chiedono all'ARER di intervenire,
l'ARER interviene mesi dopo, sei mesi dopo, e poi l'assegnatario
dice: "ma potrei spostarmi al pianterreno, così risolviamo la
situazione". In data 12 febbraio 2021, in esito a un incontro fra
il Sindaco del Comune di Pont-Saint-Martin, il maresciallo della
Stazione Carabinieri di Donnas e il presidente dell'ARER, veniva
evidenziato il perdurare degli episodi di intolleranza che avevano
ormai coinvolto anche altri abitanti dello stabile, sottolineando
la necessità di trovare una soluzione alla situazione.
Ora, a me questa storia ha rappresentato una sorta di sasso
nello stagno, cioè pare, perché non siamo in possesso di altre
segnalazioni chiaramente, che fino a quel momento la situazione
all'interno di quello stabile fosse tranquilla, poi arriva un nuovo
inquilino e si verificano problemi di convivenza una volta,
problemi di convivenza la seconda, aggressioni con denuncia la
terza, richiami ufficiali da parte dell'ARER la quarta, continuano
gli episodi di convivenza che addirittura coinvolgono gli altri
abitanti dello stabile. Quindi ho detto: "Caspita! A fronte di
questi atti l'ARER gli avrà detto: caro signore - non dico
chiaramente nemmeno la provenienza geografica del soggetto, ma
potete immaginarla - lei ha esaurito la pazienza di tutta la
struttura e quindi si accomodi tranquillamente alla porta". No, no!
Si autorizza la mobilità di questo nucleo. Quindi, questo nucleo
che era inserito in un alloggio e ha cominciato a dare fastidio a
tutto lo stabile, con denunce che comprovano le aggressioni, invece
di vedersi mettere alla porta si vede assegnare un nuovo
alloggio.
Lei, Assessore, probabilmente non conoscerà magari il volume
delle richieste di cambio alloggio, ma le posso assicurare che sono
importanti. Le faccio banalmente un esempio: le avevo segnalato
tempo fa, peraltro secretato giustamente per intercessione del
nobile
Cato Censor
rappresentante della sinistra italiana
all'interno di quest'aula, che c'era una persona disabile che era
costretta, anzi, è tutt'ora costretta a vivere da diverso tempo, da
anni, all'interno di un alloggio che non le permetteva di vivere in
maniera decente. Che cos'era successo? Questa persona, che
purtroppo era stata colpita da una grave patologia, non si poteva
muovere ma, non essendo l'alloggio idoneo alla sua condizione, si
era ridotta ed è ridotta tutt'ora a vivere dentro la cucina, che è
diventata la sua camera da letto, che è diventata il suo bagno dove
espleta le funzioni corporali nel lavandino, perché l'alloggio non
era adatto alle sue condizioni. Per questa signora non si è
riusciti in due anni a trovare una soluzione abitativa differente;
adesso probabilmente siamo arrivati alla fine. Perché poi
l'alloggio che doveva essere della signora doveva essere sgomberato
da una persona che aveva avuto lo sfratto, ma l'agente di Polizia
locale del Comune in cui era residente aveva avuto il Covid e
quindi non poteva eseguire lo sfratto e quindi bisognava aspettare
che l'agente rientrasse in servizio... Tutte queste difficoltà per
questa signora disabile si sono chiaramente enumerate, si sono
affastellate e hanno reso impossibile dotare questa persona, che
per sua sfortuna è stata colpita da questo evento, da questa
disabilità, di un alloggio che si confacesse alle sue
condizioni.
Io vedo, invece, il comportamento di questa persona che arriva
il primo di febbraio 2020, rompe le scatole a tutti, aggredisce le
persone e non è che viene accompagnato alla porta, gli viene dato
un nuovo alloggio e gli viene dato in un anno, dopo un anno di
aggressioni!
Io sono andato a verificare, chiaramente come sempre, le
disposizioni che la legge regionale 3 del 2013 prevede e, come ho
riportato nell'interpellanza, all'articolo 42 comma 1 lettera F si
prevede la decadenza dell'assegnazione per coloro che non
rispettino reiteratamente i regolamenti e le norme di comportamento
stabilite dagli enti gestori. Nel regolamento dei doveri degli
assegnatari, all'articolo 2, che è un regolamento che chi diventa
assegnatario di un alloggio di edilizia residenziale pubblica deve
osservare, viene previsto che al comma 1 lettera A "Gli assegnatari
sono tenuti ad osservare i principi della civile educazione e del
mutuo rispetto, le regole del buon vicinato e le norme di pubblico
decoro". Le aggressioni non rientrano nelle norme di pubblico
decoro e i principi della civile educazione mi pare, e viene
documentato, che siano stati più volte infranti.
All'articolo 3, poi, fra i divieti del regolamento sugli alloggi
di edilizia residenziale pubblica, al punto L vi è specificato che
"È vietato recare disturbo al vicinato con rumori, suoni,
esalazioni e fumi di qualsiasi natura". Io non so quali siano le
motivazioni che hanno portato a denunciare queste situazioni di
malessere o di incivile convivenza che si è determinata, però so
che sicuramente se si è creata questa situazione di incivile
convivenza, è chiaro che si è recato un disturbo, confermato
peraltro anche delle forze dell'ordine.
Alla luce di questo, Assessore, sono qui a richiederle con
questa interpellanza se lei era a conoscenza di quanto le ho
illustrato - immagino di sì, perché ho citato anche la
determinazione direttoriale che poi ha dato luogo a questa
modifica, a questo cambio di alloggio - e se sia intenzione di dare
applicazione a quanto previsto dalla legge regionale 3 del 2013,
articolo 42 comma 1 lettera F, in relazione ai reiterati mancati
rispetti dei regolamenti degli assegnatari di cui in premessa.
Chiaramente la fermo prima ancora che lei possa eventualmente
leggere quanto le hanno predisposto e le chiedo anche una
riflessione personale, perché sicuramente qualcuno le avrà detto:
"Eh sì, però i richiami ufficiali devono essere tre e fino a quando
non sono tre noi non facciamo la decadenza". Spero che questa non
sia la risposta, perché sarebbe assolutamente pilatesca, però io la
invito, Assessore, a prendere visione di questa determinazione
direttoriale e la invito a prendere visione della legge che appunto
prevede i reiterati mancati rispetti dei regolamenti. Qui i mancati
e reiterati rispetti ai regolamenti ci sono, qui ci sono delle
aggressioni, qui ci sono - credo, se andiamo a intervistare tutti
gli abitanti del condominio - persone pronte a dire che sono state
molestate. Io più di questo non so cosa si debba fare per essere
espulsi.
Presidente -
Risponde l'assessore Barmasse.
Barmasse (UV) -
Se mi chiede se ero a conoscenza di
questo stato, rispondo no, anche perché non penso che venga detto
all'assessore. Io ne vengo a conoscenza nel momento in cui lei mi
ha fatto questa interpellanza. Quello che posso dire è che lei ha
già fatto riferimento al fatto di condotte plurime, eccetera: i
regolamenti non li faccio io, o per lo meno non li ho fatti io,
quindi penso che vadano applicati. È vero che sarà una risposta
tecnica, ma in questo momento altre risposte non riesco a
dargliele.
L'articolo 42 comma 1 lettera F della legge regionale 3 del
2013, che era il riferimento che lei ha fatto nell'interpellanza,
disciplina i casi di decadenza dell'assegnazione degli alloggi ERP,
fra i quali è contemplata anche la casistica relativa ai nuclei che
non rispettino reiteratamente i regolamenti e le norme di
comportamento stabiliti dagli enti gestori e ne disciplina l'iter
nel rispetto del principio del contraddittorio. Relativamente a
tali condotte interviene nel dettaglio l'articolo 12 del
regolamento per l'uso dei beni e la ripartizione delle spese negli
alloggi ERP che prevede quanto segue: articolo 12, inosservanza del
regolamento, al punto uno dice "Il mancato rispetto delle
prescrizioni dei divieti stabiliti dal presente regolamento deve
essere segnalato all'ARER in forma scritta". Al punto 2 dice:
"L'ARER esegue gli opportuni accertamenti e, rilevando la
trasgressione, provvede a richiamare gli interessati e a contestare
la violazione mediante lettera di diffida". Al punto 3 dice: "In
caso di persistenza di inosservanza, dopo la terza intimazione, si
dà corso alle procedure per la risoluzione del contratto di
locazione, ai sensi della lettera C dell'articolo 10 del contratto
medesimo". Ne consegue che non è sufficiente un unico richiamo per
determinare la via dell'iter di decadenza dell'assegnazione
dell'alloggio.
Dalle verifiche effettuate con ARER risulta che i due nuclei in
questione, tra i quali vi erano importanti contrasti, hanno
ricevuto una intimazione scritta ciascuno, protocollo ARER
rispettivamente n. 6730 e n. 6732 del 17 novembre 2020. Nessuno dei
due nuclei era stato in precedenza destinatario di ulteriori
richiami, pertanto al momento non sussistono le condizioni per dare
avvio alla procedura di decadenza, ai sensi dell'articolo 42 comma
1 lettera F della legge regionale 3 del 2013. ARER tuttavia è
intervenuta per risolvere la situazione, attuando la mobilità
coatta di uno dei nuclei in questione, avvenuta con determinazione
direttoriale n. 74 del 27 maggio 2021. Successivamente, dice
l'ARER, non risultano esservi state ulteriori lamentele.
Relativamente a comportamenti irrispettosi del regolamento del
vivere civile è bene precisare che, a seguito della ricezione di
segnalazioni, ARER provvede alle necessarie verifiche rispetto ai
fatti indicati e che, nel caso in cui sia accertata la violazione
delle regole e ricorrano le condizioni per un'intimazione, provvede
a sanzionare il nucleo responsabile delle condotte inopportune.
Allo stesso modo, qualora un nucleo assegnatario di alloggio ERP si
trovi nella condizione di cui all'articolo 12 del regolamento
citato, l'ARER provvederà ad avviare con tempestività l'iter di
decadenza dell'assegnazione dell'alloggio, secondo le modalità
disciplinate dal comma 2 e seguenti del citato articolo 42 della
legge regionale 3 del 2013. Questa è un po' una risposta,
ovviamente tecnica, su quella che è la normativa attuale.
Condivido, ma questa è una opinione assolutamente personale, che
ci siano tante problematiche all'interno dell'ARER. Probabilmente
alcuni regolamenti andrebbero in parte rivisti e rivalutati alla
luce di quella che poi è anche la situazione attuale. Ci sono tante
situazioni di conflittualità, Aosta è piccola, non c'è bisogno di
andare a cercare con tanta difficoltà. Ci sono anche problemi sul
mantenimento e sul rispetto di una proprietà, che è pubblica e non
è una privata e deve servire non solo a chi in questo momento ne
usufruisce, ma anche a coloro che dovrebbero usufruirne magari in
futuro. Ritengo che la problematica esista e adesso, al di là del
caso specifico, si deve cercare di rivedere quelli che sono magari
alcuni regolamenti e magari una maggiore sorveglianza su quello che
succede possa essere opportuna.
Presidente -
Per la replica consigliere Manfrin.
Manfrin (LEGA VDA) -
La ringrazio assessore per la sua
valutazione, che è quella che poi alla fine è opportuno fare
all'interno di quest'aula, perché il Consiglio è un organo
chiaramente politico e le risposte predisposte a livello tecnico
possono aiutare, ma poi ci va anche un indirizzo politico.
È corretto quello che lei ha detto, cioè che bisogna anche
rivedere i regolamenti, perché - le spiego in maniera molto breve -
al di là dell'ingiustizia netta che credo sia venuta a crearsi, con
una persona disabile che attende da due anni di avere un alloggio
nel quale possa per lo meno essere autonoma e recarsi in bagno, non
si dice tanto ma almeno andare in bagno sarebbe opportuno e non
dover espletare i suoi bisogni in cucina, il problema che uno si
pone è: ma chi è che decide e in quale maniera decide a chi fare un
richiamo e chi no? Perché qui abbiamo una segnalazione del 29
aprile dove il Comandante della Legione Carabinieri dice che c'è
stata una duplice querela, c'è stato un episodio di uno scontro
arrivato allo scontro fisico e quindi l'ARER sei mesi dopo - sei
mesi dopo! - decide di fare un richiamo.
Potrei quasi concordare, anche se in realtà no, sul fatto che le
segnalazioni del 28 di marzo e del 21 di aprile, dove si segnalano
problemi di convivenza, noi non abbiamo altre notizie ma potremmo
anche risalire, magari un approfondimento su questo lo farò, cioè
vedremo che cosa verrà segnalato nei problemi di convivenza, perché
se il problema di convivenza è che il gatto del vicino ha mangiato
il basilico sul mio balcone, posso capire che sia di una certa
tenuità e che non richieda un richiamo, ma se ci fossero delle
segnalazioni ben più pesanti, risulta un po' strano che l'ARER non
abbia fatto un richiamo su questo; e sono due episodi. Poi
arriviamo al terzo, che è dopo il richiamo ufficiale arrivato
all'ARER, perché in data 12 febbraio, in esito a un incontro tra il
Sindaco, il maresciallo dei Carabinieri e il presidente dell'ARER,
veniva evidenziato il perdurare degli episodi di intolleranza che
avevano ormai coinvolto anche altri abitanti dello stabile. Ora,
nel momento in cui il Sindaco, il maresciallo dei Carabinieri e il
presidente dell'ARER concordano nel dire che continuano gli episodi
di intolleranza, per quale motivo in questa sede non si decide di
fare un altro richiamo?
Perché vede, negli Stati Uniti c'è questa regola, che peraltro
viene anche mutuata e spiegata con una metafora del baseball: "Tre
strike
e sei a casa", cioè tre reati gravi e tu vai in
prigione per tutta la vita. Quando uno di questi criminali arriva
al secondo reato grave, tendenzialmente cambia vita, perché capisce
che se dovesse essere beccato di nuovo per lui è finita.
Se qui i richiami sono tre, è chiaro che un secondo richiamo da
questo punto di vista avrebbe, secondo me, congelato la situazione
dicendo: "Guardate, voi avete già due richiami, al prossimo perdete
la casa". Io immagino che anche mettendo i due nuclei a vivere
sotto lo stesso tetto tendenzialmente gli episodi si sarebbero
fermati. Però non ho capito perché l'ARER non provvede a fare un
richiamo ufficiale in questo caso, è particolarmente curioso, ma
provvedere con sollecitudine a cambiare alloggio alle persone che
si sono molestate, si sono aggredite, hanno dato problemi a tutti
gli altri. Questa situazione è posta chiaramente all'attenzione
pubblica e soprattutto agli altri assegnatari, come può vedere nel
bando relativo alla mobilità: ci sono decine e decine di persone
che ogni anno chiedono di cambiare alloggio e sono nella condizione
di non poter ricevere questo cambio alloggio; ci sono anche casi di
persone che magari avevano avuto un alloggio quando avevano un
nucleo familiare grande, poi i figli sono andati via e si trovano
ad avere un alloggio grande, ma continuano a viverci dentro, quindi
magari un alloggio per cinque persone è occupato da due persone.
Insomma, ci sono varie situazioni, ma è chiaro che questa è una
fattispecie che crea una disparità, ma soprattutto che non invita
al rispetto del bene pubblico, perché a questo punto qualcuno
potrebbe dire: "basta che faccia un po' di rissa, basta che faccia
un po' di casino e poi dico: va beh, ma se mi cambiate di alloggio
io mi metto buono", e via! Rispetto alle decine di persone che
attendono un cambio alloggio, non credo che sia un segnale
positivo.
In ogni caso, prendo per buono chiaramente l'impegno che lei ha
dato, assessore, e quindi se potremo cambiare le regole bene, se
potremo approfondire quello che è accaduto ancora meglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK