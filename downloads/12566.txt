Consiglio Regionale della Valle d'Aosta - Oggetto del Consiglio n. 3482 del 29 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3482 del 29 giugno 1992 - Resoconto
OGGETTO N. 3482/IX Comunicazioni del Presidente della
Giunta.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Due brevissime comunicazioni:
La prima, credo di interpretare i sentimenti di tutto il
Consiglio regionale, per portare l'apprezzamento e il
riconoscimento di questo Consiglio al comportamento del personale
addetto al funzionamento degli elicotteri e ai funzionari al
momento dell'intervento sulla frana che ha interessato un tratto
della strada statale per Cogne, comportamento di alto senso di
responsabilità e di capacità di collaborazione, che ha consentito
di alleviare in parte i disagi del comune di Cogne e che allo
stesso tempo ha dimostrato quanto il personale regionale e non,
anche con grossi sacrifici personali, abbia saputo operare il
maniera responsabile e positiva per l'intera comunità.
Potrà sembrare strano, ma vorrei segnalare un altro piccolo
fatto di vita quotidiana, perché, inondati da notizie in genere
sempre negative, non vengono neppure segnalati. Si tratta del fatto
che un primario dell'ospedale di Aosta si è messo gratuitamente a
disposizione per assistere una donna valdostana che dovrà subire il
trapianto di cuore, quindi garantirà assistenza prima, durante e
dopo questo tipo di intervento.
La terza comunicazione riguarda invece un fatto che rappresenta
un pericolo sicuro per l'intera comunità valdostana. Sono stato
informato e di questo ho informato la Giunta, della decisione di
trasferire presso la Casa Circondariale di Brissogne un numero
elevato di detenuti ad alto o ad altissimo rischio. Credo sia un
problema che interessa l'intera comunità e so che iniziative da
vari Consiglieri regionali; io ho predisposto, sono state assunte
su indicazione della Giunta, una risoluzione che sottopongo
all'attenzione del Consiglio eventualmente da sottoporre all'esame
di tutti i Consiglieri perché si possa definire un atteggiamento
comune. Se lo ritenete opportuno, darei lettura di questa
risoluzione:
Risoluzione
Il Consiglio regionale della Valle d'Aosta
certo di interpretare la volontà dell'intera Comunità
valdostana, che è solidale con l'impegno fermo e responsabile di
quanti, ad ogni livello lottano per sconfiggere la criminalità
organizzata;
consapevole di dover attivamente partecipare in coerenza con i
valori essenziali della cultura della valle, quali il rispetto
della dignità della persona umana e della convivenza civile tra le
varie componenti della comunità, alla difesa della gente della
Valle da infiltrazioni della criminalità organizzata e da attività
ad essa collegate, che tendono alla devastazione del tessuto
sociale, all'inquinamento delle attività economiche e ad ostacolare
il faticoso sviluppo della democrazia e dell'autonomia;
convinto che il risanamento complessivo del Paese sarà possibile
se la lotta alla criminalità sarà sostenuta dalla coscienza
popolare, da una ferma volontà politica, da uomini e strumenti di
intervento dello Stato adeguatamente coordinati;
convinto altresì che la salvaguardia delle realtà territoriali
soprattutto di quelle di ridotte dimensioni geograficamente
posizionate ai confini con altre realtà nazionali, non ancora
pesantemente interessate dal fenomeno mafioso, di narcotraffico e
sequestro di persona, debba rappresentare un punto fermo della
politica generale di lotta alla criminalità;
tutto ciò premesso
venuto a conoscenza delle decisioni degli organi dei competenti
ministeri di trasferire nella Casa Circondariale in Brissogne un
numero elevato oltre quaranta, di detenuti di altissimo livello di
pericolosità;
a conoscenza altresì che dalla sua iniziale funzione, capacità e
qualità detentiva, e dal suo rapporto rispetto al territorio, la
Casa Circondariale in Brissogne ha subito un allarmante
stravolgimento di ruolo:
infatti,
a) la struttura penitenziale in Brissogne, che coerentemente al
principio generale di territorializzazione dell'esecuzione penale,
avrebbe dovuto ospitare detenuti di residenza e/o provenienza
valdostana, in attesa di giudizio, dipendente dagli uffici
giudiziari del tribunale di Aosta e/o detenuti definitivi con pene
non superiori ai tre anni, è stata progressivamente trasformata,
con l'inserimento di detenuti ad alto livello di pericolosità;
b) la stessa struttura attuata per ospitare 132 detenuti comuni
con un organico di sorveglianza previsto in circa 140 unità, deve
affrontare attualmente un pericoloso stato di sovraffollamento,
causato dalla quantità di detenuti, circa 250, e dalla
insufficienza di personale, circa 130 agenti;
c) le condizioni sopradescritte rendono vane le reali
possibilità di recupero e di reintegrazione sociale del cittadino
sottoposto a misura penale e nel contempo impediscono interventi
per la cura e riabilitazione di soggetti ristretti che abbiano
fatto uso non terapeutico di sostanze stupefacenti, alcool
dipendenti, malati di mente e affetti da forme morbose diffusive i
quali hanno diritto ad una idonea assistenza socio-sanitaria;
fortemente allarmato dalle preoccupanti condizioni dell'Istituto
pe-nitenziario in Brissogne e dalle pericolose ricadute negative
sul-l'intera comunità valdostana, derivanti da una simile
situazione, in modo particolare per i comuni di Brissogne, Aosta e
Quart;
deplora
che la regione Valle d'Aosta non sia stata tempestivamente
informata, né coinvolta in decisioni che riguardano direttamente la
qualità della vita dei cittadini valdostani;
chiede
con forza ai Ministeri competenti la revoca dei provvedimenti di
trasferimento alla Casa Circondariale in Brissogne di detenuti con
altissimo livello di pericolosità, che costituiscono un rischio
insopportabile per la Valle d'Aosta;
chiede inoltre, azioni ed interventi atti a riportare l'Istituto
penitenziale in Brissogne alle funzioni, capacità quantitative,
caratteristiche qualitative e di rapporto con il territorio,
secondo le quali era stato realizzato, sottolinea la necessità e
l'urgenza di interventi ministeriali idonei a garantire l'ordine e
la sicurezza pubblica, in particolare per quanto concerne le
carenze di organico, fa appello al senso di responsabilità degli
amministratori locali, delle forze politiche, sociali ed
economiche, affinché siano solidali con l'opera delle forze
dell'ordine, impegnate a difendere la sicurezza dei cittadini;
impegna
la Giunta regionale, unitamente ai Parlamentari valdostani, ad
intervenire presso la Presidenza del Consiglio dei Ministri, i
Ministri competenti, affinché vengano favorevolmente esaminate e
soddisfatte le richieste espresse dal Consiglio regionale della
Valle d'Aosta a tutela della sicurezza e della civile convivenza
della comunità valdostana.
Farei distribuire questo testo, con possibilità di adeguate
correzioni.
Presidente
Provvederemo a distribuire il testo di questa
risoluzione, poi verrà richiesta l'iscrizione in via d'urgenza,
quando il Presidente della Giunta lo riterrà opportuno e si passerà
poi alla discussione.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Ho sentito con molta attenzione le
affermazioni fatte dal Presidente della Giunta, mi ha stupito
peraltro di non sentire dalle sue parole nessun riferimento alla
situazione che sta avvenendo qui vicino a noi al cinema Splendor.
Perché la popolazione è abbastanza allarmata di quanto sta
succedendo, nel senso che pare non ci siano iniziative da parte
della Giunta regionale in relazione a questa situazione che di
giorno in giorno si fa più drammatica, ma sicuramente denota delle
difficoltà da parte della pubblica sicurezza per mantenere una
situazione di decoro in un palazzo che è di proprietà della
amministrazione regionale.
Non so se la Giunta regionale almeno ha provveduto a fare quanto
deve essere fatto perché a suo tempo io ho mandato una segnalazione
alla Procura della repubblica, segnalando ovviamente questo fatto.
Poi il cambio ha determinato valutazioni diverse e quindi vorrei
sapere se la Giunta regionale intende proseguire nel preservare
quelle che sono le case, gli stabili di proprietà della Regione
oppure se viceversa intende lasciare le cose così come stanno,
creando evidentemente un po' di scompiglio da parte della
popolazione che vede questa situazione come una situazione poco
decorosa.
Per quanto riguarda viceversa la questione relativa alle carceri
di Brissogne, vorrei sapere, al di là della risoluzione che
discuteremo, che andremo poi a vedere, che denota della grande
buona volontà, delle belle parole, delle belle frasi, dei begli
intendimenti, se c'è stata da parte della Presidenza delle Giunta o
della Giunta o chi per essa, da parte dell'Assessore
all'Agricoltura che convoca le riunioni presso il suo studio,
quando dovrebbero essere convocate presso la Presidenza della
Giunta, una presa di contatto con i Ministeri competenti, con gli
Uffici competenti, perché non è che si possa risolvere questo
problema con delle belle parole o con delle risoluzioni.
Queste hanno il loro valore indubbiamente, ma sicuramente non
possono risolvere una situazione così grave, come quella denunciata
dal Presidente della Giunta in relazione alla situazione dei
mafiosi che sarebbero qui destinati, o che sono già arrivati in
Valle d'Aosta.
Ora, mi auguro che il Presidente della Giunta abbia provveduto a
prendere questi contatti, ad esaminare la situazione in modo
concreto, perché la situazione è estremamente grave, e non è
sufficiente fare delle belle affermazioni, degli organigrammi,
delle belle perifrasi, ma bisogna andare alla fonte e definire le
cose con coloro che sono competenti a poterci aiutare a risolvere
un problema di così grave portata.
Presidente
Per quanto concerne l'intervento relativo
all'agibilità dei locali del cinema Splendor, non essendo stata
accennata la questione dal Presidente della Giunta, non penso possa
essere oggetto di dibattito e di confronto. Gli interventi sono
sulle comunicazioni non sono sulle non comunicazioni, viceversa per
il secondo punto accordo la parola al Presidente della Giunta,
Lanivi.
Lanivi (GM)
Ritengo di dover dare queste risposte per
rispetto alla persona che ha rivolto queste domande, che mi ha
preceduto.
Rispetto alla occupazione abusiva dei locali del cinema
Splendor, l'interrogante sa che è stato da poco nominato un nuovo
governo alla guida della città di Aosta. La Giunta regionale che ha
deciso e vuole affrontare l'argomento, (che non si restringe al
discorso di una occupazione abusiva di un locale, ma più in
generale al rapporto tra Amministrazione regionale e problemi della
gioventù), ha inteso attendere la costituzione della nuova
amministrazione comunale di Aosta per avviare in accordo con il
Comune di Aosta misure atte a superare questa situazione complessa.
Devo ancora aggiungere che, sempre su questa questione, vi è stato
un pronunciamento del coordinamento delle organizzazioni giovanili
nella nostra città per cui è con questi e con il comune di Aosta
che intendo affrontare il problema.
Per quanto riguarda il discorso delle carceri, voglio dire al
Consigliere Bondaz che questo documento non vuole limitarsi ad
esprimere in astratto alcuni concetti, ma vuole indicare una ferma
volontà politica; i nostri Parlamentari, in accordo con la Giunta
regionale, hanno già iniziato rapporti con gli organi competenti
ministeriali, rapporti che obiettivamente in questa fase denunciano
un grado di debolezza dovuto al cambio di governo. Io mi auguro che
con la formazione del nuovo governo, tali contatti possano essere
presi in modo serrato e possono risolvere i problemi nel senso
indicato da questo documento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK