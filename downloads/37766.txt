Consiglio Regionale della Valle d'Aosta - Oggetto del Consiglio n. 1434 del 23 settembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1434 del 23 settembre 2015 - Resoconto
OGGETTO N. 1434/XIV - Interpellanza: "Riorganizzazione del
servizio di controllo del Casino de la Vallée da parte
dell'Amministrazione regionale".
Président -
La parole au Conseiller Laurent Viérin.
Viérin L. (UVP) -
Merci Président.
Questa è un'interpellanza che, a seguito di certe notizie che si
sono così sentite e vociferate, vuole semplicemente capire quale
sia l'intenzione dell'Amministrazione in merito alla questione del
servizio di controllo che l'Amministrazione regionale, diciamo,
effettua nella Casa da gioco. Questa è una questione di cui si
sente parlare da un po' di tempo e si parla anche di una delibera
che sarebbe stata preparata dall'Ufficio personale, abbiamo letto
qualcosa nelle interviste dell'Assessore su certi siti e,
considerato che questo controllo oggi è l'unico servizio di
controllo attivo presente nelle sale da gioco, volevamo
semplicemente capire quale sia l'indirizzo da parte
dell'Amministrazione. Ieri abbiamo incontrato i vertici, non
abbiamo chiesto loro questa cosa, per capire quale fosse
l'indirizzo politico, anche perché questa è una scelta
dell'Amministrazione regionale essendo la riorganizzazione
probabilmente uno dei punti cardine. Chiaramente questo fa parte
sicuramente di un ragionamento che voi state facendo nell'insieme,
ma volevamo capire quali erano le intenzioni. Grazie.
Presidente -
Grazie collega. La parola all'Assessore
Perron.
Perron (UV) -
Grazie Signor Presidente.
Abbiamo fatto una verifica di quella che è la dotazione del
personale generale dell'Amministrazione regionale. Nell'ambito di
questa verifica, con l'ottica di reperire delle forze lavoro da
utilizzare in alcuni settori sotto organico, abbiamo chiesto al
Direttore della struttura della Casa da gioco di predisporre una
revisione del servizio, cercando di ottimizzare l'attività di
controllo, da una parte, che ovviamente permane, operando nel
contempo una riduzione anche significativa delle risorse
lavorative, stimata cioè in 18 unità rispetto ai 45 controllori
attualmente in organico nella struttura della Casa da gioco.
Quali sono le motivazioni? Le motivazioni si possono ricondurre
sostanzialmente al forte calo delle presenze e degli incassi che
caratterizza in questi anni l'andamento del Casinò di
Saint-Vincent; dall'altra parte, dalle novità robuste introdotte
nell'ambito della sicurezza e delle tecnologie informatiche, cioè
il sistema di controllo audiovisivo, il sistema
online
di
gestione dei giochi elettronici.
Cos'ha detto il Dirigente? Il Dirigente ci ha fatto presente che
ritiene l'organizzazione del lavoro come impostata valida,
rispondente ai due principali obiettivi del servizio, cioè la
certificazione da parte del servizio degli introiti e il controllo
sulla regolarità del gioco, con un'attenzione particolare ai
pagamenti e anche alla corretta applicazione dei regolamenti. Si
tratterà quindi di una revisione dell'attività e delle aree di
competenza operative, alla luce di quella che è una diminuzione di
risorse lavorative. Verrà mantenuta, ovviamente, la garanzia, come
esiste attualmente, di tutte le operazioni di certificazione e
comunque di una presenza anche fisica nella sala giochi. Con meno
risorse ovviamente sarà necessario prevedere la trasformazione di
alcune attività in verifiche a campione, sarà indispensabile
intervenire sul protocollo per l'accesso e l'utilizzo delle
strutture di videosorveglianza: questo al fine di permettere alla
struttura di controllo il pieno utilizzo di questo strumento. La
scelta sulla quale si è ragionato ha portato alla dichiarazione di
18 eccedenze di personale, 4 sono da considerarsi esuberi, per i
quali è stata prevista la riduzione della dotazione organica, la
collocazione di questi in quiescenza, applicando la pre-Fornero, 14
posizioni eccedenti saranno assorbite nell'ambito dell'organico
della Giunta regionale per coprire varie carenze di personale in
profili di pari livello.
Il risparmio generato afferisce quindi, al momento, alle 4
posizioni di C2 in condizioni di esubero, a regime sono 55.000 euro
a figura per 4, con un risparmio di 220.000 euro. Nel caso delle
eccedenze si determina un riequilibrio, a nostro modo di vedere,
ragionevole, tra carenze da una parte ed eccedenze di personale,
che vanno nella direzione di voler migliorare l'efficienza e
l'efficacia complessiva dell'Amministrazione regionale. Grazie.
Presidente
- La parola al collega Laurent Viérin.
Viérin L. (UVP) -
Grazie Assessore per queste
informazioni, in effetti noi avevamo fatto una ricerca nelle
delibere, non avendo visto nessun atto approvato...ecco perché
abbiamo presentato quest'interpellanza. Beh, sicuramente è una
scelta che, se non abbiamo capito male, deriva da una richiesta
dall'Amministrazione e che è stata codificata dal Direttore dei
giochi, quindi che arriva dal settore stesso, che propone, su
vostra richiesta, una razionalizzazione, una riorganizzazione.
Chiaro che questa revisione del servizio e l'ottimizzazione che
diciamo si svilupperà è una riorganizzazione abbastanza forte,
quindi noi chiediamo - magari poi avremo tempo di parlarne in
commissione - che, visto che si parla di piano di rilancio
industriale della Casa da gioco, questo venga inserito in un'ottica
d'insieme, anche per capire, al di là degli esuberi che, se non
abbiamo capito male, saranno con la pre-Fornero...così posti in
quiescenza, gli altri 14 come saranno riutilizzati
nell'Amministrazione perché subentreranno le questioni di
emolumenti, di orari, di collocazione. Vi chiediamo quindi di
monitorare e di soprattutto condividere in commissione questa
questione, perché capiamo tutti che c'è anche della preoccupazione
nelle persone che fino ad una certa data hanno svolto certe
mansioni e poi vengono così sollecitate per avere altre mansioni e
non si capisce bene quello che succederà ed è per questo che noi in
punta di piedi abbiamo semplicemente richiesto...per evitare
allarmismi e per evitare che ci siano delle scelte unilaterali.
Forte quindi di...così, di un dialogo che in commissione ieri noi
abbiamo rilevato nei vertici della Casa da gioco...crediamo che
questo abbia una rilevanza nella misura in cui sia e sarà inserita
nella riorganizzazione totale del Casinò.
Crediamo quindi che un po' di preoccupazione, giustamente, sia
nata nei settori, probabilmente per il fatto che nella pausa estiva
non c'è stata la possibilità di organizzare degli incontri e delle
cose. È chiaro che noi vorremmo e vorremo vedere con puntualità
come questa riorganizzazione verrà codificata, perché giustamente
l'Assessore oggi rimane un po' con una riorganizzazione che ancora
è per macro-obiettivi, senza entrare nel dettaglio, noi ci
riserviamo di esprimere un giudizio sulla base di effettive e
concrete - anche in termini di risparmi, anche in termini di
riorganizzazione - considerazioni, che noi effettueremo nel momento
in cui sarà chiara questa questione, affinché non si proceda ancora
una volta nella Casa da gioco con due pesi e due misure,
soprattutto che non si intervenga con uno
spot
per andare a
far pagare a qualcuno in termini di risparmi, dove invece i
risparmi non ci saranno, su un servizio che invece
magari...sicuramente aveva un'efficacia e un'efficienza
fondamentale in un controllo che è un argomento molto delicato,
perché già con la revisione del disciplinare, con tutta la
revisione di quelli che sono i rapporti fra Casinò e Regione...
Questa è l'ultima e l'unica forma di controllo che abbiamo in sala
e per noi è qualcosa di fondamentale e di molto importante, perché
queste persone da un giorno all'altro non siano così ricollocate a
vanvera nell'Amministrazione regionale e soprattutto che non venga
meno un servizio che è essenziale per l'Amministrazione regionale
nei confronti della Casa da gioco, per controllare quella che è
un'operazione molto delicata. Noi quindi ci riserviamo di esprimere
le nostre valutazioni, però ringraziamo per le informazioni che ci
sono state date.
Presidente
- Grazie collega. Con quest'iniziativa
chiudiamo i lavori di questo pomeriggio e si riprenderà domani alle
ore 9.
---
La seduta termina alle ore 19,47.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK