Consiglio Regionale della Valle d'Aosta - Oggetto del Consiglio n. 700 del 23 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 700 del 23 maggio 2019 - Resoconto
OGGETTO N. 700/XV - Interpellanza: "Indicazioni fornite ai
componenti di parte regionale della Commissione paritetica per
l'elaborazione di una norma di attuazione in materia di
idroelettrico".
Rini (Presidente) -
Punto n. 46 dell'ordine del giorno.
Per l'illustrazione, la parola alla collega Minelli.
Minelli (RC-AC) -
Anche questa iniziativa era stata
presentata per il Consiglio di 15 giorni fa e, in merito alle sue
premesse, abbiamo già ampiamente discusso nel dibattito relativo
alla relazione della Commissione CVA. Ripercorro brevemente i
contenuti dell'interpellanza. Faccio notare che l'avevamo
presentata il 26 aprile, cioè 3 giorni dopo l'audizione in I
Commissione dei professori Louvin e Balduzzi, componenti della
parte regionale della Commissione paritetica. I due componenti
hanno evidenziato entrambi in quella occasione la necessità di
avere una precisa indicazione da parte della nostra Regione
dell'impostazione che occorreva dare alla materia e anche il
rispetto dell'ordine di priorità fra i vari temi che la Commissione
paritetica dovrà affrontare. In Commissione era stata evidenziata
da parte nostra più volte l'importanza e anche l'urgenza della
tematica della norma di attuazione e poi era stata presentata l'8
di febbraio e successivamente approvata la mozione di cui abbiamo
più volte parlato. È per questo che nella collega Nasso nella
sottoscritta è emersa in quel momento la sensazione che ci fosse
stato uno scollamento tra l'attività e le decisioni che erano state
prese in questo Consiglio e le sollecitazioni che, a nostro avviso,
avrebbero dovuto venire dalla Giunta e dal suo Presidente, dagli
uffici proprio alla Commissione. In qualche modo noi ci siamo
chieste quando, come e con quali atti il Presidente e gli uffici
avessero segnalato ai componenti di parte valdostana della
Paritetica l'urgenza e la priorità di questa norma di attuazione.
Sono delle domande che, nonostante durante il dibattito di 15
giorni fa siano anche state fatte alcune osservazioni da parte del
Presidente, non hanno però, a nostro avviso, avuto piena risposta e
che quindi riproponiamo. A noi interessa sapere quali siano le
relazioni che sono intercorse fra la Presidenza e gli uffici con i
componenti di parte regionale della Paritetica in merito alla norma
di attuazione sull'idroelettrico; quanti sono stati questi incontri
e in che modo e in che termini sia stata sottolineata l'urgenza che
anche il Consiglio aveva ravvisato per l'elaborazione di questa
norma. Infine, se si sono poi definiti i tempi o se si intendono
concordare a breve. Immagino che ormai qualche passaggio sia stato
fatto, considerato che sono passati praticamente 26 giorni da
quando abbiamo presentato questa mozione.
Presidente -
La parola al Presidente Fosson.
Fosson (GM) -
Sono veramente dispiaciuto, Consigliere,
perché ho cercato in tutti i modi di significare come
quest'attività è stata un'attività a cui abbiamo rivolto la massima
attenzione e urgenza e, dall'altra parte, quella sensazione di
scollamento che lei ha avuto con la Paritetica anche a seguito di
questo dato che lei riferisce anche correttamente forse, però loro
significavano altre cose, di non avere avuto un'indicazione
precisa. Probabilmente non mi sono fatto capire io, non sono stato
sufficientemente concreto con lei, mi spiace, c'è sempre
chiaramente da imparare. Bisogna pensare però che la Paritetica non
è un organo che dipende completamente dalla Giunta, anche se
dobbiamo dire che siamo molto fortunati anche in questo percorso,
perché è una Paritetica di altissimo livello e soprattutto il
Presidente della Paritetica è nuovamente il professor Louvin. Avere
come Presidente della Paritetica un componente di parte regionale è
importante. Quindi ripercorro anch'io un po' quello che ha detto
lei. Quale urgenza abbiamo dato a questa problematica delle
concessioni governative determinante per il futuro della vicenda
delle nostre acque? Se questa norma di attuazione sarà comunque
accettata, bisogna ricordare che, oltre alla parte regionale, c'è
tutta la parte statale. Proprio per testimoniarle, come dico,
probabilmente io non sono riuscito a rendermi credibile, io ho
fatto una comunicazione alla Commissione paritetica in data 11
febbraio 2019 perché noi avevamo previsto per l'insediamento della
Paritetica, che è avvenuto il 13 febbraio a Roma, un ordine di
attività in cui non era previsto questo. Anche in seguito alla
mozione, io ho fatto una lettera in data 11 febbraio che abbiamo
recapitato, e non solo, ma come le ho già detto, all'atto
dell'insediamento della Commissione paritetica, che è avvenuto il
13 febbraio a Roma - e l'insediamento della Paritetica è un fatto
significativo, perché, oltre alla mia presenza, c'era il Ministro
delle partecipazioni regionali, in questa sede, purtroppo, non
c'era il professor Louvin, come lei sa per un lutto -, ho
ricomunicato ai membri di tutta la Commissione che era subentrata
questa urgenza, questa necessità.
Mi sembra quindi di aver comunicato alla Paritetica in modo
molto significativo per quello che posso aver detto e fatto io.
L'urgenza per noi è di approfondire questo problema, poi il lavoro
non si è fermato gli abbiamo detto di preparare una norma di
attuazione sulle concessioni dell'idroelettrico, quindi
l'indicazione c'è stata, c'è stata proprio specifica. Io e
l'Assessore Testolin abbiamo incontrato il Presidente della
Commissione paritetica il 3 marzo 2019 per discutere ancora
dell'agenda e significare queste priorità, che, tra l'altro, come
lei sa, il Presidente Louvin conosce molto bene. Tra l'altro, lui è
un esperto, un giurista che si occupa anche di gestione delle
acque, quindi è particolarmente esperto in questo. Chi si occupa di
questo? Se ne occupa chiaramente il Legislativo della dottoressa
Fanizzi, che ringrazio, che si è messa a lavorare su un tema che,
mi permetta, non è semplice, perché ha delle implicanze anche nella
legislazione europea. Ci sono stati incontri tecnici in data 16
marzo e 23 aprile tra i componenti della Commissione e gli uffici
competenti dell'Amministrazione regionale finalizzati ad
approfondire le linee di una possibile norma di attuazione in
materia di grande derivazione a scopo idroelettrico, anche alla
luce dell'avvio di quel procedimento di infrazione avviato dall'UE
nei confronti dell'Italia in merito alla norma sulle concessioni
idroelettriche approvata con il decreto semplificazione e questo
non ha reso semplice il discorso della Paritetica.
Andiamo alle cose positive. Intanto forse questa sensazione di
scollamento è questa non dico incertezza dei due membri della
Paritetica in Commissione, ma sapevano benissimo che c'era in corso
una discussione politica sul futuro di CVA, tanto la Commissione
speciale ha terminato i suoi lavori il 30 marzo, e forse a questo
si riferiscono. Voglio fare sapere, perché questo non lo avevamo
detto l'altra volta, che chiaramente la risoluzione approvata su
CVA è subito stata inviata ai membri della Paritetica. Andando
proprio a specificare che è un lavoro che è stato fatto e che sta
arrivando proprio al traguardo, al risultato finale di discussione,
non di approvazione, la norma è pronta, è stata terminata in questa
settimana. Gli uffici legislativi l'hanno confezionata e in queste
prossime settimane ci sarà una legittimazione, come si dice, della
componente regionale, che non sempre si riunisce facilmente.
Infatti ha visto che in Commissione sono venuti due membri, il
terzo membro non c'era. Non è semplice muovere tutti e tre i membri
della Commissione, anche perché sono professori di alto livello.
L'annuncio che le volevo dare è che questa norma approvata dal
nostro Legislativo e validata in queste settimane avrà un confronto
determinante. La data ormai è certa. Il 17 di giugno tutta la
Commissione paritetica, cioè la componente regionale e la
componente statale, si riuniranno proprio qui ad Aosta e questo è
anche il merito e le capacità del professor Louvin. Il 17 ci sarà
il confronto importante, non dico definitivo, ma sicuramente
fondamentale per capire l'orientamento della componente nazionale
della Paritetica che andrà a definire e concludere questo percorso,
che se ha avuto non dico delle incertezze, ma dei momenti di pausa,
è perché c'era una discussione politica su questo, l'argomento non
è semplice e soprattutto doveva essere poi sintetizzato e concluso
insieme alla componente statale, che, come le dico, si riunirà qua
ad Aosta il 17 di giugno.
Presidente -
Per la replica, la parola alla collega
Minelli.
Minelli (RC-AC) -
Comincio dall'ultima cosa, dalla
notizia positiva. Mi verrebbe da dire: "
habemus Papam
" in
qualche modo, che è indubbiamente la notizia che ci si aspettava.
Devo però dirle, Presidente, che probabilmente sono io a essere un
po' in difficoltà a comprendere, però, da quello che lei mi ha
detto, io vedo totalmente confermata la mia idea che ci fosse
stato, se non uno scollamento, comunque un procedere in maniera, a
mio avviso, eccessivamente cauta. Lei ci ha detto che c'è stato - e
poi lo aveva anche reso noto all'epoca - questo documento dell'11
febbraio, proprio in seguito alla presentazione che noi avevamo
fatto della mozione e, tra l'altro, è un documento che lei ci aveva
fornito che non aveva un oggetto, una data, un numero di
protocollo, l'ho conservato. Non c'era nulla in quel documento, ma
io non ho nessun motivo di credere che non fosse un documento
dell'11 febbraio, va benissimo così, l'11 febbraio il documento,
poi l'incontro a Roma del 13 febbraio il giorno dell'insediamento
della Paritetica, evidentemente, sono state dette delle cose. Visto
che sono andata proprio un po'... perché, come dice lei, non ci
siamo capiti, sono andata a rileggermi ancora una volta alcuni
passaggi del verbale. Le voglio solo rileggere questa cosa, che
conferma in qualche modo ciò che lei ha detto, cioè sono state date
delle indicazioni e si sono fatte delle parole. Il professor
Balduzzi ha detto a un certo punto: "
vi sono delle questioni
sulle quali è indispensabile avere un input da parte vostra, sennò
noi siamo afoni, necessariamente afoni. È anche vero che si possono
dire tante parole, ma se non hai un indirizzo politico a monte,
l'efficacia di queste è sempre limitata, sto pensando naturalmente
alle grandi derivazioni dell'idroelettrico
". Giustamente, com'è
stato poi ricordato anche nel passato dibattito, il Professore ha
evidenziato il problema che è sorto con l'Unione europea, il
rischio dell'impugnativa, eccetera. Ha anche detto il professor
Balduzzi che cosa sarebbe successo dal punto di vista dell'Unione
europea e dell'Italia era qualche cosa che non era chiaro e non lo
poteva sapere nessuno. Proprio lo Stato quindi riuscirà a difendere
il problema del suo insieme? Sarà capace di difendere la
peculiarità che riguardava la questione delle acque? Per fare
questo, però noi abbiamo bisogno di sapere dove vuole andare la
Valle d'Aosta, fino a che punto vuole proteggere questa
peculiarità, fino a che punto questo si inserisce dentro il
sistema, che è un sistema complesso dei rapporti con la normativa
europea: questo è un esempio per dire che in una materia come
questa la Commissione paritetica attende un'indicazione
precisa.
Ora, lei mi ha detto che vi siete parlati e vi siete detti delle
cose. Guardi, io credo che
verba volant, scripta manent
,
quindi sarebbe stato importante che, oltre a queste interlocuzioni,
ci fosse stato un testo che in qualche maniera mettesse nero su
bianco le indicazioni. Lei mi ha detto che bisognava aspettare, che
c'era una discussione politica in corso, è vero, ma esisteva una
mozione votata con degli emendamenti all'unanimità, che diceva di
andare in una certa direzione. Io ritengo che sarebbe stato più
opportuno se, oltre a ciò che voi vi siete detti, ci fosse stata
una documentazione. Avevamo chiesto quale corrispondenza fosse
intercorsa. Capisco che di corrispondenza, oltre a questo documento
dell'11 febbraio, e poi le cose più recenti... nel frattempo non
c'è stato nulla. Lei ci ha parlato di un incontro - e immagino che
sia stato un incontro
vis-à-vis
- il 3 di marzo per
discutere dell'agenda e poi due incontri: uno il 16 marzo e l'altro
il 23 aprile, lo stesso giorno in cui c'è stata l'audizione della
Paritetica. Immagino che il vostro incontro sia stato successivo
all'incontro con la Paritetica, altrimenti non mi spiego certe
affermazioni, perché non mi sarebbero per niente chiare... e poi
che il 30 di marzo c'era stata anche questa discussione politica.
Quello che importa a questo punto, anche se a noi pare con un
notevole ritardo rispetto al voto di quest'aula sulla mozione, si
arriverà il 17 di giugno a discutere.
La cosa che mi sembra ancora più importante è che la settimana
prossima questa norma sarà pronta. Non so se è previsto, se è
prassi, se sarà possibile leggerla, se sarà agli atti, non lo so,
però ci farebbe sicuramente molto piacere leggerla.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK