Consiglio Regionale della Valle d'Aosta - Oggetto del Consiglio n. 2557 del 26 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2557 del 26 luglio 2012 - Resoconto
OGGETTO N. 2557/XIII - Relazione annuale sull'attuazione del
Titolo II "Principi in materia di controllo strategico e di
controllo di gestione" della legge regionale 4 agosto 2009, n.
30.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Credo che questo punto all'ordine del giorno abbia un
significato importante; come si sa, la legge del 2009 ha previsto
che ci sia una relazione in Consiglio su temi importanti, come il
controllo strategico ed il controllo di gestione. Ringrazio i
relatori di questo documento, che sono il Segretario Malfa, il
dottor Lucat del Dipartimento enti locali e Tiziana Vallet, che ha
collaborato alla stesura di questo documento.
Il primo punto è il controllo strategico, che verifica
l'adeguatezza fra gli obiettivi predefiniti e i risultati
conseguiti nelle scelte compiute per attuare piani, programmi e
risultati ed altri strumenti di concreta traduzione dell'indirizzo
politico dell'ente, l'attività è coordinata dal Segretario generale
della Regione. Nel 2011 si sono tenute riunioni con i dirigenti e
sessioni di monitoraggio a cadenza regolare, con particolare
attenzione all'avanzamento delle azioni per la semplificazione
amministrativa, che hanno già conseguito importanti risultati in
termini di snellimento di procedimenti e di riduzione degli
adempimenti burocratici a carico dei cittadini, riportati
nell'appendice della relazione sul piano della
performance
2011 approvato dalla Giunta con delibera n. 1362/2012. È stato
avviato il ciclo di misurazioni e valutazioni della
performance
organizzativa ed individuale in attuazione del
sistema approvato dalla Giunta con delibera del 2010, in
particolare: sono stati assegnati ai dirigenti gli obiettivi
operativi annuali a carattere gestionale; si è proceduto alla
ricognizione quadrimestrale dello stato di conseguimento degli
obiettivi dirigenziali; è stato approvato ad ottobre 2011 il piano
di
performance
2011-2013 della Giunta; è stato avviato il
processo per la predisposizione di criteri generali relativi al
nuovo sistema di misurazione e valutazione della
performance
organizzativa ed individuale dei dirigenti e del personale
appartenente alle categorie per il biennio 2012-2013, che è stato
condiviso con le organizzazioni sindacali nel mese di maggio
2012.
Per quanto riguarda il controllo di gestione, di cui si parla da
anni, finalmente si riesce ad avere qualche dato sostanziale che ci
può far riflettere su questo tema, verifica l'efficacia,
l'efficienza e l'economicità dell'azione amministrativa mediante la
contabilità analitica e che, affiancandosi alla tradizionale
contabilità finanziaria, consente di quantificare il costo
effettivo delle funzioni assolte dall'ente includendo, oltre a
quelli diretti, anche i costi generali e tutti gli altri costi
necessari per l'espletamento di una funzione. Questo merita una
particolare attenzione, perché su questo c'è stato un grande lavoro
fatto dagli enti locali, all'inizio erano pochi, ma adesso tutti
sono stati coinvolti, il che ha permesso di evidenziare situazioni
molto critiche su delle differenze. Noi stiamo parlando a livello
di sanità ed assistenza di costi standard non a caso, perché, se il
costo dell'asilo nido, o della mensa, o dello scuolabus, tutta una
serie di costi non sono confrontabili con quello che succede in
altre situazioni, fatte le dovute proporzioni, non si capisce dove
si può migliorare, né dove a parità di servizio i costi siano molto
ridotti. Questo ha permesso di attivare anche un esame analitico a
livello regionale, per vedere nei vari settori quali sono le
differenze di costo, quindi credo che questo sia un discorso molto
impegnativo che sta andando avanti con convinzione di tutti, anche
se all'inizio c'erano delle perplessità comprensibili, perché è un
lavoro difficile stare a quantificare, individuare i percorsi, il
costo del personale, come aggregare i costi, per riuscire a capire
se c'è o no efficienza nel sistema. A regime è applicato all'intera
amministrazione a partire dal 1° gennaio 2010 e l'attività è
coordinata dall'Ufficio controllo di gestione, incardinato presso
la struttura Finanza e contabilità degli enti locali. Nel 2011 è
stato revisionato il piano regionale dei centri di costo, ovvero
dei raggruppamenti di attività omogenee che generano spesa. È stato
rilevato il tempo lavoro dedicato ad ogni dipendente a ciascun
centro di costo ed è stato sviluppato il programma informatico per
l'elaborazione e la restituzione dei dati raccolti mediante la
contabilità analitica ed è stato quantificato il costo pieno, cioè
la spesa corrente complessivamente assorbita da ciascuna funzione
dell'ente dei centri di costo relativamente al 2010. Questa fase ha
comportato da parte dell'Ufficio controllo di gestione lo
svolgimento di una serie di incontri e di consultazioni con le
strutture dirigenziali per la precisa definizione della natura dei
centri di costo e l'individuazione dei criteri di ribaltamento,
cioè dei criteri necessari per ripartire correttamente sui centri
di costo finali i costi riguardanti i centri di costo intermedi,
che ricomprendono in particolare le risorse di carattere generale
necessarie all'ente nel suo complesso. Ad ottobre 2011 si è
conclusa la predisposizione del consuntivo della contabilità
analitica di centri di costo relativi all'esercizio 2010.
Non entro di più nel dettaglio, credo che la relazione sia
dettagliata per dare a voi tutti la possibilità di valutare lo
stato di avanzamento di un percorso che riteniamo significativo per
l'Amministrazione regionale. Grazie.
Presidente
- Dichiaro aperta la discussione generale.
La parola al Consigliere Louvin.
Louvin (ALPE)
- Grazie Presidente.
Non è per natura o temperamento, ma credo per necessità che ci
stiamo, se non proprio appassionando, interessando tutti sempre più
alle tecniche dell'amministrazione e dei controlli, perché sono
parte integrante di una modernizzazione e di una maggiore
economicità dell'amministrazione. Adesso che abbiamo due
interlocutori - c'è il nuovo Assessore alle finanze - cominciamo ad
affrontare dei capitoli nuovi, perché, come Consiglio, non ci
eravamo mai interessati più di tanto alle verifiche organizzative e
ai problemi dei centri di costo, ma credo che dobbiamo farci la
bocca a questi nuovi problemi. C'è una bella pubblicità che ho
visto in questi ultimi tempi in cui si vede apparire una macchina
dei primi del 1900, che esce dal garage in una città modernissima e
si vede questa macchina che fa un sacco di fumo e qualche volta
l'impressione che è che noi tutte Amministrazioni di questo momento
storico siamo delle Amministrazioni vecchie organizzativamente, che
non vedono le diseconomie che hanno.
Ci ho messo un momento a leggere questo documento, non era
facile, ho trovato intanto interessante avere conoscenza della
problematica del controllo strategico, che è vostra di Governo
regionale, perché voi abbiate le rettifiche di percorso che dovete
avere; noi siamo come Consiglieri più misurati e direttamente
interessati al controllo di gestione. In questo controllo di
gestione ho trovato interessantissima, anche se mi ha lasciato
perplesso, la nozione del ribaltamento, abituato a sentirla in
altri contesti, invece qui il ribaltamento dei costi è una cosa
fondamentale e credo che la mano felice sul piano tecnico della
Segreteria generale possa essere utile. Allora, per ogni azione che
c'è, c'è un costo sottostante complessivo dell'Amministrazione,
bisogna che tale costo sia ribaltato per capire quanto costa quella
operazione, quindi il costo generale dell'operazione. Questo è
fondamentale perché dobbiamo misurarci d'ora in poi con tale
problematica dei costi standard per poter giustificare come stiamo
girando come Amministrazione e abbiamo necessità di avere una
leggibilità di sistema. Questo è un settore dell'amministrazione
che non darà particolari soddisfazioni esterne relazionali con il
pubblico, ma è fondamentale che abbia la comprensione e vorrei,
Presidente, che lei confermasse ai suoi collaboratori che siamo
interessati a tale problematica.
Credo che anche il Presidente Rosset con la II Commissione vorrà
dedicare, in vista del prossimo consuntivo, con il fatto che siamo
in relazione sempre più stretta con la delegazione regionale della
Corte dei Conti, che effettua un'attività di controllo di
gestione...che cominciamo ad avere anche noi consapevolezza di
questo. Consapevolezza ed informazione e su questo forse l'unica
cosa che mi sfugge in tutta questa chiara illustrazione di uno
sviluppo di programma è come veniamo a poter leggere le risultanze
di tale controllo strategico, cioè come possiamo intervenire anche
noi. Siamo già abbastanza rompiballe così, ma è utile farlo nei
modi e con la documentazione opportuna, cioè come il Consiglio, la
commissione vengono a conoscenza di queste valutazioni? Credo sia
stata prevista, in base alla legge di contabilità, una trasmissione
annuale al Consiglio del
report
, ma tali valutazioni
dovrebbero poter essere trasparenti immediatamente ed essere
comunicate continuativamente. In genere le commissioni hanno questa
brutta abitudine, ma ormai consolidata, di operare solo nel momento
in cui arriva un documento, sapere che c'è una cadenza, una
leggibilità anche attraverso il sito di tali risultanze è
fondamentale per noi e per la comunità, perché saranno anche
difficili, ma qualcuno che ci osserva e ci studia c'è all'esterno
ed è importante che lo sappia. Il controllo strategico mi pare sia
una problematica interna ed è la briglia che lei e la Giunta avete
per tenere d'occhio l'avanzamento del vostro lavoro, ma a noi preme
molto poter seguire da vicino la problematica del controllo di
gestione e in questo le siamo grati di darci assicurazione che ci
siano le modalità comunicative che verranno utilizzate per
condividere le valutazioni che sono fatte. Siccome si lavora tanto,
si investono anche delle energie, ci sono delle persone che
lavorano, non sempre hanno la dovuta soddisfazione professionale di
vedere...perché ho sentito in passato responsabili del controllo di
gestione un po' frustrati del dover produrre analisi che non
venivano adeguatamente valorizzate, a volte nemmeno lette; facciamo
invece in modo che ci sia, dopo questo ribaltamento dei costi, una
sintesi, un
focus
che viene trasmesso per essere oggetto di
valutazione. Grazie.
Presidente
- La parola al Consigliere Donzel.
Donzel (PD)
- Grazie Presidente.
Abbiamo avuto modo di riflettere di fronte a questo documento
innanzitutto del fatto che, nonostante la legge di riferimento sia
una legge recente, risale al 2009, ci sia un atteggiamento della
Presidenza della Regione di reputare tale parte importante. Abbiamo
quindi colto nella sua relazione questo passaggio e lo condividiamo
anche noi, perché, anche se questo titolo II della legge n. 30/2009
arriva in fondo alla legge, ha una sua importanza e mi pare di
cogliere la volontà di perseguire tale obiettivo non solo in
termini burocratici, questo lo si percepisce scorrendo il
documento: che si stanno costruendo delle azioni per implementare
sia il controllo strategico che quello di gestione. Mi è piaciuto
in particolare che questo atteggiamento non sia soltanto volto ad
un'efficienza interna, ma che miri anche a guardare alla
possibilità di ridurre gli oneri a carico del cittadino e delle
imprese, cioè è un'azione interna, ma che ha un riflesso
sull'esterno. È chiaro che, per quello che ho potuto percepire io
da questo documento, è una procedura che si sta costruendo, che è
già avviata, che ha una sua dimensione, ma che si sta
implementando. Alcune azioni che sono segnalate qui raccolgono
anche sollecitazioni che vengono dalla minoranza, ad esempio il
gruppo ALPE sempre molto attento alla comunicazione e alla
trasparenza, qui viene riportato che si cerca il dialogo via Web,
queste sono procedure che in questi giorni l'Amministrazione sta
attuando. Non poteva che farmi piacere in particolare, perché tutta
questa cosa poi necessita anche di un processo valutativo, che, per
quanto attiene al personale, sia stato costruito un meccanismo che
sarà valevole nel biennio 2012-2013, condiviso dalle organizzazioni
sindacali; questo vuol dire che non è una cosa messa in campo così,
ma ha la condivisione dei lavoratori che sono coinvolti in tale
processo di miglioramento.
A rendere un documento sintetico in cui uno poteva semplicemente
lodarsi...ho molto apprezzato che in un passaggio si sia
riconosciuto che vi sono delle difficoltà operative, un certo
ritardo, ad esempio che nei processi di informatizzazione vi sia la
necessità di uno scatto maggiore. Sollecitiamo quindi che la
Presidenza si faccia carico di questo con le strutture, che, se lo
hanno segnalato, sono già pronte ad attivarsi, perché la questione
del miglioramento delle
performance
anche dal punto di vista
informatico non può che essere utile di questi tempi. Tutte queste
azioni hanno l'obiettivo principale di rendere più efficiente la
gestione di tale amministrazione, che per molti aspetti già lo è,
nella gestione del denaro pubblico, perché sappiamo tutti che di
questi tempi bisogna essere molto attenti alla gestione complessiva
dei processi, oltre che delle cifre. Tutto ciò che si può
migliorare quindi deve essere fatto e questo documento mi sembra
vada in quella direzione.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
In effetti questa materia non è di quelle che si fa leggere, è
abbastanza ostica, perché tratta di procedure, di metodo di lavoro,
di coinvolgimento, di meccanismi che prevedono anche la questione
dei ribaltamenti, che giustamente sono stati nel tempo uno dei
punti più difficili da quadrare, perché non è il costo secco in sé:
è il come capire che in un processo intervengono più fattori e più
persone, che devono essere verificate nel tempo che impiegano per
essere in grado di portare a compimento un'azione specifica.
Ringrazio per la sottolineatura che ha fatto il collega Donzel
sull'obiettivo di tutto questo, altrimenti non si capirebbe perché
si devono fare delle procedure, che sono state condivise, e non
potrebbe che essere così, in quanto è un lavoro che viene fatto con
una certa logica e che già oggi ha dato dei risultati. Dovremmo
riuscire entro la fine dell'anno a presentare il lavoro con gli
effetti sugli interessati, perché questo è l'aspetto importante: la
semplificazione amministrativa, le diverse procedure portano ad
avere un risultato positivo per il cittadino che viene a contatto
con l'Amministrazione. Così come lo si fa per i servizi unificati
per il SUEL, per gli sportelli del cittadino, come si sta cercando
di evitare che il cittadino si debba muovere, cioè che ci sia la
possibilità di avere la comunicazione informatizzata, che nei
Comuni ci sia un sistema che permetta il dialogo fra loro, in
funzione di quello che dovrà succedere di un'associazione dei
Comuni, per cui le procedure devono essere informatizzate e
regolate in modo che siano fra di loro compatibili. Sulle
risultanze, siccome il processo viene calibrato annualmente, è
possibile fare delle verifiche temporanee, se lei ha visto, ci sono
riscontri quadrimestrali, ma non sono reali, perché di un processo
io devo vedere nell'ambito dell'anno solare cosa succede, qual è la
spesa, quindi su questo stiamo calibrando le modalità e le misure
per dare contezza periodica di quello che succede, ma in genere è
annuale.
Ringrazio ancora i colleghi che hanno avuto l'amabilità di
leggere e di esprimersi su questo, credo che la procedura sia un
iter difficile ma fra i più efficaci per l'Amministrazione
regionale. Il collega Louvin ha ricordato che abbiamo messo una
commissione specifica al lavoro su questo, coinvolgendo i segretari
comunali, perché è stato un lavoro difficile anche con esperti per
trovare un metodo di lavoro; oggi siamo ad uno stato di avanzamento
importante che ci permette di avere qualche risultato. Grazie.
Presidente
- Il Consiglio prende atto della
relazione.
Il Consiglio
Premesso che:
- la legge regionale 4 agosto 2009, n. 30 recante "Nuove
disposizioni in materia di bilancio e di contabilità generale della
Regione autonoma Valle d'Aosta/Vallée d'Aoste e principi in materia
di controllo strategico e di controllo di gestione" prevede,
all'articolo 78, comma 3, la presentazione, da parte del Presidente
della Regione, di una relazione annuale sull'attuazione del Titolo
II "Principi in materia di controllo strategico e di controllo di
gestione" della legge medesima;
- il Presidente della Regione ha presentato all'attenzione
del Consiglio regionale l'allegata relazione ai sensi dell'articolo
78, comma 3, della legge regionale n. 30 del 2009.
Prende atto
della relazione stessa.
Allegato
(omissis)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK