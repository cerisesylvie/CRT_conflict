Consiglio Regionale della Valle d'Aosta - Oggetto del Consiglio n. 3151 del 11 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3151 del 11 gennaio 2024 - Resoconto
OGGETTO N. 3151/XVI - Interpellanza: "Discrepanza tra le
dichiarazioni dell'Assessore al Turismo, sport e commercio e del
Sindaco di Châtillon circa i distretti del commercio".
Bertin (Presidente) -
Punto n. 50. Consigliere Ganis per
l'illustrazione, ne ha facoltà.
Ganis (LEGA VDA) -
Ho un po' più di tempo, quasi dieci
minuti, quindi con calma illustrerò quest'iniziativa.
Questa iniziativa riprende in parte quelle già presentate dal
nostro gruppo di opposizione e ha, come finalità, quella di mettere
in evidenza la crisi del settore del commercio, soprattutto in
determinati Comuni della nostra Regione.
Una crisi che, in questi ultimi mesi, ha colpito duramente
questo settore, vedendo così il diffondersi del fenomeno della
desertificazione commerciale.
In particolar modo nei Comuni della Media e Bassa Valle, Comuni
che soffrono maggiormente la crisi del settore rispetto ad una
realtà più turistica, come quella di Aosta.
Proprio per queste ragioni, a nostro avviso, la creazione dei
distretti del commercio poteva in qualche modo attenuare questa
desertificazione commerciale ed andare incontro alle difficoltà dei
commercianti. Una proposta di legge - e voglio sottolinearlo -
presente in molte Regioni del nostro Paese e che molti Comuni
attuano a vantaggio del settore, ma che nella nostra amata Regione
non è stata minimamente presa in considerazione.
Mi permetta, Assessore, personalmente ho avuto modo, insieme al
nostro gruppo, insieme al collega Perron e anche al collega
Aggravi, di presentarla ai commercianti della zona; inoltre,
conoscendo abbastanza bene il settore che lei rappresenta, ho
potuto constatare che molti commercianti erano all'oscuro di questa
proposta di legge, forse perché era stata anche troncata sul
nascere.
La motivazione della bocciatura in Aula è stata motivata dal
fatto che la proposta non poteva essere inserita nel nostro
contesto attuale, evidenziando le perplessità di alcune - e
sottolineo alcune - associazioni di categoria.
È palese che queste ultime non rappresentino tutte le nostre
realtà, e condivido in parte con lei quello che ha detto,
Assessore, che abbia preso spunto da chi maggiormente le
rappresenta, ma c'è dell'altro, mi creda.
Dopo una giornata trascorsa tra negozi, il messaggio della
nostra proposta non era assolutamente arrivato, tant'è che ancora
oggi vi sarebbero commercianti, e anche Amministrazioni comunali,
intenti ad approfondire il discorso, cosa che appunto non è mai
avvenuta.
In riferimento a quello che ho appena evidenziato, vorrei
portare all'attenzione di questo Consiglio l'iniziativa proposta in
Consiglio comunale nel Comune di Châtillon, volta a fare un po' di
chiarezza su quanto accaduto in merito alla creazione dei distretti
del commercio (interrogazione n. 3 del 20/12/2023).
Un Comune, o meglio un Sindaco... e voglio ricordarlo insieme a
quello di Saint-Vincent, che si erano dimostrati interessati ad
approfondire la nostra proposta di legge, evidenziandolo anche
espressamente nella riunione del CPEL.
Ricordando la finalità della nostra proposta di legge, e
ricordato che ancora oggi il problema della crisi del settore del
commercio persiste sul nostro territorio, tenuto conto
dell'iniziativa presentata nel Comune di Châtillon, si interpella
l'Assessore competente per comprendere la discrepanza tra quanto
dichiarato dall'Assessore e l'effettivo interesse nei confronti
della proposta di legge n. 96 espressa pubblicamente dal Sindaco di
Châtillon.
Presidente -
Risponde l'assessore Grosjacques.
Grosjacques (UV) -
Sarò molto sintetico nella mia
risposta, collega Ganis, anche perché non intendo assolutamente
tornare sulla proposta di legge 96 della quale ho ampiamente
riferito nel dibattito del 25 di ottobre riferito all'esame della
proposta di legge.
Premetto, anche che non ho nessun titolo per confutare o
commentare le affermazioni fatte dal Sindaco nell'ambito del
Consiglio comunale, in quanto sia il Sindaco che il Consiglio
comunale tutto intero hanno piena autonomia nelle loro decisioni e
nelle loro scelte, quindi ovviamente non contesto quello che ha
detto il Sindaco anche perché non ero presente e mi sono limitato a
leggere i resoconti consiliari. Non voglio assolutamente entrare in
questa
querelle
, che mi sembra che sia tutta interna al
Consiglio comunale di Châtillon, anche perché conosco il Sindaco di
Châtillon prima ancora che politicamente, dal punto di vista
professionale lo conosco da molti anni; è una persona con la quale
ho da molto tempo buoni rapporti e assolutamente la cosa che posso
dirle è che confermo le mie dichiarazioni fatte in quest'Aula nel
corso del dibattito e credo che sia una polemica che è francamente
ormai superata dal fatto che quest'Aula ha respinto, con le
motivazioni che lei e il suo gruppo non condividono.
Voglio però evidenziare che il gruppo politico, al quale fa
riferimento il Sindaco di Châtillon, ha votato contro la proposta
di legge n. 96 non ritenendola ovviamente così performante e così
funzionale alla risoluzione di questa crisi strutturale del
commercio che nessuno di noi ovviamente può negare, perché è nei
fatti, tant'è che questa maggioranza ha intanto messo in campo
delle soluzioni a sostegno dei piccoli esercizi di vicinato.
Così come ha fatto il CELVA, che ha prodotto un parere di
astensione che riassume ovviamente la volontà ed il pensiero
dell'assemblea, senza entrare nel dettaglio di coloro che
legittimamente si sono anche espressi in maniera diversa (ma questo
lo apprendo da lei in quanto nel resoconto del CPEL vi è un parere
di carattere generale).
Confermo le mie dichiarazioni e considero assolutamente
legittime le valutazioni del Sindaco di Châtillon che, ovviamente,
approfondendo la questione, può aver valutato l'opportunità di una
legge di questo genere a beneficio della propria comunità. Ma gli
atti dicono altre cose.
Presidente -
Consigliere Ganis per la replica.
Ganis (LEGA VDA) -
Grazie Assessore per la risposta e per
la sua onestà. È stato molto sintetico, in parte, come lo è stato
nel bocciare la nostra proposta, mi permetta.
Abbiamo approfittato dell'interpellanza presentata per parlare
ancora una volta in Aula delle difficoltà nelle quali verte il
settore del commercio.
Diciamo che lo abbiamo utilizzato un po' come un pretesto, ma
che mette in risalto un problema, che è quello che ancora oggi i
negozi stanno chiudendo: stanno chiudendo a Châtillon, stanno
chiudendo a Verrès, stanno chiudendo a Pont-Saint-Martin e anche ad
Aosta. Quindi ora non conosco i dati de La Chambre, ma questa
potrebbe essere - e lo dico già - la prossima iniziativa che
presenterò in Consiglio regionale.
E mi permetta, Assessore, mantenga molto alta la guardia, e
cerchi di far tesoro anche delle iniziative e delle proposte da
parte della minoranza, da chi conosce o ha vissuto il mondo del
commercio per altri 20 anni.
Quello che le posso consiliare è di andare da tutti i
commercianti della zona, o meglio, partendo dalla Media Valle per
poi scendere, non sono più tanti quelli che hanno un'attività
aperta.
Fino a Pont-Saint-Martin, per andare e chiedere se a loro va
tutto bene.
Con questa semplice domanda, le si aprirà un mondo.
Quindi mi creda, lo faccia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK