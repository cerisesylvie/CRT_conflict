Consiglio Regionale della Valle d'Aosta - Oggetto del Consiglio n. 372 del 11 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 372 del 11 febbraio 2009 - Resoconto
OGGETTO N. 372/XIII - Approvazione di mozione: "Proposte per
il miglioramento della qualità dell'aria".
Mozione
Ricordata la legge regionale n. 2 del 30 gennaio 2007,
Disposizioni in materia di tutela dall'inquinamento atmosferico ed
approvazione del Piano regionale per il risanamento, il
miglioramento ed il mantenimento delle qualità dell'aria per gli
anni 2007/2015;
Preso atto delle risposte dell'Assessore all'ambiente
all'interpellanza n. 115/XIII, Titolo: Cause del rilevamento di una
presenza anomala di polveri sottili nel Comune di Aosta;
Richiamata la mozione n. 13/XIII, Titolo, Progetto per la
realizzazione ad Aosta di una stazione di rifornimento di gas
metano per le auto, approvata all'unanimità;
Appreso che in alcune regioni italiane, come la Toscana ed il
Piemonte, si è provveduto ad incentivare, attraverso diverse forme,
tra cui la riduzione del bollo, l'acquisto di veicoli su cui sia
installato e collaudato un sistema a doppia alimentazione a GPL o
Metano, ed Euro 4 o Euro 5;
Il Consiglio regionale
Impegna
la Commissione competente a portare entro sei mesi in
Consiglio regionale proposte concrete da esaminare.
F.to: Donzel - Rigo - Fontana Carmela
Président
- La parole au Conseiller Donzel.
Donzel (PD)
- Egregio Presidente, care colleghe e cari
colleghi, vorrei richiamare, anche se alla fine di una giornata
impegnativa, la vostra attenzione su una questione che rileva, a
nostro avviso, di una certa importanza, precisando, come spesso
ripeto all'inizio di questi interventi, perché sono seguiti anche
dall'esterno da persone che non conoscono le dinamiche tecniche del
nostro Consiglio, che le mozioni e le interpellanze sono depositate
con 15 giorni di anticipo e spesso non tengono conto degli
avvenimenti più recenti. Quello che vorrei chiarire è che questa
mozione si inserisce nel dibattito che era presente anche a livello
nazionale rispetto ad incentivi che regolano l'acquisto di veicoli,
di automobili con caratteristiche particolari, non entriamo nel
merito di tali interventi. Qui vogliamo puntare l'attenzione sulla
questione dell'aria, di un'importante legge regionale, la n.
2/2007, che si pone alcuni obiettivi specifici di miglioramento
della qualità dell'aria. Tenendo anche conto del dibattito avvenuto
in Consiglio rispetto ad una nostra interpellanza dove alcuni
problemi dell'aria nella città di Aosta erano comunque ricondotti
alla questione dell'utilizzo di veicoli che inquinavano e
richiamata anche una mozione approvata all'unanimità, che prevedeva
l'installazione di una stazione di rifornimento a metano per dare
una traccia di un percorso, in questo contesto si colloca tale
mozione che arriva a ridosso di un dibattito che ha toccato anche
la questione della salute in modo significativo. Per questo vorrei
riportare qui i dati di un simposio internazionale
sull'inquinamento atmosferico organizzato nel 2007 dal CNR e dal
Network
europeo "Accent" che ha evidenziato come
l'inquinamento da polveri sottili sia causa di infarto e
arteriosclerosi. Ogni aumento di 10 mg/mc di PM 2,5, polveri di
diametro inferiori ai 2,5 micron, produce un aumento del 24
percento di malattie cardiovascolari e di altre patologie della
stessa natura, che conducono a morte nel 70 percento dei casi. In
relazione a questo, lo stesso CNR in uno studio patrocinato dal
Ministero dell'ambiente ha rilevato che sostituire o trasformare
570mila veicoli con carburanti tradizionali in vetture GPL
garantirebbe un sensibile calo delle malattie dovute
all'inquinamento da traffico con risparmio - questo è il dato
interessante anche in relazione al dibattito che si era fatto prima
- sulla spesa sanitaria nazionale valutato in 400 milioni di euro.
Passare al gas insomma non comporta solo benefici di tipo
personale, ma è un valido contributo alla salute pubblica.
In questa fase in cui arrivano incentivi a livello nazionale per
sostituire delle vetture, in una fase in cui sta crescendo il
mercato nazionale e mondiale di vetture che abbiano alimentazione
mista a gas e i dati sono piuttosto significativi, pensate che nei
primi nove mesi del 2008 le vendite di modelli a doppia
alimentazione (benzina metano e benzina GPL) in Italia sono
cresciute complessivamente del 67 percento; è chiaro che c'è
un'attenzione a questo tipo di mercato. Arrivano degli incentivi a
livello nazionale, è importante che sfruttiamo queste opportunità
per implementarle a livello territoriale e dare un indirizzo anche
ai cittadini valdostani che favorisca questo tipo di acquisto in
tale fase, anche perché - altra cosa di cui è importante tener
conto - è possibile una legislazione territoriale in questo senso
che non è in contrasto con le politiche nazionali. Tantissime
regioni stanno provvedendo con norme in questo senso e addirittura
anche singoli comuni possono intervenire con benefici particolari.
Non si tratta quindi di un'anomalia, né di porsi in contrasto con
politiche nazionali, non era questo l'intento della mozione, ma è
come dire: "in questo contesto in cui anche i cittadini valdostani
possono essere stimolati all'acquisto di nuove vetture da incentivi
nazionali", è importante che diamo un nostro segnale come
Amministrazione regionale. Per questo vi prego di prestare
attenzione a questa mozione, che chiede che si valuti nel giro di
sei mesi una possibile proposta da presentare in Consiglio
regionale che tenga conto dei dati che ho illustrato.
Président
- La parole à l'Assesseur aux activités
productives, Pastoret.
Pastoret (UV)
-
Merci, M. le Président.
Come ha
già detto il collega Donzel, in questo momento vi è una forte
attenzione ad una serie di questioni che concernono i temi del
risparmio energetico, quelli della produzione di energie attraverso
fonti alternative, anche in relazione alla mobilità delle persone,
tutto questo combinato con quelli che sono più in generale dei temi
di carattere ambientale; quindi giustamente è stata richiamata la
legge n. 2/2007. In questo senso in sede di bilancio di previsione
per il 2009 sono state previste delle risorse economiche per
affrontare e dare delle risposte ai temi che ho citato prima. Di
pari passo l'Assessorato delle attività produttive sta facendo un
importante lavoro di armonizzazione delle attuali disposizioni
legislative, che riguardano le energie rinnovabili e il risparmio
energetico. Sapete che abbiamo due leggi importanti: la legge n. 3,
che riguarda le energie rinnovabili, e la legge n. 21/2008, che
riguarda il risparmio energetico. Non ultima c'è la questione
relativa alla revisione della legge n. 36 sui distributori di
carburanti, la nuova liberalizzazione e la necessità della
trasformazione o realizzazione di alcuni di essi per poter
consentire l'erogazione di carburanti e/o energie diverse da quelle
ritenute fino ad oggi convenzionali, gasolio e benzina. In parole
povere la necessità di attrezzare i distributori per poter erogare
GPL, metano ed energia elettrica, perché questo è un altro tema
importante.
Ho fatto riferimento a questi tre elementi, perché quello del
GPL, metano ed energia elettrica, rappresenta un orizzonte che
diverse case automobilistiche, come ricordato, stanno traguardando
per il futuro prossimo. Basti pensare a quanto gli Stati Uniti
intendono investire in futuro in questo settore, le stesse
dichiarazioni del Presidente degli Stati Uniti per quanto riguarda
la trazione con energie alternative è stata importante e ha dato la
stura ad ipotesi di finanziamento importanti al settore delle case
automobilistiche. Lo stesso Consiglio regionale peraltro
recentemente ha approvato una risoluzione che impegna la Giunta e
gli Assessorati competenti a prevedere un piano di apertura di un
distributore a metano o più in Valle d'Aosta. Non possiamo neppure
dimenticare che questo punto oggi è diventato più impegnativo
rispetto al recente passato, se poi si pensa che gli incentivi
statali per i mezzi a trazione a metano e GPL saranno in vigore a
breve, altre Regioni, come è stato ricordato, sono impegnate per
individuare degli interventi integrativi di vario genere. Per conto
nostro credo che dobbiamo ricordare come questa Regione abbia già
fortemente contribuito in questo senso, voglio ricordare due misure
che la Regione ha reso possibili: la prima riguarda la presenza di
una flotta di mezzi di trasporto pubblico locale alimentato a
metano, che, grazie ad un sostanziale intervento regionale, ha
contribuito a posare un primo importante tassello per il
miglioramento della qualità dell'aria e per l'utilizzo di fonti
energetiche a bassa emissione; la seconda è la legge regionale n.
18/2007, recante incentivi regionali per il rinnovo tecnologico del
parco auto circolante in Valle d'Aosta, che è stata in vigore fino
al 31 dicembre 2008, una legge che terminava la sua funzione
allora, ma avremmo dovuto vedere in futuro cosa ci sarebbe stato di
altro e di diverso, perché questo era un tema che continuava ad
essere alla nostra attenzione.
Vorrei citare due dati relativamente a questa legge, che ha
prodotto un totale di presentazione di 3.452 domande, per
sostituire dei mezzi "Euro 0", "Euro 1", "Euro 2" e in casi molto
più ridotti di autocarri e motocarri tutto questo ha richiesto un
impegno complessivo da parte dell'Amministrazione regionale di
4.398.000 €, per dire che, combinato con il trasporto pubblico a
metano e con l'acquisizione di mezzi "Euro 4" ed "Euro 5", già un
sostanziale passo in avanti è stato fatto. Questo poi nel rispetto
delle direttive impartite dal Piano di tutela dell'inquinamento
atmosferico e del risanamento, miglioramento e mantenimento della
qualità dell'aria.
Mi avvio alla conclusione. Ho introdotto le considerazioni che
ho esposto prima e ho citato i casi specifici per dire che c'è una
convergenza di vari temi e di vari soggetti su questo punto. Il
collega Donzel ne ha ricordati alcuni ed io alcuni altri, ma
attorno ad essi gira la questione economica dell'attività delle
case automobilistiche, delle nuove frontiere, non stiamo a citare
tutto questo perché apriremmo un dibattito che meriterebbe ore e
ore di riflessione e di arricchimento culturale peraltro.
La mozione presentata dal Partito Democratico si inserisce nel
solco di questi temi ed è per tale ragione che la guardiamo con
favore, poiché essa propone e si propone degli obiettivi che sono
quelli - lo dico in senso limitativo - della Giunta e della
maggioranza, generalmente sono quelli che culturalmente ormai sono
vicini ad un modo di pensare molto più vasto che va al di fuori
dell'aula di questo Consiglio. Ritengo quindi che si abbia il
dovere di evitare gli equivoci e le confusioni e si debba cercare
di favorire sotto tale punto di vista un confronto che sia utile,
ma anche la possibilità di non sprecare energie, cercando di andare
tutti nella stessa direzione. Almeno questo sotto il profilo dei
principi e degli obiettivi, poi il modo in cui si raggiungono può
essere oggetto di discussione, ma questa è una cosa che viene
successivamente.
Poiché la precedente risoluzione sui distributori a metano già
impegnava i due Assessorati, ambiente e attività produttive, a
presentare delle proposte in Commissione e poiché si stanno
valutando le diverse iniziative in via di studio e di realizzazione
delle altre Regioni nella materia che voi avete presentato con la
mozione e poiché anche in Valle d'Aosta stiamo pensando di adottare
misure specifiche in questo campo, chiedo ai proponenti la
disponibilità a modificare l'impegnativa della mozione, impegnando
gli Assessori competenti come si era fatto nell'altra risoluzione a
presentare in Commissione proposte in merito alla questione.
Per questa ragione ci siamo permessi con la collega Zublena di
firmare un emendamento, che presentiamo all'attenzione del
Consiglio e dei proponenti, i quali, se saranno d'accordo nel voler
procedere alla modifica che richiediamo, avranno soddisfatto sia la
nostra richiesta, ma porteranno a casa il risultato di vederci
ancor più volentieri votare positivamente questa mozione che è
stata presentata. Illustro brevissimamente l'emendamento,
nell'impegnativa si diceva:
"impegna la Commissione competente a
portare entro sei mesi in Consiglio regionale proposte concrete da
esaminare"
, noi chiediamo che venga così sostituita:
"impegna gli Assessori competenti a portare entro sei mesi in
Commissione proposte concrete da esaminare"
. Grazie per la
vostra attenzione.
Président
- Est-ce qu'il y a d'autres interventions? La
discussion générale est fermée.
La parole au Conseiller Donzel.
Donzel (PD)
- Mi sembra che l'emendamento proposto dagli
Assessori riprenda
in toto
la nostra mozione, non ne
stravolge il contenuto, anzi ci sarà un contributo della
maggioranza sul quale noi sicuramente porteremo anche le nostre
proposte in sede di Commissione, quindi assolutamente lo
accogliamo.
Président
- Je donne lecture de l'amendement présenté par
les Assesseurs Zublena Manuela et Pastoret:
Emendamento
L'impegnativa della mozione:
"la Commissione competente a portare entro sei mesi in
Consiglio regionale proposte concrete da esaminare" è così
sostituita: "gli Assessori competenti a portare entro sei mesi in
Commissione proposte concrete da esaminare".
Je soumets au vote la motion dans le texte ainsi amendé:
Conseillers présents et votants: 29
Pour: 29
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK