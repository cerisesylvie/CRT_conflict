Consiglio Regionale della Valle d'Aosta - Oggetto del Consiglio n. 223 del 26 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 223 del 26 novembre 2008 - Resoconto
OGGETTO N. 223/XIII - Interpellanza: "Interventi per
salvaguardare il ruolo della piccola e media impresa nel settore
dell'edilizia".
Interpellanza
Atteso che anche il settore dell'edilizia in Valle d'Aosta
risente della crisi economica-finanziaria e che il calo
occupazionale e produttivo che si prospetta non è legato al
fisiologico trend stagionale;
Constatato che il tessuto produttivo regionale in questo
settore, caratterizzato da piccole (microimprese) e medie imprese,
nonostante la fecondità con cui si manifesta l'iniziativa privata
registra una mortalità delle stesse altissima e in crescita negli
ultimi anni;
Visto il ruolo preponderante dell'Amministrazione regionale e
pubblica nel settore;
il sottoscritto Consigliere regionale
Interpella
l'Amministrazione regionale per sapere:
1) quali provvedimenti straordinari si intende prendere per
salvaguardare il ruolo della piccola e media impresa nel settore
dell'edilizia;
2) se nell'aggiudicazione degli appalti pubblici, nel
rispetto della normativa vigente e del principio della libera
concorrenza, si intendano proporre alcuni correttivi che tengano
conto della realtà produttiva territoriale;
3) se si intenda fornire garanzie creditizie agli istituti di
credito sulla base dei dati messi a disposizione delle
rappresentanze del settore al fine di abbassare il costo del
denaro.
F.to: Donzel
Président
- La parole au Conseiller Donzel.
Donzel (PD)
- Egregio Presidente, cari colleghi, il tema
non è nuovo, quello della crisi economico finanziaria è un tema su
cui siamo tornati più volte. Ci siamo occupati di agricoltura, ci
siamo occupati di industria, di turismo, con parecchie
interpellanze e interrogazioni, mi sembrava opportuno richiamare
l'attenzione sull'edilizia per alcune segnalazioni che si stanno
facendo sempre più forti anche in questo settore, anche rispetto al
fatto che il calo occupazionale e produttivo che si registra non è
di tipo fisiologico, sappiamo che in alcuni cantieri quando scende
la temperatura come in questi giorni, cosa molto positiva per il
turismo, alle volte i lavori vengono sospesi e che nel periodo
invernale molte attività si fermano.
Questa situazione però non è una situazione così fisiologica. La
perdita di lavoro che si prospetta e le difficoltà di ripresa anche
per l'anno prossimo sono tali da indurci a dire: focalizziamo,
stiamo attenti a quello che sta succedendo, perché in un momento di
crisi economico finanziaria questa macchina si potrebbe rallentare
a tal punto da creare una situazione delicata anche in questo
settore.
Primo punto della nostra interpellanza: quali provvedimenti
straordinari si intende prendere per salvaguardare il ruolo della
piccola e media impresa nel settore dell'edilizia
.
Perché straordinari? Perché riteniamo, e poi avremo modo di
parlare in dettaglio di queste questioni rispetto al bilancio
regionale, che gli interventi su questo settore da parte
dell'Amministrazione regionale sono degli interventi di sostanza,
ci sono certo dei fondi messi a disposizione di questo settore, ma
quello che stiamo dicendo è che quello che sta avvenendo non è la
normale routine quindi, come tutti gli anni, abbiamo messo delle
risorse in questo settore. Qui bisogna fare qualcosa che non è
quello che abbiamo fatto tutti gli anni, bisogna fare qualcosa di
particolare, guardando con attenzione alla piccola e media
impresa.
Perché la piccola e media impresa? Perché la realtà della Valle
d'Aosta è tale che il novanta per cento delle imprese sono piccole
e medie, quindi è lì che bisogna focalizzare l'attenzione. E la
cosa che mi ha sorpreso, cercando di capire questo mondo, è che è
un mondo vivace anche dal punto di vista imprenditoriale,
tantissime nuove imprese nascono nel settore edilizio.
Certo qualcuno dice che si tratta di un artigiano, uno con un
dipendente, una realtà molto piccola, ma c'è voglia di dare impresa
in questo settore, c'è qualcuno che si muove. Qual è il rischio che
corriamo? È che dopo uno o due anni questa impresa muoia, cioè in
questo settore la mortalità è altissima, quindi c'è voglia di fare
impresa ma poi non ci sono le condizioni né le capacità. E qui
vengo all'audizione che c'è stata ieri in IV commissione, io non
ero presente ma ho potuto avere informazioni rispetto all'audizione
che le imprese hanno fatto, una audizione molto positiva, rispetto
al fatto che certamente qui le imprese vedono con favore e dicono:
vanno bene i contributi a fondo perduto del trenta per cento e che
si alzi al quaranta per cento la soglia di questi contributi per i
giovani imprenditori, però bisogna fare un ragionamento sulla
qualità della imprenditoria che andiamo a sostenere. Infatti se
diamo questi fondi a fondo perduto e poi l'impresa chiude dopo un
anno, è come se li avessimo gettati nel cestino.
Quindi bisogna andare a verificare, a cercare di aiutare queste
imprese a realizzare dei propri
business plan
, cioè delle
strategie di programma, anche attraverso corsi di formazione
imprenditoriale in cui gli imprenditori locali dicono: noi non
abbiamo le energie per fare questo tipo di azione, chiediamo
all'amministrazione che questa azione venga fatta.
Secondo punto, molto più delicato, che riguarda la questione
delicatissima degli appalti. Sappiamo che su questo tema bisogna
muoversi con molta cautela, quindi da parte nostra è una
sollecitazione a una riflessione. Noi abbiamo immaginato un mondo
in cui dobbiamo cercare, stimolati in questo senso anche da norme
che ci arrivano dal livello nazionale, di fare in modo che le
imprese diventino sempre più grandi, più forti e più numerose e non
abbiamo mai ragionato invece che ci sono delle realtà come la
nostra dove magari le imprese non avranno mai la possibilità di
fare quel percorso e bisogna immaginare regole che funzionino per
queste imprese.
Allora, con le regole attuali presentare una domanda per
ottenere un appalto, cioè partecipare a una gara, costa a una
piccola impresa da 1.000 a 1.500 euro, se ne presentano otto, dieci
al mese, immaginate i costi solo per partecipare alle gare. Se non
si ottiene nulla come può una piccola impresa reggere un sistema di
questo tipo? È impossibile.
Quindi è evidente che queste imprese poi chiudano, si arrendano
e qui andiamo a frustrare una voglia di imprenditoria, quella che
cerchiamo disperatamente in Valle e che non riusciamo a realizzare.
In questo senso sappiamo che un provvedimento come questo non può
essere fatto domani, su questo tema siamo consapevoli, però
chiediamo un impegno, una volontà di andare in una certa direzione
coinvolgendo il settore.
Infine la questione delle garanzie creditizie. Questo è un
elemento su cui si sta lavorando, mi rendo conto che in questi
giorni proprio su questo tema ci si muove anche a livello
nazionale, data l'importanza di rilanciare il ruolo dei Confidi e
quindi di fare molta attenzione al problema delle risorse
economiche. È un momento estremamente difficile e non è che un
singolo Assessorato possa intervenire e risolvere tutti questi
problemi, però il piccolo imprenditore si trova nella situazione
che di fronte a una serie di lavori, soprattutto dei soggetti
privati che non pagano la realizzazione delle opere, di fronte alla
necessità di investire risorse per partecipare a gare di appalto
eccetera, è in condizione di difficoltà creditizia, non ha
possibilità di continuare la sua attività.
È per questo che sollecitiamo, non l'ordinaria amministrazione,
che sappiamo essere qui in Valle una ordinaria amministrazione che
mette a disposizione risorse importanti, ma quel qualcosa in più,
quello scatto che ci permette in questa situazione difficile di
dare, oltre a quello che c'è normalmente, un segnale in questa
direzione. E soprattutto rispetto a un secondo punto, questo sì di
grande prospettiva, dobbiamo immaginare non un sistema in cui
diciamo agli imprenditori non devi più essere piccolo, devi
diventare grande sennò in questo sistema non vivi, ma immaginare di
creare un sistema Valle d'Aosta in cui anche chi è piccolo abbia un
suo spazio produttivo.
Président
- La parole à l'Assesseur aux ouvrages publics,
à la protection des sols et au logement public, Viérin Marco.
Viérin M. (SA-UdC-VdA)
- Grazie, Presidente. Intanto si
condividono in maniera molto trasparente le considerazioni, le
preoccupazioni del collega, infatti anche la Giunta a partire dal
Presidente le ha già esternate anche per questo settore, perché la
situazione è più generale e tocca anche il settore edile.
Rispondendo più precisamente alle domande poste, unirei il punto
1) e il punto 2) perché fanno parte di un unico ragionamento, è
necessario ricordare che la qualificazione dei concorrenti ammessi
alle gare pubbliche dei lavori, forniture e servizi, rientra nella
materia della concorrenza, sulla quale vige la competenza esclusiva
dello Stato. Così si è pronunciata a più riprese dal 2003 al 2007
la Corte costituzionale. In altri termini non è possibile
richiedere ai concorrenti i requisiti di ammissione alle gare
diversi da quelli stabiliti dalla normativa nazionale.
Un breve
excursus
del passato: nel 2005 con legge
regionale n. 19, recante revisione della legge regionale n. 12/1996
in materia di lavori pubblici, era stato inserito un criterio di
territorialità, come richiesto dal collega, che attribuiva una
qualche priorità alle imprese aventi iscrizione presso la Cassa
edile della Valle d'Aosta. La previsione normativa di cui sopra è
stata immediatamente impugnata dal Governo davanti alla Corte
costituzionale e non ha mai potuto trovare applicazione. La stessa
Suprema Corte già nel 2001 aveva dichiarato incostituzionali due
commi dell'articolo 23 della legge regionale n. 12/1996 svuotando
il significato, almeno in parte, dell'Albo di preselezione delle
imprese che a sua volta tendeva a selezionare le imprese sulla base
della localizzazione stabile sul territorio regionale. Questo è
bene ricordarselo per lavorare per un prossimo futuro.
Quindi passiamo alla situazione. Bisogna ricordare che per gli
interventi da effettuare in economia per importi di lavori fino a
trecentomila euro, soglia stabilita dall'attuale normativa
regionale, l'Amministrazione regionale ha discrezionalità sulla
scelta dei soggetti da invitare e quindi di poter dare maggiore
opportunità e attenzione alle imprese con l'organizzazione stabile
sul territorio è quanto chiesto dagli interpellanti.
Si vuole qui richiamare un dato emerso dal recente convegno
promosso da CNA, a cui il Consigliere Donzel ha presenziato
unitamente al sottoscritto, e cioè oltre il settanta per cento
delle gare affidate con il criterio dell'offerta economicamente più
vantaggiosa, cui le stazioni appaltanti regionali hanno fatto
frequente ricorso da più di un anno, quindi non solo con questa
Giunta ma anche con la precedente, è andato a ditte che hanno sede
legale nel raggio di 40 km rispetto alla sede della stazione
appaltante. Questo è già un dato molto significativo di questo
ultimo anno e mezzo.
Pur a fronte di un quadro normativo nazionale invasivo di ogni
competenza, all'interno del quale appare difficile azionare
provvedimenti di salvaguardia del settore, l'Amministrazione
coerentemente con il programma di legislatura, perché nel programma
di legislatura di questa maggioranza è presente questo passaggio,
intende aprire un tavolo con tutti gli operatori del settore per
individuare provvedimenti territorialmente efficaci a sostegno del
comparto della edilizia in questo momento di grave crisi economica
e finanziaria.
Ringrazio anche il collega sul fatto che, mettendolo fra
parentesi, ha dichiarato che non sono cose che si possono
affrontare in uno o due mesi, ma sono argomenti sui quali aprire un
tavolo di confronto, fare un ragionamento con tutti gli interessati
e cercare di trovare alcune soluzioni che diano risposte efficaci,
magari piccole risposte ma efficaci, altrimenti non ha nessun senso
andare a intervenire sulla normativa. Si lavorerà in questo senso
come prevede anche il programma di maggioranza.
Sul punto 3), insieme al collega Lavoyer si è esaminata la
situazione e, al fine di individuare soluzioni più efficaci per
fronteggiare l'attuale momento di crisi, l'Amministrazione
regionale sta effettuando una analisi della situazione settore per
settore, che distingua difficoltà strutturali ed economiche,
acquisendo pertanto, attraverso un monitoraggio attento, una serie
di dati che consentano la individuazione delle possibili procedure
di azione. L'Amministrazione regionale è convinta della necessità
di avere un quadro più preciso della realtà economica locale sia
con riferimento al tessuto produttivo locale, sia nei confronti
delle famiglie, pertanto ha istituito con apposita deliberazione di
Giunta un Comitato tecnico propositivo delle iniziative regionali
finalizzate al contrasto degli effetti sull'economia locale, il cui
obiettivo è quello di predisporre un ventaglio di iniziative
regionali possibili, da sottoporre all'esame del Consiglio
regionale. Si intende quindi agire anche straordinariamente, come
sollecitato dal collega, ma concretamente sulla base di un quadro
più preciso delle difficoltà delle imprese e delle famiglie, al
fine di individuare e concentrare le risorse, che non sono infinite
e le azioni nei rispettivi settori maggiormente colpiti.
Président
- La parole au Conseiller Donzel.
Donzel (PD)
- Ringrazio l'Assessore. Nella prima parte
della risposta prendo atto con molto favore che si sia vista la
serietà del problema sollevato e che ci sia stata anche da parte
dell'Assessore alle finanze una attenzione rispetto alle questioni
che sono state poste, che sono questioni della massima
importanza.
È chiaro che quelle questioni, ci rendevamo benissimo conto nel
momento in cui le ponevamo, richiedono anche per la complessità del
rispetto delle norme nazionali, una analisi di più lungo periodo.
Mi riservo, magari successivamente, la prossima settimana in sede
di discussione di bilancio, di tornare con una piccola
puntualizzazione sul concetto di straordinarietà; mi fa piacere che
questo concetto sia passato sulla questione dei finanziamenti e
quindi vi ringrazio per questo. Tornerò magari in sede di bilancio
a segnalare quella che è l'importanza di dare un segnale in questo
momento leggermente diverso alla prassi ordinaria in tutti i
settori, in modo che ci sia percezione che c'è qualcosa di diverso.
È una cosa che si sta muovendo nel mondo, ci sono forti pressioni
sull'Europa perché apra e permetta agli stati di aprire i cordini
della borsa, ci si muove anche a livello nazionale, quindi c'è
grandissima attenzione anche sul livello nazionale, è chiaro che
auspichiamo che questi segnali precisi di un indirizzo di sostegno
particolare arrivino anche in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK