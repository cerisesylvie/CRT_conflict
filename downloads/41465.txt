Consiglio Regionale della Valle d'Aosta - Oggetto del Consiglio n. 587 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 587 del 17 aprile 2019 - Resoconto
OGGETTO N. 587/XV - Interrogazione a risposta immediata:
"Chiarimenti sulle modalità da seguire per lo svolgimento del
colloquio previsto all'esame di Stato".
Rini (Presidente) -
Punto n. 3.02 all'ordine del giorno.
La parola alla collega Pulz per l'illustrazione.
Pulz (ADU VDA) -
Tante sono le novità che attendono, in
vista dello svolgimento dell'esame di Stato 2019, i nostri studenti
delle classi quinte delle scuole superiori, le loro famiglie, i
docenti e i dirigenti scolastici, che sono chiamati a far parte
delle commissioni, e anche a presiederle. La comunità scolastica
tutta attende indicazioni più precise a garanzia di trasparenza e
pari opportunità per tutti gli allievi, che ora sono un po'
disorientati, come accade sempre quando si prospettano novità che,
a due mesi dall'avvio dell'esame conclusivo del percorso di studi
superiori, non risultano ancora chiare per i vari soggetti
coinvolti a diverso titolo. Questa è un'esperienza non troppo
piacevole che, in 29 anni di insegnamento, ho avuto modo di vivere
diverse volte.
Esiste ovviamente tutta una serie di normative di riferimento
nazionali che precisano le modalità delle prove scritte e del
colloquio nel quale la commissione propone al candidato -
quest'anno per la prima volta - di analizzare testi, documenti,
esperienze, progetti e problemi, per verificare l'acquisizione dei
contenuti e dei metodi propri delle singole discipline, nonché
anche la capacità di utilizzare le conoscenze acquisite e metterle
in relazione per argomentarle, in maniera critica e personale,
utilizzando anche la lingua straniera.
Nella predisposizione dei materiali da cui si svilupperà il
colloquio, la commissione deve tenere conto del percorso didattico
effettivamente svolto, in coerenza con il cosiddetto "documento del
15 maggio", al fine di considerare le metodologie adottate, i
progetti e le esperienze svolte. Leggiamo in orizzontescuola.it che
la commissione d'esame dedicherà un'apposita sessione alla
preparazione del colloquio, in quanto gli studenti non devono
conoscere in anticipo il contenuto delle buste, i percorsi non
devono essere strutturati nel documento del Consiglio di classe e
non devono essere messe a disposizione degli studenti qualche
giorno prima, perché costoro devono appunto sapersi confrontare con
una situazione non nota, seppure strettamente attinente al percorso
didattico svolto.
Poiché gli uffici competenti - gli USAS - non hanno ancora fatto
pervenire direttive ufficiali alle scuole, quindi vige un po' di
confusione nei Consigli di classe, noi chiediamo all'Assessore se
può definire meglio la questione e dare indicazioni.
Presidente -
La parola all'Assessore Certan per la
risposta.
Certan (AV) -
Se non è facile in due minuti presentare un
question time
del genere, si immagini rispondere, anche
perché l'interrogazione, a mio avviso, non è neppure corretta.
Comunque premetto: le commissioni d'esame non sono ancora state
designate e non spetta all'Assessore chiarire le modalità dello
svolgimento del colloquio dell'esame alla commissione.
Intendo comunque risponderle dando le seguenti comunicazioni:
nei prossimi giorni il MIUR pubblicherà sul suo sito, il documento
"Osservazioni e considerazioni sul colloquio". È intenzione del
Capo di Dipartimento, dottoressa Carmela Palumbo, pubblicare una
nota specifica e ufficiale sul colloquio riguardante i candidati
disabili e DSA. Nella prima decade del mese di maggio il
Coordinatore nazionale degli ispettori, professor Acerra, condurrà
una giornata di formazione sull'esame di Stato rivolta ai dirigenti
scolastici delle scuole superiori della Regione. Nei prossimi
giorni sarà inviato a tutte le scuole del secondo ciclo della
Regione uno schema tipo del documento del Consiglio di classe
proposto dalla struttura tecnica per l'esame di Stato del MIUR, un
esempio di griglia di valutazione del colloquio.
Le caratteristiche del colloquio sono delineate nel decreto
ministeriale n. 37 del 2019, come giustamente ha anche citato lei.
Occorre ricordare innanzitutto che l'orale dell'esame di Stato è un
colloquio che si svolge secondo una serie di passaggi ben definiti
e comprende le seguenti sezioni: scelta dello stimolo di
discussione da una terna di documenti; trattazione dell'argomento e
discussione, analisi di testi, documenti, esperienze, progetti,
eccetera; esposizione dell'esperienza sui percorsi per le
competenze e approfondimento delle attività relative a cittadinanza
e Costituzione; specifico spazio alla discussione degli esiti delle
prove scritte. La durata complessiva dovrebbe essere intorno ai 50
minuti.
Nei vari passaggi, in particolare, la scelta dello stimolo di
discussione, che è poi l'oggetto del suo
question time
, e
per quanto riguarda la trattazione dell'argomento - vorrei definire
solo questi due, altrimenti non ce la faccio - la commissione
dedica un'apposita sezione alla preparazione del colloquio. Al fine
di garantire trasparenza e pari opportunità a tutti candidati, la
commissione predispone per ogni classe, in coerenza con il
documento del Consiglio del 15 maggio, un numero di buste
contenenti materiali attinenti alle indicazioni nazionali e alle
linee guida, pari al numero di candidati aumentato di almeno due
unità, così da garantire che anche l'ultimo candidato possa
esercitare la scelta tra più possibilità. Il Presidente garantisce
riservatezza.
Per quanto riguarda la trattazione dell'argomento e discussione,
in apertura del colloquio il candidato troverà dei materiali che
forniranno uno spunto per l'avvio dell'argomentazione orale. Il
sorteggio avverrà tra tre documenti non consultabili
preliminarmente dal candidato. Il candidato non troverà tra i
materiali forniti da scegliere le domande a cui rispondere o titoli
di argomenti da trattare. Al candidato potranno essere proposti dei
temi, un quadro, una fotografia, un'immagine, e nella busta potrà
anche esserci un articolo di giornale. Il materiale ha l'obiettivo
di mettere i candidati in una situazione a loro non nota, capace di
attivare competenze nuove.
Tutto il resto poi, se vuole, lo approfondiremo in altre sedi,
perché con un
question time
, mi scusi, collega Pulz, ma è
impossibile rispondere in modo esauriente.
Presidente -
La parola alla collega Pulz per la
replica.
Pulz (ADU VDA) -
Credo invece, Assessore, che - seppur
velocemente - lei abbia fornito i chiarimenti di cui hanno bisogno
in questo momento i Consigli di classe, i quali poi a loro volta
approfondiranno. Creare confusione non serve, invece in questo modo
vogliamo agevolare il lavoro dei docenti, dei dirigenti e degli
stessi allievi, che saranno un po' più tranquilli, credo,
nell'affrontare quest'ultima parte dell'anno e nel prepararsi a
questo colloquio dell'esame che servirà, effettivamente - come si
dice in tutti i documenti ministeriali - ad accertare il
conseguimento del profilo culturale educativo e professionale degli
studenti.
Ci lavoreremo comunque ancora molto volentieri.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK