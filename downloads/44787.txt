Consiglio Regionale della Valle d'Aosta - Oggetto del Consiglio n. 1714 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1714 del 13 luglio 2022 - Resoconto
OGGETTO N. 1714/XVI - Interpellanza: "Valutazione delle
modalità di attuazione del piano nazionale di ripresa e resilienza
attraverso il potenziamento delle strutture amministrative e il
supporto tecnico-operativo di società a prevalente partecipazione
regionale".
Bertin (Presidente) -
Passiamo ora alle interpellanze.
Punto n. 24 all'ordine del giorno. Per l'illustrazione
dell'interpellanza, ha chiesto la parola il collega Aggravi, ne ha
facoltà.
Aggravi (LEGA VDA) -
Lo annunciavo questa mattina nella
presentazione alla risposta che abbiamo fatto sulle progettualità
PNRR che saremmo tornati sull'argomento. In particolare
l'interpellanza richiama in premessa i contenuti dell'articolo 9
del decreto-legge n. 77/2021, che poi è stato convertito in legge,
in particolare due commi: uno è quello che prevede che alla
realizzazione operativa degli interventi previsti dal piano
nazionale di ripresa e resilienza provvedono le varie
Amministrazioni e gli Enti locali sulla base di specifiche
competenze istituzionali, ovvero della diversa titolarità degli
interventi attraverso le proprie strutture, ovvero avvalendosi di
soggetti attuatori esterni individuati nel PNRR, ovvero con le
modalità previste dalla normativa nazionale ed europea. In
particolare poi il comma 2 prevede il fatto che "al fine di
assicurare l'efficace e tempestiva attuazione degli interventi, le
Amministrazioni - quelle citate precedentemente - possono avvalersi
del supporto tecnico operativo di società a prevalente
partecipazione pubblica, rispettivamente, statale, regionale e
locale e da enti vigilati".
La prima domanda è quella che chiede: "quali siano ad oggi le
modalità di applicazione della nostra Regione alle prerogative" che
ho appena citato in rapidità, questo per capire e per fare un
quadro anche se vogliamo informativo rispetto alle aspettative che
ci sono sul piano di come oggi sono affrontate le modalità di
applicazione nella nostra regione del piano. Dico anche questo
perché spesso e volentieri è capitato, nelle varie discussioni sia
in Commissione, sia in Aula sia anche al di fuori dell'Aula, delle
modalità di aiuto o di sostegno dei vari enti di volta in volta
coinvolti, ovviamente non stiamo parlando di enti di natura
sovraregionale, stamattina abbiamo parlato di Rete Ferroviaria
Italiana, quello è un altro paio di maniche, ma, laddove si parla
di Regione, di Enti locali e di Comuni, capire qual è lo stato
dell'arte.
Nela seconda domanda si chiede: "se sia stata presa in
considerazione, ed eventualmente come, la possibilità di
coinvolgere una o più società a prevalente partecipazione pubblica,
regionale o locale per il supporto tecnico-operativo nell'ambito
delle iniziative PNRR". Ogni tanto si cita INVA, qualcuno tempo fa
chiese anche qual era il ruolo, se un ruolo aveva, di Finaosta, nel
panorama italiano sappiamo che c'è un coinvolgimento anche molto
forte delle finanziarie regionali, faccio un esempio che mi è
capitato di conoscere l'altro giorno durante un'iniziativa a cui ho
partecipato: quella della Regione Abruzzo, capire oggi più che se è
stata presa in considerazione, come oggi agiscono o come operano
queste realtà.
La terza domanda è per capire "quali siano ad oggi le modalità e
i canali di finanziamento che gli Enti locali stanno utilizzando
per la copertura delle spese relative alla progettazione per la
realizzazione di opere pubbliche inerenti il PNRR". Perché cito e
faccio questa domanda? Perché nell'evolversi del monitoraggio che è
stato anche fatto da parte di alcuni gruppi, e parlo anche del mio
gruppo, delle progettualità PNRR, è spesso capitato di capire e di
sapere che, ad esempio, gli Enti locali si sono mossi in autonomia,
hanno fatto ricorso a risorse proprie - cito gli Enti locali perché
ovviamente la Regione nel caso agisce con le proprie finanze - ci
sono delle realtà, come, ad esempio, il Friuli, che a suo tempo ha
costituito un fondo di rotazione specifico utile ad anticipare le
spese di progettazione delle opere pubbliche con priorità a quelle
contemplate dal piano nazionale di ripresa e resilienza e anche dal
fondo complementare e tutta una serie di misure anche pattizie tra
la Regione e gli Enti locali di supporto alle attività
propedeutiche anche alla risposta dei bandi, perché, come spesso
ricordiamo e com'è stato ricordato, su tanti progetti l'accesso
alle risorse passa da bandi. Quali sono oggi le modalità? Da quello
che so, penso che siano canali propri da parte... e cito gli Enti
locali ma quest'esempio che ho portato del Friuli è un esempio che
sta funzionando molto bene.
Voglio anche però citare, e lo ripeto, il discorso anche delle
risorse perché gli Enti locali spesso e volentieri, soprattutto
quelli di più piccola misura, hanno delle problematiche grosse dal
punto di vista delle risorse umane che possono partecipare anche al
lavoro per la risposta ai bandi, quindi sicuramente possono far
riferimento a professionalità esterne ma capire se e come in alcune
Regioni c'è stata o ci sarà anche l'eventualità di un supporto da
parte della Regione. Capire se, a fronte dell'esperienza che si sta
maturando nella gestione delle iniziative di cui al piano nazionale
di ripresa e resilienza, si sia valutato o si intenda valutare di
potenziare o modificare l'attuale strutturazione
dell'organizzazione che il Governo regionale sino ad oggi si è
dato.
Io le chiederei anche, Presidente, l'ho detto anche questa
mattina, di valutare anche un maggiore accordo, e lo dico a lei ma
lo dico ai componenti della cabina di regia,
task force
e
chi più ne ha ne metta, sono parole che mi fanno ricordare il
generalissimo Schwarzkopf, però sinceramente ogni volta che si
usano questi termini mi sembrano anche un po' troppo
sovradimensionati rispetto alle necessità. Va beh, ci sta, però,
detto questo, capire anche che cosa si intende fare dal punto di
vista della trasparenza, e non lo dico soltanto per quello che
riguarda l'attività dei gruppi consiliari o delle Commissioni: lo
dico anche nei confronti dell'esterno, anche nei confronti dei
cittadini.
L'ho già detto una volta e lo ripeto: su questo piano ci sono
grandi aspettative e anche grandi sogni da parte di qualcuno;
almeno capire visivamente quali sono gli effetti e le progettualità
anche in tempo reale non sarebbe male: lo dico perché ad oggi non
mi sembra, però c'era l'intenzione, magari nella risposta potrà
dirci qualcosa, quando ci potrà essere anche una rendicontazione
visiva, per esempio, nel sito dedicato - ho controllato ieri, mi
sembra di non averlo visto, magari mi sono perso nei
link
e
in questo caso le chiedo di correggermi - per capire quando ci sarà
questa possibilità. perché sicuramente siamo tutti ben contenti di
leggerlo su quotidiani
on-line
, che magari qualche volta
sembrano quasi le agenzie stampa di determinati movimenti o
personaggi, però, al di là di questo, forse i siti istituzionali
sono il luogo più deputato e quindi capire anche quest'aspetto. Lo
dico anche nell'interesse di soggetti terzi perché ricordiamo che
su alcune progettualità i privati sono e forse lo saranno più nel
futuro direttamente coinvolti.
Presidente -
Risponde il Presidente della Regione.
Lavevaz (UV) -
Torniamo a parlare di Piano nazionale di
ripresa e resilienza, ne abbiamo parlato brevemente questa mattina;
qua entriamo più nel dettaglio e più nel tecnico di alcuni aspetti
anche di affiancamento, aspetti importanti di qui ci stiamo
occupando da diverso tempo non senza difficoltà dovute a
interlocuzioni non troppo semplici, in particolare con il
Governo.
Nello specifico, venendo alle risposte, in particolare si
chiede, relativamente ai commi 1 e 2 dell'articolo 9 del DL n.
77/2021, come vengono classificati e quali siano le modalità di
applicazione. In questo caso, come lei sa, proprio questi due commi
vanno a definire gli enti territoriali, Regioni, Comuni ed Enti
locali nell'ambito dell'operatività del Piano nazionale di ripresa
e resilienza che possono essere qualificati come soggetti
attuatori, quindi nel momento in cui questi sono classificati come
soggetti attuatori, hanno tutta una serie di oneri a carico degli
stessi che fanno sì che questo iter debba essere preso in carico in
maniera totale.
Per quanto riguarda la realizzazione delle missioni, parlo
dell'Amministrazione regionale, anche di recente a fine giugno, il
dirigente della Struttura a ciò preposta e il Segretario generale
hanno inviato una nota a loro firma a tutti i coordinatori
richiamando la necessità che siano le singole strutture
dirigenziali, quindi competenti per materia, ad assumersi i compiti
e gli oneri derivanti dall'essere soggetto attuatore, che sono,
come dicevo, numerosi e complessi. Questo l'abbiamo già detto tante
volte, parlando di PNRR in maniera più o meno approfondita e a
diversi livelli; quello che è sempre stato sottolineato è che la
trasversalità degli argomenti che i bandi e gli interventi del
Piano coinvolgono sostanzialmente rendono difficile una gestione
centralizzata di un'unica struttura, che pure abbiamo e che fa un
lavoro di coordinamento, ma delle questioni più pratiche, più
operative sono le singole strutture a doversi farsi carico dei
procedimenti.
Anche la questione delle società partecipate è una questione
interessante di cui ci occupiamo da qualche mese, in ultimo nel
mese di aprile anche in Conferenza delle Regioni, in
quell'occasione avevamo chiesto di porre a carico del bilancio
dello Stato gli oneri derivanti dall'utilizzo delle società
partecipate per questo affiancamento tecnico-amministrativo. Era
stata fatta anche una prima simulazione, una prima stima effettuata
dal MEF direttamente e, per quanto riguarda la Regione Valle
d'Aosta, gli oneri, che sarebbero da coprire da parte dello Stato,
sono di 3 milioni e 800, quindi sono risorse importanti che ad oggi
aspettiamo ancora.
Il 21 aprile abbiamo scritto per chiedere in buona sostanza due
cose: la prima di poter rimodulare quest'importo, che ovviamente fa
riferimento a tutto il Piano, tra le diverse annualità del Piano,
in modo da avere un utilizzo più diluito e facendo fronte però a
delle esigenze che non sono solo di oggi ma saranno comunque anche
rispetto all'avanzamento dei progetti anche per i prossimi
anni.
La seconda cosa è proprio di utilizzare questo budget anche da
parte dei Comuni o, in alternativa, di utilizzare l'intero importo
per un affidamento da parte della Regione, ovviamente a società
in house
della Regione, anche per fornire assistenza ai
Comuni, quindi di avere un po' di margine per l'utilizzo di questi
fondi proprio per venire incontro alle esigenze che i Comuni hanno
manifestato anche in maniera molto evidente anche venerdì durante
l'incontro con il ministro Cingolani. Purtroppo ad oggi questi
fondi non risultano ancora stanziati, quindi questo è il vero
problema. Abbiamo ancora fatto le verifiche la scorsa settimana e
siamo ancora è in attesa. Proprio per questa ragione abbiamo
riavviato una ricognizione presso tutti i Dipartimenti regionali
del fabbisogno di assistenza tecnica e di personale a tempo
determinato e tempo indeterminato necessario a supportare le
strutture amministrative nelle fasi diverse di realizzazione degli
interventi che man mano si manifestano. Questo al fine di poter
fare una valutazione precisa delle risorse da allocare con una
prossima variazione di bilancio nel caso in cui questi fondi
statali non venissero allocati in tempo utile.
Terza domanda: "quali siano ad oggi le modalità e i canali di
finanziamento che gli Enti locali stanno utilizzando per la
copertura delle spese, qua ci sono diverse questioni": la prima è
quanto previsto nel decreto-legge n. 121, che ha previsto il fondo
concorsi, progettazione e idee per l'acquisizione territoriale,
questo è un fondo importante che ha coinvolto la stragrande
maggioranza dei Comuni valdostani perché sono tutti Comuni
ricompresi nella mappatura delle aree interne e con popolazione
inferiore a 30 mila abitanti, quindi sono 44 Comuni su 74, in
totale per un importo complessivo di oltre 133 mila euro. Questa
linea di finanziamento ha proprio l'obiettivo di sostenere il
processo di progettazione e di preparazione dal punto di vista
tecnico della partecipazione ai bandi, quindi è una finalità molto
specifica, che però, di fatto, risulta poi essere anche abbastanza
trasversale rispetto ad altre forme di finanziamento.
Per quanto riguarda invece il rafforzamento amministrativo, c'è
un'altra misura che è riferita al DL 152/2021, modificato dal DL
36/2022, che riguarda i Comuni con meno di 5 mila abitanti, quindi
tutti i Comuni valdostani tranne Aosta, che risultano attuatori di
progetti PNRR, c'è questo fondo che è istituito presso il Ministero
dell'Interno che va a copertura parziale dei costi di reclutamento
del personale a tempo determinato proprio per seguire i progetti
fino a fine naturale del piano, quindi fino a fine 2026. Questi
devono essere richiesti in un'apposita piattaforma proprio entro
luglio di quest'anno, quindi i Comuni stanno predisponendo queste
procedure proprio in questi giorni e in queste settimane.
Ultima domanda: "se a fronte dell'esperienza che si sta
maturando nella gestione di iniziative si sia valutato o si intenda
valutare di potenziare o modificare l'attuale struttura
dell'organizzazione", torno a quanto detto prima, nel senso che
sarà la conclusione di questa ricognizione puntuale delle necessità
che si sta facendo in questo momento, una revisione, tra l'altro,
che dovrebbe essere più puntuale in questo momento, perché siamo in
fase di avanzamento abbastanza importante delle procedure e dei
programmi di spese, quindi dovremmo avere un quadro più dettagliato
delle necessità. Questo ci permetterà di stimare le risorse
ovviamente per le prossime variazioni e soprattutto per i prossimi
bilanci visto che comunque il Piano ha ancora quattro anni di vita
davanti, pianificare gli adempimenti amministrativi eventualmente
per il reclutamento e per le procedure selettive del personale,
eventualmente stimare la necessità di un fabbisogno di
professionalità esterne nel caso in cui questo sia necessario.
Per quanto riguarda il
report
, come dicevo, il report è
stato messo a punto nelle scorse settimane, quindi io credo che si
possa valutare, insieme alle Commissioni, insieme alla II
Commissione immagino o un'audizione, o comunque una trasmissione
del documento perché è nella disponibilità di farlo.
Per quanto riguarda il portale, effettivamente non è ancora
on-line
, dovrebbe esserlo a breve, io adesso non ho una
tempistica perché non era nella domanda dell'interpellanza, quindi
non ho avuto tempo di verificare, ma era una questione che doveva
essere risolta in questo periodo, quindi credo sia questione di
giorni, a meno che non ci siano problemi di natura tecnica, non so
se l'Assessore Marzi può avere qualche informazione in più. In
buona sostanza l'idea era proprio quella che diceva lei, cioè di
avere uno strumento per una massima evidenza anche pubblica dello
stato di attuazione dei lavori, degli importi in gioco, dei bandi,
eccetera, in modo che anche la popolazione o chi vuole avere le
informazioni, le possa avere in maniera del tutto trasparente.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Rispetto alle risposte, mi
concentrerò più sulla prima e sull'ultima parte delle risposte. La
prima direi che non è legata solo al discorso del piano nazionale
di ripresa e resilienza quella della trasversalità, quella anche
del contenuto della nota del Segretario generale che citava. Io
penso che sicuramente com'è stato scritto il piano nazionale, ma
poi ripeto, l'ho sempre detto e lo dico molto modestamente, non ha
pensato poi effettivamente alla ricaduta operativa o alla messa a
terra di tanti processi, e un problema tipico dell'ente pubblico è
la mancanza di trasversalità. Io adesso non voglio parlare di
project management
, però il problema è un po' questo, ma non
c'è solo nel piano nazionale di ripresa e resilienza, in realtà c'è
in tutte le progettualità complesse che l'Amministrazione pubblica
deve gestire. C'è un ragionamento a silos che impedisce spesso
anche proprio fisicamente di portare avanti i piani.
Quello che ci si augurava e che mi auguro è che, al di là delle
giuste responsabilità che ogni struttura deputata a seguire un
bando o una responsabilità di progetto ha, che ci sia però
qualcuno, e di solito appunto è un
progect
manager
,
che fa un po' il cane da guardia per quello che riguarda le
scadenze, l'organizzazione. Lo so, è un gran discorso magari quello
che faccio ma bisogna pensare per una volta di trasformarsi e di
ragionare un po' più come il privato, cioè per obiettivo, perché
sennò il rischio è che ognuno ha delle responsabilità, ognuno si
trincera dietro queste responsabilità e il coordinamento, che deve
essere attivo e non passivo, viene meno. Dico questo perché
sentendo altre realtà regionali, almeno un tentativo e una volontà
di cambiare prospettiva c'è. Questo è anche un po' quello che ho
percepito da dei confronti informali anche funzionali a
un'intervista che ha fatto anche lei sul tema del PNRR per avere
delle informazioni in più. È emerso che c'è una necessità di
trasversalità e parlo almeno all'interno dell'Amministrazione
regionale.
Sugli Enti locali e sulle realtà più piccole sicuramente ci sono
tutta una serie di fondi e tutta una serie di coperture, almeno
sulla carta io mi auguro che ci sia anche qualcosa di più e ci si
renda conto poi a un certo punto che si può rischiare di avere
delle realtà che non partecipano al bando perché non hanno la
copertura o non hanno le risorse, o non hanno neanche la
possibilità di impegnarsi su questo.
Sull'ultimo aspetto e sul discorso del monitoraggio del portale,
al di là delle tempistiche, l'importante è che si faccia... io
cito, e prima mi sono dimenticato nell'esposizione... mi è capitato
un
report
che viene fatto su base mensile se non erro, in
questo caso è della Regione Liguria, che tiene conto di tutte le
possibilità ed è anche destinato, poi se vuole, gliene do copia, ai
soggetti terzi, alle imprese, alle possibilità che ci possono
essere per ogni missione di interesse.
Tra l'altro, questo è curato dall'Assessorato dello sviluppo
economico e da quello che ho capito ogni Assessorato coinvolto lo
fa, però c'è un'informazione e una trasparenza, ma più un
informazione nei confronti non solo dei cittadini ma anche delle
realtà che possono beneficiare di questi bandi, non banale, magari
è un po' complicato, ma in realtà per ogni filiera di riferimento,
ripeto, questo è dello sviluppo economico e quindi tiene conto di
attività produttive e quant'altro però mette insieme tutta una
serie sia di misure sia di agevolazioni collegate. Dico questo
perché io penso che prima di tutto questo piano debba anche servire
poi ai terzi e soprattutto a colmare quei
gap
che ci sono, e
torno al discorso che si fa ogni tanto sulla digitalizzazione. Mi
sembra che qua stiamo parlando tanto di burocrazia e, ripeto, torno
ai silos, e poco di praticità.
Mi chiedo quindi nel 2026, quando faremo poi un bilancio di
quanto queste risorse abbiano avuto degli effetti, che cosa
potremmo raccogliere da questo bilancio, ricordandoci che una buona
parte di questi fondi sono presi a debito e gli altri a fondo perso
vengono comunque dai contributi che ogni Stato membro dà, perché è
una partita di giro prima di tutto.
Presidente -
Sospendiamo brevemente i lavori del
Consiglio per arieggiare i locali. Riprendiamo tra un quarto d'ora
circa.
La seduta è sospesa dalle ore 17:08 alle ore 17:29.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK