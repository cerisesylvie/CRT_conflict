Consiglio Regionale della Valle d'Aosta - Oggetto del Consiglio n. 263 del 17 dicembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 263 del 17 dicembre 2008 - Resoconto
OGGETTO N. 263/XIII - Interrogazione: "Trattativa per
l'acquisizione da parte dell'Amministrazione regionale del
Residence Mont-Blanc ad Aosta".
Interrogazione
Ricordato che il Residence Mont-Blanc, in Viale Gran San
Bernardo ad Aosta, è una struttura edilizia di discreta volumetria,
il cui utilizzo ha avuto differenti destinazioni e molto alterne
fortune;
Considerato che si è detto che negli ultimi anni
l'Amministrazione regionale e/o l'USL della Valle d'Aosta avevano
valutato l'opportunità di acquisire tale struttura, ma che il costo
di acquisizione, intorno ai cinque milioni di euro era stato
giudicato eccessivo o comunque non congruo per le finalità della
pubblica amministrazione valdostana;
Venuti a conoscenza che il Direttore generale dell'Azienda
sanitaria valdostana, nel Collegio di Direzione del 22 ottobre
scorso, ha illustrato "lo stato di fatto della trattativa connessa
con l'acquisizione della struttura denominata Mont-Blanc, la cui
acquisizione appare funzionale al soddisfacimento anche di esigenze
immediate dell'azienda, tra le quali la realizzazione di un punto
prelievi";
Preso atto che tale trattativa sarebbe stata avviata con
un'immobiliare di Alessandria, la Ambra s.r.l., sulla base di una
valutazione di tredici milioni e cinquecentomila euro, comprensivi
dei lavori di messa a norma e di adattamento;
Evidenziato che tale scelta non è compresa nel Piano
Sanitario regionale vigente, né vi è stato alcun coinvolgimento del
Consiglio regionale in merito all'opportunità di aprire tale
trattativa;
i sottoscritti consiglieri regionali
Interrogano
La Giunta regionale per conoscere:
1) se l'Amministrazione regionale, o l'USL della Valle
d'Aosta, negli anni scorsi avevano fatto valutare il Residence
Mont-Blanc e con quale risultato valutativo in termini di prezzo
d'acquisto totale e a metro quadro;
2) se la Giunta regionale ha autorizzato tale trattativa, o
comunque se ne era a conoscenza;
3) quali lavori di adeguamento giustificano una valutazione
così alta dell'immobile;
4) quali criteri (afflusso previsto, zonizzazione,
accessibilità, parcheggi eccetera) sono stati utilizzati per
ipotizzare l'apertura in tale sede di un punto prelievi
dell'Azienda sanitaria USL della Valle d'Aosta.
F.to: Carmela Fontana - Rigo - Donzel
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Come è noto, per il
Residence Mont Blanc la proposta di acquisizione risale alla fine
della scorsa legislatura: si tratta della struttura che si trova in
viale Gran San Bernardo, di discreta volumetria, e il proprietario
aveva proposto all'Amministrazione, tramite Azienda USL, l'acquisto
della struttura per destinarla eventualmente ad utilizzi sanitari.
L'Azienda USL, spinta dal fatto che, ogni nuovo spazio è sempre ben
accetto, aveva dato un parere positivo sull'utilizzo della
struttura in questione, avanzando determinate proposte, quali
centro prelievi, ambulatori della libera professione. Nel mese di
aprile di quest'anno l'Assessorato, tenendo conto delle indicazioni
ricevute dall'USL, aveva - riservandosi di approfondire tutti gli
aspetti finanziari - proposto di avviare la procedura di acquisto
da parte della Regione, proposta che non impegnava
l'amministrazione poichè si sarebbe proceduto prima di tutto, alla
valutazione dell'eventuale acquisto. Naturalmente acquisto vagliato
dalla Giunta regionale.
Nel corso dell'estate, l'Amministrazione regionale ha preso atto
di una ulteriore proposta da parte del proprietario inoltrata
all'USL, per l'acquisto di questo immobile. La proposta prevedeva
l'acquisto al grezzo di 6 milioni di euro e 7,5 milioni la
ristrutturazione. La procedura, ritenuta un po' problematica,
prevedeva di trasferire tutti i soldi (13,5 milioni) all'Azienda
USL e poi l'Azienda USL avrebbe provveduto a comprarla e farla
ristrutturare. Tenuto conto del valore dell'immobile, (alla
precedente amministrazione era stata avanzata una proposta con
cifre diverse) e che questa ultima proposta creava dei problemi
(cioè il fatto di trasferire 13,5 milioni all'azienda USL) e tenuto
conto che l'Amministrazione regionale è impegnata attualmente in
diverse ristrutturazioni quale quella ospedaliera e quella del
dipartimento di prevenzione, l'Amministrazione regionale ha
ritenuto opportuno manifestare un orientamento non favorevole
rispetto all'esigenza di inserire il Residence Mont Blanc nel
programma degli acquisti regionali. Quindi non interessa acquisirlo
e chiaramente le ultime due domande (quali lavori di adeguamento e
quali criteri sono stati utilizzati per ipotizzare l'apertura)
decadono.
Président
- La parole à la Conseillère Carmela
Fontana.
Fontana (PD)
- Ringrazio l'Assessore. Mi fa piacere
l'ultima parte, che si è valutato di non comprare questa struttura;
mi ero scritta due appunti che vorrei far conoscere al Consiglio.
Al di là che la Giunta regionale (questa o la precedente) fossero
informate di questa questione, era molto grave che il Consiglio sia
stato totalmente tenuto all'oscuro sulle trattative. Una scelta che
ha la sua rilevanza e i suoi costi compete a nostro avviso al piano
sanitario regionale che è una prerogativa di questo Consiglio.
Ma la vicenda ha altri aspetti poco chiari. Come mai il valore
di questi immobili si è moltiplicato in così poco tempo? E
soprattutto come mai, mentre questo valore aumentava in modo così
rilevante, tanto da far pensare a robusti guadagni per la
proprietà, il 6 febbraio 2008 i proprietari, cioè i soci della
società Ambra srl, noti imprenditori valdostani della grande
distribuzione, cedono la società al gruppo alessandrino? Come mai
la società Ambra, proprietaria di un immobile di così alto valore,
che dovrebbe accollarsi l'onere di una importante ristrutturazione,
ha un capitale di solo 10.400 euro, così come la società
immobiliare Santa Margherita srl che l'acquisisce a fine
aprile?
Questa società, ci dicono le visure della Camera di commercio, è
amministrata da un imprenditore alessandrino, definito dalla stampa
un imprenditore immobiliare con interessi nel basso Piemonte e nel
genovese, noto nelle cronache più che altro per essere il discusso
presidente di una squadra di calcio di serie D, la Novese di Novi
Ligure. Dichiara lui stesso a proposito dell'acquisizione di
un'area in questa città, per 7,6 milioni di euro: "il nostro
notevole impegno finanziario e i complessi progetti di recupero e
trasformazione in atto sono la testimonianza di quanto crediamo
nello sviluppo attuale e nella potenzialità futura del territorio".
Non è stupefacente che questo imprenditore apparentemente occupato
in dispute calcistiche o iniziative immobiliari nel basso
alessandrino, abbia fiutato così lungo da intercettare una proficua
operazione ad Aosta? E che garanzie abbiamo che una società con
10.000 euro di capitale realizzi a regola d'arte i milioni di
lavori richiesti per il contratto ipotizzato con l'USL della Valle
d'Aosta? Questa era una preoccupazione che avevamo come gruppo del
PD, ma dopo la risposta che mi ha dato l'Assessore mi ritengo
tranquilla.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK