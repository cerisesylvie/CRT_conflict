Consiglio Regionale della Valle d'Aosta - Oggetto del Consiglio n. 1038 del 14 febbraio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1038 del 14 febbraio 1990 - Resoconto
OGGETTO N. 1038/IX - RINVIO DELLA MOZIONE: "INIZIATIVE PER LA
SMILITARIZZAZIONE DELLA GESTIONE DELLA LINEA FERROVIARIA
AOSTA-CHIVASSO".
PRESIDENTE:
Do lettura della mozione presentata dal
Consigliere Riccarand ed iscritta al punto 31
dell’ordine del giorno.
MOZIONE
RICHIAMATO il Documento Conclusivo approvato al termine dei
lavori della Conferenza svoltasi ad Ivrea il 20 febbraio 1989 sulle
"Prospettive di potenziamento della direttrice ferroviaria
Chivasso-Ivrea-Valle d'Aosta", promossa dalle Regioni Piemonte e
Valle d'Aosta, dalla Provincia di Torino e dai Comuni di Chivasso,
Ivrea e Aosta;
RILEVATO che tale Documento esprimeva nei confronti della
"Gestione della linea" le seguenti valutazioni:
"Pur apprezzando l'opera svolta dal Genio Ferrovieri, gli enti
promotori ritengono che l'Amministrazione Militare, date le sue
peculiarità, sia più idonea a gestire una linea ferroviaria di
interesse locale non di interesse interregionale ed
internazionale";
EVIDENZIATO che
- nel corso del 1989, a causa delle agitazioni dei lavoratori
dell'Ente FFSS, il servizio ferroviario nella tratta Aosta-Chivasso
ha subito pesanti e frequenti limitazioni a causa dello spostamento
dei militari, che vengono dirottati in altri compartimenti
ferroviari per sostituire il personale FFSS in sciopero;
- tale situazione comporta, in occasione di uno sciopero di 24
ore indetto in un compartimento, la sostituzione dei treni con
servizi automobilistici sulla tratta Chivasso-Aosta per la durata
di 4 o 5 giorni, a causa del tempo impiegato dai militari del Genio
per raggiungere il compartimento nel quale è programmata
l'astensione dal lavoro;
- gli utenti della linea Chivasso-Aosta vengono in tal modo a
subire una pesante penalizzazione discriminatoria determinata dalla
elevatissima frequenza con cui tale situazione si verifica e dalla
impossibilità per gli autoservizi sostitutivi di rispettare le
coincidenze a Chivasso con i servizi ferroviari delle tratte
Torino-Milano, Chivasso-Asti, Chivasso-Casale, nonché quelle con i
servizi automobilistici per le valli valdostane e per le località
canavesane;
RITENUTO di dover condividere la protesta del "Comitato Utenti
della Ferrovia Chivasso-Ivrea-Valle d'Aosta", che nel mese di
novembre ha raccolto tra i viaggiatori della linea oltre tremila
firme in calce ad una petizione che, nel richiamare la necessità
del potenziamento del servizio, sottolinea la richiesta di
"garantire il mantenimento del servizio in occasione degli scioperi
in altri compartimenti, in modo da evitare il ripetersi della
situazione di inaccettabile disagio subita dagli utenti"
il Consiglio regionale
della Valle d'Aosta
DELIBERA
di impegnare la Giunta regionale ad assumere le opportune
iniziative:
1) per ribadire all'Ente FFSS la richiesta di una
smilitarizzazione della gestione della linea ferroviaria
Aosta-Chivasso;
2) per richiedere, comunque, all'Ente FFSS di non distogliere
l'attuale personale militare dalla linea Aosta-Chivasso in caso di
scioperi in altri compartimenti,
suggerendo anche che l'eventuale utilizzo di servizi
automobilistici sostitutivi sia predisposto nelle località
interessate dallo sciopero e non sull'unica linea ferroviaria che
serve la Valle d'Aosta.
IMPEGNA
la Giunta regionale a riferire al Consiglio entro 60 giorni.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Questa mozione affronta un altro argomento
che ritorna periodicamente all'attenzione del Consiglio, perché
concerne la gestione da parte del Genio Ferrovieri della linea
ferroviaria Aosta-Chivasso.
Con la mozione si vuole affrontare in particolare un problema
molto specifico, quello dell'interruzione del servizio lungo la
linea Aosta-Chivasso quando si verificano degli scioperi in altri
compartimenti ferroviari. In tali occasioni viene ordinato al
Compartimento di Torino di distaccare una parte dei ferrovieri, ma
spesso anche tutti, dalla linea Aosta-Chivasso e di inviarli in
altri compartimenti per cercare di far viaggiare almeno i treni più
importanti.
In conseguenza di questi spostamenti il servizio sulla
Aosta-Chivasso viene sostituito da un servizio automobilistico, che
però non riesce a rispettare gli stessi orari del treno, perché il
pullman deve seguire percorsi molto più lunghi. Questo, ovviamente,
fa sì che gli utenti della ferrovia perdono le possibili
coincidenze per altre località a Chivasso o a Torino e si determina
un grosso disagio che è aggravato dal fatto che, per spostare il
Genio Ferrovieri per un solo giorno di sciopero che si verifica, ad
esempio, nel Compartimento delle Marche, i ferrovieri stanno via
tre o quattro giorni (spostamento, organizzazione del servizio...);
ne consegue che la situazione di disagio perdura tre o quattro
giorni anche in Valle d'Aosta.
Questa eventualità si è verificata molte volte nel corso del
1989 e si sta ripetendo nel 1990, creando una situazione di
notevole disagio.
Ora, la richiesta di questo Consiglio, che a mio avviso va
ribadita con forza e sulla quale prima o poi bisognerà approdare a
qualche risultato concreto, anche perché trattasi di un discorso
che ha risvolti occupazionali importanti, dovrebbe essere quella di
smilitarizzare la linea e di riuscire ad avere del personale
civile, in modo che ci possa essere una gestione più efficiente,
più continua e capace di dare occupazione alle forze lavorative
locali, lungo tutta la linea ferroviaria.
Evidentemente questa è la posizione di fondo, sulla quale però
io credo che noi dovremmo poter riuscire a fare qualcosa di più
delle semplici dichiarazioni di principio, arrivando a stabilire
delle scadenze ed a bloccare definitivamente le convenzioni che
vengono fatte fra le Ferrovie dello Stato ed il Ministero della
Difesa, in modo da porre comunque un termine alla gestione da parte
del Genio Ferrovieri.
Tuttavia, finché dura questa gestione, bisognerebbe quantomeno
riuscire ad avere la garanzia che non si verifichino più questi
disagi, in modo da avere una linea che non sia sguarnita e messa
praticamente in condizioni di non funzionare tutte le volte che si
verifichi uno sciopero in qualche altro compartimento, magari anche
lontano.
All'interno del Compartimento di Torino, la linea ferroviaria
Chivasso-Aosta è quella non elettrificata che ha la più alta utenza
di passeggeri. Noi sappiamo anche che è l'unica che serve la nostra
regione e che può essere notevolmente accresciuta nella sua
funzione e nel suo utilizzo. E' chiaro, però, che se l'utente, che
deve già essere reindirizzato culturalmente verso la ferrovia, dopo
anni di cultura automobilistica, la prima volta che prende la
ferrovia incappa in una di queste giornate sciagurate, in cui si
ripetono disguidi vari e servizi sostitutivi, ne ricava un effetto
disastroso e diventa difficile far ricuperare un'immagine positiva
al servizio ferroviario.
Noi chiediamo quindi che la Giunta regionale effettui un
intervento diretto non nei confronti del Compartimento, che in
questo caso forse si limita solo ad applicare delle direttive, ma
nei confronti della Direzione Generale delle Ferrovie dello Stato,
dell'ing. De Chiara e dei più alti livelli della Direzione Generale
delle Ferrovie, perché queste situazioni non si verifichino più,
perché si trovi una soluzione che garantisca comunque il servizio
sulla nostra linea e, visto che già siamo penalizzati da questo
tipo di gestione, perché non ci sia questo spostamento del
personale quando si verificano scioperi da altre parti.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (UAP):
Secondo me, il documento presentato dal
Consigliere Riccarand non è condivisibile senza l'inserimento di
una ulteriore richiesta nella parte deliberativa.
Sulla illustrazione del Consigliere Riccarand non si può che
essere d'accordo. Fuori della Valle d'Aosta (Ivrea, Chivasso,..),
alcuni movimenti autonomisti hanno contribuito parecchio alla
raccolta di quelle firme cui si fa cenno anche in questo documento.
L'Union Piemonteisa ha dato una mano per raccogliere circa 3000
firme sul problema dell'utilizzazione del personale militare nella
gestione della Chivasso-Ivrea-Aosta e quindi credo che non ci sia
alcun timore nell'essere d'accordo sull'esigenza di porre rimedio a
questo grosso fastidio ed a questi disagi spaventosi che, specie in
certe ore del mattino e della sera, vengono a determinarsi a causa
dell'utilizzazione, secondo me molto arbitraria, del personale
militare di questa linea in occasione di agitazioni sindacali in
giro per l'Italia. Su questo quindi non ci sono dubbi.
Va anche tenuto presente, tra l'altro, che è in progetto
l'eliminazione della caserma di Chivasso del Genio Ferrovieri e
tutto quel corpo militare sarà gestito in modo unitario e
centralizzato direttamente da Torino, con conseguenze di non poco
conto, perché una cosa è avere la presenza dei ferrovieri a
Chivasso, altra cosa invece è averla centralizzata a Torino.
Io viaggio spesso in treno ed anche a me è capitato più di una
volta di dover giungere fino ad Aosta, ma poi a Chivasso mi sono
ritrovato a dover salire su dei pullman e arrivare con ritardi di
mezz'ora. Una volta mi è addirittura capitato di arrivare ad Aosta
dopo l'una di notte. Detto questo, quindi, credo di poter
condividere la richiesta di smilitarizzazione della linea.
Vorrei far presente al Consiglio però che io non sono d'accordo
sul punto della deliberazione in cui si chiede solo la
smilitarizzazione della linea. Faccio in proposito un'osservazione
ad alta voce.
Senza andare tanto distante, prendiamo una linea a noi
geograficamente vicina, quella da Biella a Santhià. Tutti gli anni
quella linea ha gli stessi disagi della linea Chivasso-Aosta,
perché manca il personale e si istituiscono dei servizi sostitutivi
con i pullman. Questo avviene quando i ferrovieri meridionali, che
sono la stragrande maggioranza di quelli impegnati nel
Compartimento di Torino, chiedono di andare in ferie a casa loro,
nel Meridione (ed hanno ragione), oppure quando gli stessi
ferrovieri vanno a votare. Ne consegue che nel periodo elettorale,
in cui tra l'altro la gente viaggia di più, capita che nelle linee
secondarie piemontesi la gente non possa prendere il treno, ma
debba viaggiare sui pullman sostitutivi, perché anche i ferrovieri
meridionali che lavorano in Piemonte vogliono (giustamente, tra
l'altro) andare a votare al loro paese.
Io non ce l'ho con i ferrovieri meridionali, che hanno
perfettamente ragione di andare a votare o a trascorrere le ferie
al loro paese, ci mancherebbe altro! Stiamo attenti, però, perché,
se si chiede la smilitarizzazione e basta, si cade dalla padella
nella brace. Esistono infatti e sono abbastanza attivi (qualche
mese fa c’è stato addirittura uno sciopero
specifico) i comitati dei ferrovieri meridionali che vogliono il
trasferimento ed è in atto un grosso contenzioso da parte di questi
Cobas di meridionali delle ferrovie nei confronti dell'Ente
Ferrovie dello Stato, per chiedere appunto i trasferimenti.
Ora, la stragrande maggioranza dei disagi patiti dagli utenti
delle linee secondarie piemontesi deriva proprio dal fatto che la
stragrande maggioranza del personale delle ferrovie che lavora in
Piemonte vuole tornare nel Meridione.
A Bussoleno, dove io sono Consigliere comunale e dove forse
anche per questo gli autonomisti hanno il 15% dei voti, noi abbiamo
il grosso problema dei meridionali che lavorano nelle ferrovie
della Valle di Susa e che ad ogni piè sospinto creano dei problemi
di non poco conto, perché vogliono tornare al paese. Si tratta
ovviamente di tutte cose legittime e giuste.
Che cosa avverrebbe nel caso ci si limitasse alla richiesta del
Consigliere Riccarand? Noi avremmo la smilitarizzazione e quindi
non avremmo più lo spostamento dei militari in caso di scioperi, ma
avremmo una barca di ferrovieri meridionali non residenti che,
giustamente, come i loro colleghi delle altre linee ferroviarie del
Nord, ma soprattutto del Piemonte, dove sembra quasi che per
destino i problemi si accaniscano più che non in altre regioni
vicine, ad ogni piè sospinto, vuoi per votare, vuoi perché
c’è la festa del paese, vuoi perché c'è una cosa o
un'altra, che chiedono di andarsene a mille chilometri di distanza,
oltretutto con i biglietti omaggio, perché è notorio che i
ferrovieri non pagano.
Ecco allora che io ho presentato un emendamento (so già che me
lo voterò da solo, ma politicamente va bene così), dove propongo di
aggiungere al termine del primo punto della parte deliberativa:
"... e per chiedere che il reclutamento del personale su tale
linea avvenga solo per personale residente nelle due regioni
(Piemonte e Valle d'Aosta) da almeno cinque anni e che sia
dipendente delle FFSS da almeno cinque anni".
In caso
contrario, noi correremmo il rischio di avere una ferrovia senza i
soldati, cosa che può essere valutata come un passo in avanti o in
dietro secondo i punti di vista, anche se nella situazione attuale
sarebbe indubbiamente un passo in avanti, ma correremmo il rischio
di vedere aggravati i problemi. Infatti adesso i ferrovieri vengono
spostati da altre parti solo in occasione di scioperi per tamponare
i buchi, ma se noi ottenessimo soltanto la smilitarizzazione della
linea e senza dimenticarci che, Schimberni a parte, proprio le FS,
sull’onda della gestione Ligato, hanno fatto più
assunzioni in certe regioni che non in altre, correremmo il rischio
di andare verso una eventuale gestione fatta con del personale che
giustamente chiede di essere trasferito.
Per carità! Tale personale farebbe bene ed io non voglio
criticare i ferrovieri meridionali che un domani intenderanno
chiedere il trasferimento. Essi avrebbero perfettamente ragione ed
anch'io farei lo stesso. Io non vado a fare i concorsi nel
Meridione, ma comunque io farei lo stesso.
Io ho presente l’esempio delle linee di Biella,
che sono parametrabili alla nostra, ma vi posso garantire che in
certi periodi (elezioni, ferie...) quelle linee si trovano in una
situazione peggiore di quella della Valle. Ecco allora che, per
evitare di avallare questa grave situazione, io propongo
l'emendamento cui già ho fatto cenno (si tratta di una scelta
politica e sarà da verificare quanto di essa potrà effettivamente
essere realizzabile) per ribadire non solo la richiesta della
smilitarizzazione della linea, che mi vede perfettamente d'accordo,
ma anche che la gestione sia fatta attraverso l'arruolamento di
persone che siano residenti nelle due regioni, per le tratte di
relativa competenza, da almeno cinque anni e che da almeno cinque
anni lavorino nelle Ferrovie dello Stato, altrimenti corriamo il
rischio di trovarci in una situazione peggiore dell'attuale.
E' chiaro che va fatto anche un altro discorso, sempre di natura
politica. Io ho visto con che superficialità qualcuno ha criticato
la scelta della Valle d'Aosta di proporsi come motore trainante
della linea ad alta velocità Santhià-Aosta-Martigny. Personalmente
credo che sia stato sbagliatissimo l'atteggiamento di chi ha
sottovalutato l'importanza che è una delle prime volte che una
Regione prende il toro per le corna per affrontare un certo
problema.
Non dimentichiamo che oggi si sta cominciando a ragionare anche
in termini di privatizzazione. Non è un discorso campato in aria,
perché qualcuno ha già parlato di una possibile privatizzazione
della linea Milano-Genova e ci sono settori imprenditoriali che
hanno già detto chiaramente che, se avessero la possibilità di
gestire in proprio quella linea, ne abbatterebbero i costi di
gestione e ne abbrevierebbero i tempi di percorrenza.
Io non so se la soluzione del problema dei trasporti e dei
collegamenti della Valle d'Aosta con la pianura padana e con il
resto della penisola passi attraverso le Ferrovie dello Stato,
divise o non divise in due carrozzoni clientelari, ma voglio solo
sottoporre alla attenzione del Consiglio il fatto che si comincia a
ragionare in termini di privatizzazione e chissà che una
privatizzazione non possa vedere la Regione proporsi magari come
capofila nel proporre di creare qualcosa di diverso, non solo per
quanto riguarda la realizzazione di linee nuove, ma anche per
quanto riguarda la loro gestione.
Fatto tutto questo ragionamento, ecco allora che io considero
limitativo il documento così com'è stato proposto, nel senso che,
secondo me, in esso manca la possibilità di nuove alternative oltre
a quella tra la gestione militare e la gestione burocratica del
carrozzone del parastato. Credo invece che noi siamo già abbastanza
forti per ipotizzare e percorrere strade diverse.
PRESIDENTE:
Ha chiesto la parola
l’Assessore all'Industria, Commercio, Artigianato e
Trasporti, Lanivi; ne ha facoltà.
LANIVI (ADP):
Ho chiesto la parola per proporre il rinvio
di questa mozione al prossimo Consiglio sulla base delle
considerazioni che seguono e nel contempo chiedo scusa al
Consigliere Gremmo, che ha svolto il suo intervento prima ch'io
potessi chiedere il rinvio della mozione.
Fermi restando i due obiettivi da perseguire, la
smilitarizzazione e la non penalizzazione dell'utenza in caso di
sciopero, proporrei di rendere più completa la mozione, in modo che
tenga conto anche del percorso sin qui seguito e delle varie
iniziative avviate, che non hanno interessato solo il Compartimento
di Torino.
Voglio fare un solo esempio. Per quanto attiene alla
penalizzazione dell'utenza in caso di trasferimento del personale
militare in occasione di scioperi, si è svolto un incontro
addirittura a livello governativo con il precedente Ministro
Santuz, poco prima delle dimissioni di De Mita, il quale aveva
negato ogni possibilità di aderire completamente alle richieste
della Regione Valle d'Aosta, tendenti ad evitare
tout court
il trasferimento altrove dei militari in caso di scioperi in altri
compartimenti. Ci è stato risposto che poteva essere preso in esame
il non spostamento dei militari solo nel caso in cui gli scioperi
investissero alcuni compartimenti, ma non l'intera rete
nazionale.
Vi sono stati anche altri confronti o rapporti ad un livello
superiore a quello compartimentale, tant'è che, in occasione del
rinnovo della convenzione con il Ministero della Difesa (colgo
l'occasione per ricordare che questo ministero incontra molte
difficoltà nel parlare con la Regione, nel senso che, in linea di
massima, è forse l'unico Ministero che non convoca, non chiama o
non sente mai la regione) e con l'Azienda delle Ferrovie dello
Stato la Regione era riuscita a far inserire un comma per far sì
che le parti contraenti si impegnassero a studiare ed a verificare
sotto il profilo tecnico ed amministrativo la possibilità di
spostare in altra regione la gestione di una linea scuola
militare.
La possibilità di tale spostamento in altra regione era stata
trattata anche a livello parlamentare. Le cose sono andate
abbastanza avanti, finché ad un certo punto c'è stato uno stop.
Ho ricordato tutto questo perché la presentazione di una mozione
come quella proposta, fa supporre che si parta dall'anno zero,
mentre io credo che si debba recuperare ciò che si è fatto,
cercando di inserire questa nuova richiesta, che noi condividiamo,
in un documento più complessivo.
Per questo motivo chiederei alla cortesia del Consigliere
presentatore della mozione di accettare il rinvio della discussione
del suo documento al prossimo Consiglio e nello stesso tempo
dichiaro la mia disponibilità a concordare un testo più
completo.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Accolgo la proposta dell'Assessore,
sperando nell'utilità di una nuova risoluzione che rappresenti
tutto il Consiglio.
Raccomanderei soltanto all'Assessore di verificare il problema
dell'utilizzazione dei militari anche con la Regione Piemonte,
perché so, ad esempio, che essa ha recentemente assunto una
posizione molto simile a quella della mozione da me presentata ed
un impegno, specie per la tratta Chivasso-Ivrea, che, unito al
nostro impegno, potrebbe aiutarci a trovare una soluzione a livello
governativo.
PRESIDENTE:
Se non ci sono altre osservazioni, il
Consiglio prende atto del rinvio della mozione.
IL CONSIGLIO
prende atto del rinvio della mozione alla prossima adunanza
consiliare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK