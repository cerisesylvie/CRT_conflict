Consiglio Regionale della Valle d'Aosta - Oggetto del Consiglio n. 2737 del 19 dicembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2737 del 19 dicembre 2012 - Resoconto
OGGETTO N. 2737/XIII - Interpellanza: "Impegni per risolvere
la situazione occupazionale dell'Olivetti I-Jet di Arnad".
Interpellanza
Preso atto della drammatica situazione della crisi
industriale in Valle d'Aosta;
Rilevato che stanno scemando i possibili acquirenti
dell'Olivetti I-Jet di Arnad, che avrebbero consentito una
ripartenza dell'attività di ricerca e di produzione;
Ribadito che per affrontare la crisi serve l'impegno
congiunto del mondo dell'imprenditoria, delle Amministrazioni
pubbliche e del sindacato;
il sottoscritto Consigliere regionale
Interpella
l'Assessore competente per sapere se intenda spiegare quali
contatti ci siano stati con Telecom e quali impegni per risolvere
la situazione dell'Olivetti I-Jet di Arnad.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Solo poche settimane fa in una manifestazione sindacale che
aveva degli scopi nazionali si trovava in Piazza Chanoux una
delegazione molto corposa dei lavoratori dell'Olivetti I-Jet di
Arnad per richiamare l'attenzione su quanto sta accadendo in quello
stabilimento. È noto che non sono tenero con l'Amministrazione
regionale quando ritengo che non faccia fino in fondo quello che è
il suo dovere, devo riconoscere su questa vicenda che non sono qui
a mettere in luce delle mancanze, o un ruolo non corretto da parte
della Presidenza della Regione o dell'Assessorato dell'industria:
sono qui a risollecitare però la necessità di uno sforzo congiunto
di tutte le amministrazioni a livello locale, regionale, di
concerto anche con la Regione Piemonte, che è interessata a questa
realtà, dove sono occupati anche tanti lavoratori piemontesi, che
non hanno altro sbocco lavorativo se non presso l'Olivetti I-Jet;
quindi sono a risollecitare un'attenzione perché? Perché credo che
in Italia - e noi come Valle d'Aosta ne siamo coinvolti - ci sia
una sorta di impazzimento generale, cioè a parole si dice: "bisogna
fare fronte comune, rilanciare lo sviluppo", ma, ogni volta che ci
troviamo a mettere in campo delle azioni conseguenti rispetto a
questa necessità, ci troviamo di fronte a delle società grandi - in
questo caso Telecom, che controlla Olivetti S.p.A., che a sua volta
controlla l'Olivetti I-Jet di Arnad - e vediamo che c'è una scarsa
attenzione al vero problema di oggi: il lavoro.
Capisco che bisogna fare i conti con il mercato, che ci sono le
logiche dell'impresa, che bisogna far quadrare i conti, ma penso
che la parte politica ed amministrativa debba farsi carico e dare
voce a questi lavoratori. Lo fanno anche attraverso i loro
sindacati, ma ci rendiamo conto che tale sforzo non è sufficiente,
chiediamo uno sforzo anche all'Amministrazione, perché la voce del
lavoro arrivi su questi tavoli e sia una componente essenziale
delle scelte strategiche. Non possiamo immaginare una logica
puramente economica di mercato che dice: "vedremo se dopo il 2014
ci sarà una ripresa, cosa fare", e intanto questi lavoratori cosa
fanno? Tutto il loro sforzo che è ancora contenuto in quella
azienda, perché in quella azienda sono ancora conservati tutti gli
sforzi di ricerca, di progettazione che questi lavoratori hanno
fatto, tutto questo rischia di essere malamente sciupato e
purtroppo l'Italia in questo ha una bruttissima storia alle spalle,
in cui abbiamo dismesso in modo superficiale interi settori
produttivi e manifatturieri, dove avevamo delle eccellenze
importanti, per insipienza delle classi dirigenti e manageriali e
non per responsabilità del mondo del lavoro. Bisogna allora che
questo Paese non scarichi il costo della crisi solo sugli
ammortizzatori sociali, qui sentiamo parlare all'infinito di cassa
integrazione, eccetera, questa la paghiamo tutti, sono gli stessi
lavoratori in primis che fanno solidarietà ad altri lavoratori, noi
vorremmo che ci fosse uno sforzo anche da parte delle grandi
imprese. Devo riconoscere che tanti piccoli artigiani e piccole
imprese stanno facendo uno sforzo incredibile per difendere il
lavoro in questo momento e mantengono sul lavoro dei lavoratori
quando sarebbe loro conveniente procedere al licenziamento, ma lo
fanno per solidarietà e allora perché le grandi imprese non fanno
questo sforzo, non si muovono in tale direzione?
Ci sono delle trattative in corso, credo che l'Assessore ne sia
al corrente, bisogna che queste trattative trovino uno sbocco nel
più breve tempo, bisogna fare ogni sforzo per sollecitare
l'azienda, in particolare Telecom, che, valutate tutte le
condizioni economiche dei piani industriali, eccetera, faccia il
ragionamento della logica del lavoro, degli investimenti che sono
stati fatti da questa Regione in quello stabilimento, quindi del
contributo di solidarietà che tutta la comunità valdostana ha dato
nei confronti dell'impresa e che non possono essere sottaciuti.
Questi lavoratori non devono essere da soli in tale difficile
situazione in cui sono abbandonati alla logica del mercato: "se
l'affare si farà, bene, altrimenti andrà come deve andare". Dentro
questa logica di mercato deve esserci una logica di solidarietà e
di sostegno al mondo del lavoro. Credo che ci siano le condizioni
affinché quella impresa possa continuare ad operare in Valle
d'Aosta, con tutte le ricadute positive non solo dal punto di vista
economico, ma anche sociale per la nostra regione, perché è
importantissimo che ci siano delle realtà produttive come quelle,
che riescono a mettere insieme ricerca e produzione. È quindi una
scelta che va riconosciuta all'Amministrazione regionale di
importanza strategica valida, ma dobbiamo fare l'impossibile e non
lasciare cadere ogni sforzo, perché la grande multinazionale non
dimentichi che esiste la componente lavoro e non scarichi su tutta
la comunità valdostana i costi di una crisi come quella aziendale,
perché, quando c'è da fare i profitti, vanno all'impresa e, quando
c'è la crisi, la paghiamo tutti; allora ci vuole una sollecitazione
politica forte ed è quella che chiediamo all'Assessore.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Il collega Donzel ci dà l'occasione di tornare su tale questione
e fornire alcune informazioni che credo significative. A seguito
della situazione che si era venuta a creare presso l'Olivetti I-Jet
di Arnad e soprattutto della risoluzione adottata dal Consiglio il
12 luglio scorso, unitamente al Presidente della Regione, abbiamo
seguito con attenzione e costanza le sorti dell'azienda, in
particolare per quanto rileva l'eventuale cessione, che è una delle
ipotesi che i lavoratori avevano posto come una delle possibilità.
Già a fine luglio abbiamo avuto i primi contatti con la direzione
aziendale, che poi abbiamo incontrato ad agosto e da lì si sono
sviluppati diversi incontri con i responsabili di Olivetti, in
particolare con il dottor Forlenza, Presidente di Olivetti. In
occasione del primo incontro, abbiamo manifestato la nostra volontà
e soprattutto quella espressa dal Consiglio, che sintetizzava le
richieste dei lavoratori. L'Olivetti a sua volta ha assicurato la
sua disponibilità e la sua volontà di tenerci costantemente
informati sull'evoluzione delle cose, sottolineando il fatto che
era loro desiderio mantenere dei contatti costanti con la Regione.
Ad agosto c'è stata una volontà significativa da parte di Olivetti
di cedere alcuni rami della sua compagine: ciò ha significato una
rilevante inversione rispetto alla precedente messa in
liquidazione, annunciata e resa operativa con l'accordo chiuso con
le organizzazioni sindacali, perché lì non si parlava di cessione,
ma si parlava solo di chiusura. Annunciata questa volontà, in
questi mesi l'azienda si è mossa su questi obiettivi: continuazione
della produzione di testine a getto di inchiostro fino a fine 2012,
che ora è stata prolungata,
outplacement
del personale in
esubero secondo piani da definire con attenzione alla possibile
collocazione sul mercato nel settore della ricerca per la quale
Olivetti era oggetto di interesse. Nel mese di settembre, in un
incontro avvenuto presso la Presidenza della Regione, Olivetti
aveva annunciato la volontà di chiudere entro fine anno le
trattative per un'eventuale cessione del gruppo, con particolare
attenzione a tutto il settore di sviluppo legato al settore della
ricerca. Ci è stato rappresentato il fatto che l'azienda poneva
delle priorità che aveva individuato nella cessione globale e non
di una liquidazione dei singoli
asset
della produzione. Non
voleva fare uno spacchettamento del settore della ricerca, ma
vendere insieme a questo.
Nel corso degli ultimi mesi il collegio dei liquidatori -
ricordo che Olivetti è stata messa in liquidazione - ha ricevuto
manifestazioni di interesse da parte di vari soggetti: la prima è
stata un'azienda franco-americana, che si è ritirata dopo un lungo
lavoro di acquisizione di dati e informazioni, ma la cosa non è
andata a buon fine; poi vi è stata un'azienda italiana, che è però
stata considerata priva di garanzie di solidità economica ed
industriale e in grado di assicurare la stabilità e la durata del
piano industriale. Bisogna considerare che la difficoltà di una
tale trattativa è dovuta al fatto che essa deve essere sviluppata
con evidenti elementi di riservatezza e non può in certe fasi
essere condotta in parallelo, cioè mentre si tratta con un'azienda
e ci sono possibilità di chiudere, ovviamente bisogna fare
aspettare l'altra, non si può andare avanti contemporaneamente.
Olivetti ha continuato, nella sua convinzione di poter concludere
la cessione, a ricercare e a mantenere rapporti con aziende
interessate all'acquisto, ma in un'ottica che ci è stata confermata
dall'azienda: quella di non svendere a pezzi gli
asset
societari e di garantire un trapasso di proprietà che mantenga
insieme i vari settori, questo nell'ottica di assicurare il
migliore reimpiego delle maestranze, che ovviamente costituiscono
un elemento di ricchezza di Olivetti, perché vendere solo i
macchinari va bene, ma c'è anche da tenere in considerazione chi ci
lavora. Nei giorni scorsi Olivetti ci ha aggiornato sulla
situazione, come peraltro non ha mancato di fare regolarmente in
questi mesi, ci ha confermato che ad oggi sono in corso due
trattative con importanti aziende: una europea ed una extraeuropea
e che nei prossimi mesi conosceremo l'esito delle manifestazioni di
interesse presentate. Il dottor Forlenza, Presidente di Olivetti,
ha ribadito che nel confronto continuerà ad essere privilegiata la
soluzione che garantisca certezza nel tempo al ramo di azienda per
il quale si tratta e che impieghi un numero di dipendenti
significativo. Queste recenti informazioni e quelle relative
all'andamento delle varie trattative sono state trasmesse alle
organizzazioni sindacali, infatti venerdì 14 dicembre la Direzione
aziendale di Olivetti nella persona del dott. Forlenza e la
Direzione del personale con il dottor Coi hanno incontrato le
rappresentanze sindacali e hanno loro illustrato lo stato attuale
della liquidazione e le manifestazioni di interesse da parte di
società terze, quelle che ho rappresentato adesso, a seguito dei
sopralluoghi fatti e poi ha parlato del piano di ricollocazione dei
lavoratori. Questo è lo stato dell'arte, queste sono le cose che
abbiamo fatto.
Per quanto ci riguarda, continueremo a seguire la questione. La
raccomandazione che Olivetti ha avuto, e che per adesso ha
dimostrato di mantenere, è quella di avere con noi rapporti
continui e uno stato di informazioni a scansioni temporali continue
per quanto riguarda l'evoluzione della situazione. Dobbiamo dare
atto ad Olivetti, nella persona del dottor Forlenza, di averci
fornito sempre le informazioni sull'andamento della vicenda, di
avere impegnato la sua parola nei rapporti con Telecom per cercare
di giungere alla convinzione - che poi si è fatta strada - di
lavorare per la cessione del ramo di azienda nell'interesse del
riposizionamento di questo ramo di azienda e della ricollocazione e
del mantenimento in forza dei lavoratori.
Si dà atto che dalle ore 10,19 riassume la presidenza il
Presidente Emily Rini.
Président -
La parole au Conseiller Donzel.
Donzel (PD)
- Grazie Assessore per la ricostruzione utile
anche a far capire la delicatezza della situazione che stiamo
vivendo e il fatto che la fiammella della speranza non si è spenta,
che rimangono ancora aperte delle possibilità, che sono quelle che
abbiamo rivendicato fin dal primo annuncio della chiusura dello
stabilimento, cioè è uno stabilimento che ha un valore, e la
ringrazio per aver ricordato il valore della qualità del lavoro e
delle intelligenze che sono al servizio di quella impresa. Non
posso però nasconderle - questa è la ragione per cui ho
risollecitato l'attenzione in Consiglio - la preoccupazione, perché
Olivetti sta spremendo fino in fondo il suo limoncino, nel senso
che ancora oggi vengono prodotte delle testine e questa produzione
dovrebbe arrivare a fine anno, o al limite ai primi di gennaio,
dopodiché si fermano le macchine. Ecco la preoccupazione di dire:
"ma sì, teniamo vive le trattative, teniamo buoni i lavoratori che
non ci fanno né scioperi, né manifestazioni, gli diamo l'ultima
spremutina, portiamo via le testine che ci servono per garantire le
commesse che avevamo preventivato, poi il buio"! È in questo
momento che bisogna spingere fino in fondo affinché questa storia
della trattativa non si riveli un
bluff
, affinché non venga
fuori che non ci sono le condizioni economiche, ma affinché questi
impegni diventino realtà. Sarebbe un'amara sorpresa per la lealtà
con cui questi lavoratori si stanno ancora spendendo nell'azienda
fino all'ultimo giorno, non stanno boicottando la
produzione...probabilmente qualche idea c'era di fermare tutto,
così l'azienda non avrebbe avuto la produzione lì e sarebbe stata
obbligata a fare una scelta...invece c'è stato un atto di
responsabilità e non vorrei che questo atto di grande
responsabilità del mondo del lavoro, che anche nei momenti
difficili dimostra che a fianco delle battaglie ci mette sempre la
ragione...che venisse meno da parte dell'azienda l'impegno e ci
trovassimo di fronte al giochino del rinvio del rinvio. Grazie per
l'attenzione all'Amministrazione regionale, ma vediamo di vigilare
affinché questa trattativa arrivi in porto nell'interesse della
collettività valdostana. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK