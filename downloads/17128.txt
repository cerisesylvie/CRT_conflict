Consiglio Regionale della Valle d'Aosta - Oggetto del Consiglio n. 481 del 10 marzo 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Precedente
Successivo
Resoconto integrale del dibattito dell'aula
Oggetto del Consiglio n. 481 del 10 marzo 1999 - Resoconto
SÉANCE DU 10 MARS 1999 (MATIN)
OGGETTO N. 481/XI Iniziative per promuovere la conoscenza della
legge n. 44/1998 a sostegno delle famiglie. (Interpellanza)
Interpellanza Considerato l'interesse nella popolazione che ha
suscitato il sostegno alla famiglia determinato dalla legge
44/98;
Al fine di evitare errori di interpretazione e richieste non
istituzionali dei cittadini;
Preso atto dell'importanza dei tempi che determinano le varie
scadenze;
il sottoscritto Consigliere regionale
Interpella
l'Assessore competente per conoscere le iniziative messe in atto
per promuovere la conoscenza di detta legge e favorirne
l'utilizzo.
F.to: Lattanzi
Président La parole au Conseiller Lattanzi.
Lattanzi (FI) È doverosa una premessa. Quest'interpellanza non
vuole assolutamente entrare nel merito alle polemiche che si sono
succedute alla sua presentazione per quanto riguarda le
comunicazioni che alcuni consiglieri hanno voluto fare in merito a
questa legge perché aveva ed ha l'obiettivo di conoscere - così
come dice l'impegnato - le iniziative messe in atto per conoscere
la legge n. 44/98 a favore della famiglia che credo venga da tutti
ritenuta importante.
Non nascondo che l'interpellanza andava anche a sollecitare una
comunicazione alla popolazione che ritenevo e ritengo
insoddisfacente, se non fosse che, in seguito alla presentazione
della domanda, sono avvenuti tutta una serie di fatti paralleli al
contenuto dell'interpellanza stessa, non ultima la conferenza
stampa dell'Assessore di qualche giorno fa che forse più di ogni
altra comunicazione pubblicitaria o ai media ha potuto essere
chiarificatrice. Però, essendo una legge importante, avendo questa
legge delle scadenze attraverso i deliberati del 14 dicembre della
Giunta con cui sono stati determinati i criteri e le scadenze per
la fruizione di questi benefici finanziari a favore delle famiglie
soprattutto per le natalità ed essendoci delle tempistiche,
quest'interpellanza riteneva che fosse opportuno mettere sul tema
un minimo di attenzione.
Vorrei sentire oggi in Consiglio, anche perché qualche giorno fa
l'Assessore ha anticipato le risposte in conferenza stampa, queste
iniziative per poi eventualmente commentarle.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Dirò brevemente quali sono le iniziative che sono
state promosse per la conoscenza di questa legge che ha un iter
applicativo molto complesso.
Partiamo dalla delibera della Giunta del 14 dicembre, nella
quale sono stati approvati i criteri e le modalità per
l'applicazione degli articoli 8, 10, 11, 12, 13, 14, 17, 19, tutti
relativi alla concessione delle provvidenze economiche. Con
successiva delibera dell'8 febbraio sono stati approvati i criteri
per l'applicazione dell'articolo 20 che riguarda i progetti
sperimentali nell'ambito dell'autorganizzazione della famiglia, ma
gli articoli chiave che incidono direttamente sulla necessità da
parte delle famiglie di presentare delle istanze sono quelli citati
prima.
La prima informazione è stata data durante la conferenza stampa
tenutasi in seguito alla Giunta regionale nella quale sono stati
invitati gli organi di stampa a dare ampia diffusione a questa
delibera perché da lì decorrevano i termini di presentazione.
Evidentemente è una materia complessa perché da un lato c'è
l'interesse a che tutta la popolazione conosca i livelli di reddito
che erano indicati nella delibera stessa, ma dall'altro lato non
volevamo e non vogliamo che questi limiti di reddito impediscano a
coloro che nell'anno in corso superano il limite di reddito, ma che
nell'anno successivo rientrano in detto limite, di presentare
domanda. Perché il meccanismo della legge prevede questa
possibilità, cioè essendo triennale l'intervento economico, è
previsto che chi non ha i requisiti di reddito nel primo anno di
vita del bambino possa averli nel secondo anno di vita del bambino
perché è modificata la sua dichiarazione dei redditi. Allora, se
avessimo pubblicato questi limiti di reddito, avremmo forse
precluso a molti cittadini di presentare domanda, invece noi li
invitiamo a presentare domanda, al limite si accerterà se hanno
diritto per un anno e non hanno diritto per l'altro, ma avranno
comunque presentato la domanda. La difficoltà di fondo di dare
informazioni corrette al 15 dicembre risiedeva e risiede ancora
oggi in questi motivi.
Nella seconda quindicina del mese di gennaio l'assessorato ha
inviato copia della legge a tutti i sindaci, ai presidenti delle
comunità montane, a tutti i medici di base - sono circa un
centinaio -, all'USL per l'inoltro all'Ostetricia, alla Geriatria,
agli operatori sanitari del territorio e a tutti i consultori.
È stato organizzato un incontro con il Consorzio enti locali a
cui ho partecipato per illustrare le competenze dei comuni
relativamente all'aspetto informativo e in particolare all'aspetto
dell'istituzione dell'Albo delle casalinghe che deve essere una
derivazione di una competenza comunale poi è stato fissato un
incontro tecnico in data 25 febbraio con tutte le assistenti
sociali del territorio e un incontro tecnico con le organizzazioni
sindacali e i patronati che sono stati invitati a dare loro stessi
delle informazioni corrette.
Nel frattempo è stato predisposto un manifesto che è stato
stampato e distribuito in tutti i comuni della Valle d'Aosta,
manifesto che per economicità di spazio si limitava a dire quali
erano gli interventi economici previsti dalla legge e a chi
dovessero rivolgersi. In questo momento è in fase di stampa un
pieghevole che però avrà una finalità di tipo conoscitivo diverso
rispetto all'informazione precedente.
A tutt'oggi sono state presentate circa 1.300 domande a fronte
di quelle che stimiamo essere 2.800-3.000. La conoscenza c'è, i
rischi che le famiglie non presentino istanza non ci sono perché il
termine ultimo è il 30 aprile e da qui ad allora sicuramente faremo
in modo che tutti vengano informati di questa possibilità. Per i
nuovi nati il problema non si pone perché all'atto della nascita,
contemporaneamente alla consegna della cartella clinica e del
libretto sanitario pediatrico, le mamme vengono informate della
possibilità di fare istanza entro 60 giorni.
Non ho nient'altro da aggiungere se non che dobbiamo evitare
tutti di dare delle risposte se non siamo in grado di darle perché
sono aspetti tecnici molto specifici che potrebbero dare adito ad
istanze positive e ad istanze negative a seconda della risposta che
viene data. Io stesso quando mi vengono poste delle domande: "mio
figlio è nato, compie gli anni eccetera", invito a rivolgersi agli
uffici dell'assessorato perché se un cittadino inoltra un'istanza
convinto di avere diritto agli istituti previsti dalla legge stessa
e l'istanza non viene accolta, intervengono altri argomenti che
sono difficilmente risolvibili per cui evitiamo tutti di dare delle
risposte tecniche quando non siamo in grado di farlo.
Per quanto ci riguarda, faremo in modo che questa legge, che è
molto delicata, abbia il massimo di diffusione possibile.
Noi stiamo concentrando l'attenzione sull'articolo 13
concernente gli assegni di educazione, ma ricordo che vi sono gli
articoli che riguardano gli assegni familiari integrativi,
l'assistenza alle famiglie numerose, il fondo pensioni per le
casalinghe e sono questi degli istituti che decolleranno nel tempo
man mano che la pubblicizzazione entrerà nelle famiglie.
Président La parole au Conseiller Lattanzi.
Lattanzi (FI) Avevo premesso che la mia interpellanza non voleva
andare a ridiscutere una polemica che c'è stata in questi giorni
per quanto riguarda le informazioni che ognuno dei componenti del
Consiglio può e deve dare ma, poiché l'Assessore fa delle battute a
chiusura che poteva benissimo evitare, credo che, se lui non se la
sente di dire ai suoi figli quali diritti hanno e quali leggi
possono utilizzare in Regione, con altrettanta libertà e sotto la
propria responsabilità ogni consigliere regionale possa fare
diversamente da quella che è una decisione propria dell'Assessore
anche perché ci sono dei diritti che vengono sanciti da una legge
per quanto riguarda le funzioni dei consiglieri e del Consiglio di
utilizzare tutte le informazioni che la Presidenza del Consiglio
mette a disposizione, mezzi, risorse finanziarie e risorse di
personale proprio per essere utili ai cittadini che qui tutti
rappresentiamo e chiudo il discorso. Ognuno parla e si assume la
responsabilità di quello che deve dire.
Per quanto riguarda il giudizio più politico, che investe
l'attuazione della legge n. 44, credo che molto ci stia
nell'affermazione con cui ha esordito l'Assessore quando ha detto
che l'applicazione di questa legge è cosa molto complessa. Vorrei
ricordare all'Assessore che la complessità di questa legge non può
che essere addebitata a lui e alla Giunta che l'ha deliberata visto
che è proprio lui che ha portato avanti questo discorso.
Conosciamo le vicissitudini della legge, se questa cosa è
complessa, nulla vieta all'Assessore di promuovere uno snellimento
delle complesse procedure di questa legge. Fatto sta che questa
legge per la popolazione è importantissima, non a caso le
iniziative di sollecitazione della comunicazione alla cittadinanza
arrivano da più parti perché le domande a cui tutti siamo tenuti a
rispondere vertono proprio su chi ha i diritti, su chi non ha i
requisiti e su chi può ottenere delle agevolazioni.
Allora, quando l'Assessore sostiene che la complessità sta nel
procedere con attenzione e che una comunicazione di benefici di
legge o di utilizzazione di sovvenzione economica non viene fatta
per non creare delle problematiche a chi oggi il reddito non ce
l'ha, ma potrebbe averlo e quindi potrebbe rientrare nei requisiti
per l'anno successivo, credo che già in questo complesso meccanismo
ci stia un possibile intervento per andare a modificare. Però non è
accettabile il pensiero di decidere di non pubblicizzare un
meccanismo perché, essendo questo meccanismo complesso, se lo
pubblicizziamo poi qualcuno rischia di non capirlo bene e di non
poter usufruire di questa legge. Mi sembra questa un'aberrazione di
cui tutti dobbiamo prendere atto e possibilmente modificarla.
Mi rendo conto che l'Assessore ha ribadito nella sua
comunicazione i punti che ha espresso in conferenza stampa, allora
vorrei sollecitare l'attenzione su due aspetti.
Le due delibere della Giunta di dicembre 1998 e di febbraio
1999, che davano applicazione alla legge, vanno a cozzare con i
tempi che la legge stessa determinava, cioè se la legge dice che le
famiglie che hanno bambini nati entro una certa data, cioè fra il
24 giugno 1995 e il 2 febbraio 1999, devono presentare entro il 30
aprile le notizie, è evidente che se le notizie non circolano a
partire dal 14 dicembre, momento in cui viene deliberata la
creazione dei criteri inerenti gli articoli che interessano quel
tipo di scadenza, diventa difficile per una famiglia - se non ne
viene a conoscenza - avere i tempi necessari per procurarsi i
documenti, informarsi, capire se rientra in quei criteri, ma ancora
più grave è per quelli che sono nati dopo il 2 febbraio 1999 perché
le famiglie hanno tempo 60 giorni dalla nascita per presentare la
documentazione e riconoscere la fruibilità di questa legge.
Infatti queste persone, proprio nel momento in cui il battage di
questi giorni purtroppo negativo su questa legge ha avuto però il
pregio di informare che esiste una legge che finanzia le nascite
per le famiglie con determinati redditi e con certi requisiti,
rischiano di vedersi passare velocemente i 60 giorni e non essere
state messe in condizione in quei 60 giorni di appurare se
rientravano in quei criteri.
Voglio dire: le deliberazioni le avete fatte voi, i criteri e le
date e le scadenze le avete decise voi, le eventuali anacronistiche
complessità di questa legge…
(interruzione dell'Assessore Vicquéry fuori microfono)
… la retroattività, va bene, ma qui
ci sono delle scadenze e le persone che lo hanno saputo la scorsa
settimana perché qualche consigliere ha cominciato a sollevare un
po' di interesse su questa comunicazione, credo ne abbiano tratto
comunque beneficio poi, ribadisco, ci sarà da tornare a parlare
delle libertà e delle responsabilità dei consiglieri singoli su
questo. Però credo sia assolutamente importante che si proceda
velocemente sull'unico punto che lei ha citato nella sua conferenza
stampa, Assessore, cioè quello di arrivare, dopo aver comunicato a
tutti gli enti locali, ai sindaci e agli amministratori, ad
informare la popolazione e la popolazione non penso che possa
essere solo informata dal Vicepresidente Viérin piuttosto che dal
battage che tutta la stampa ha fatto sulla polemica fra il
presidente e il consigliere, perché questa credo che non sia
un'informazione corretta.
Credo che lei debba velocemente passare alla comunicazione ai
cittadini attraverso quel pieghevole che lei diceva, piuttosto che
attraverso delle informazioni specifiche ai cittadini, altrimenti
rischiamo che la legge in quegli articoli possa essere importante
per molte famiglie e per alcune addirittura vitale e che non ne
possano usufruire per la non conoscenza degli aspetti. Se ci sono
dei ritardi, delle complessità, delle macchinosità, credo che
spetti all'Assessore e alla Giunta assumersi queste
responsabilità.
Per quanto riguarda invece il concetto della comunicazione ai
cittadini, credo - visto che l'Assessore ha fatto una battuta in
chiusura - che ogni consigliere regionale abbia il diritto e il
dovere di dare delle risposte ai cittadini che fanno delle domande
nel limite delle proprie competenze, sotto la propria
responsabilità utilizzando i mezzi che la legge del 1986 ci mette a
disposizione e che dice che ogni consigliere ha delle risorse
finanziarie, economiche, umane per poter svolgere il proprio
compito di informazione e di lavoro consiliare.
Ringrazio l'Assessore per le risposte, mi auguro che questa
legge fornisca una comunicazione più chiara ai cittadini per
ottenere quell'obiettivo che tutti noi ci siamo posti, cioè
arrivare direttamente alle famiglie valdostane.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK