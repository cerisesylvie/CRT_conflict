Consiglio Regionale della Valle d'Aosta - Oggetto del Consiglio n. 938 del 3 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Invalidi civili
Precedente
Successivo
Resoconto integrale del dibattito dell'aula
Oggetto del Consiglio n. 938 del 3 novembre 1999 - Resoconto
OGGETTO N. 938/XI Iniziative per sollecitare l'emanazione del
decreto legislativo di revisione della normativa sulle rendite di
invalidità per i silicotici. (Interpellanza)
Interpellanza Visti gli impegni presi unitariamente
nell’incontro avvenuto il 19 luglio 1999, a cui
erano presenti i Parlamentari valdostani,
l’Assessore regionale alla Sanità, i rappresentanti
delle organizzazioni sindacali dei patronati di assistenza,
dell’ANMIL e dell’ARIL, il Presidente
della 5^ Commissione consiliare;
Constatato che non è stato dato seguito al successivo incontro
stabilito per i primi giorni del mese di settembre, onde concordare
unitariamente le richieste da presentare al competente Ministero
del Lavoro affinché fossero recepite nell’emanando
decreto legislativo;
Vista la circolare della Direzione INAIL alle sedi periferiche a
seguito della legge 17 maggio 1999 n° 144, articolo 55;
Preso atto dell’azione condotta
dall’ARIL della Valle d’Aosta a
sostegno della vertenza aperta dai silicotici nei confronti
dell’INAIL;
Constatata l’urgenza che riveste
l’emanazione del decreto legislativo del Governo per
i silicotici valdostani, a cui l’INAIL
unilateralmente ha azzerato o ridotto la rendita di invalidità;
il sottoscritto Consigliere regionale
Interpella
l’Assessore competente per conoscere quali
iniziative ha intrapreso o intende sostenere alla luce degli
impegni presi nell’incontro del 19 luglio u.s.
affinché da parte del governo venga emanato con urgenza il decreto
legislativo come previsto dalla legge 17 maggio 1999 n° 144,
articolo 55 (collegato sul lavoro alla manovra finanziaria per il
1999).
F.to: Beneforti
Président
La parole au Conseiller Beneforti.
Beneforti (PVA-cU)
Dopo 9 mesi il "problema silicosi"
torna in quest'aula, certamente ci torna in condizioni diverse
dall'ultima volta, che è stata il 10 febbraio 1999, quando
unitariamente approvammo una risoluzione di rilevante
importanza.
La risoluzione approvata il 10 febbraio 1999 è stata importante
per due motivi fondamentali: la raggiunta unità delle forze
politiche sulla vertenza dei silicotici nei confronti dell'INAIL;
la proposta del Consiglio per giungere alla riscrittura del comma 5
dell'articolo 55 della legge n. 88/89. Comma che, come è noto, ha
originato la vertenza contro l'INAIL a seguito dell'interpretazione
applicativa data al comma stesso dalla sede INAIL di Aosta.
In sede parlamentare la proposta è stata sostenuta dai due
Parlamentari valdostani, ai quali non è mancato il sostegno di
altri Parlamentari, appartenenti più o meno a tutte le forze
politiche presenti in Parlamento; infatti l'emendamento proposto
dai Parlamentari valdostani è stato, anche se con qualche
contrarietà e modifica, approvato all'unanimità dai due rami del
Parlamento. L'emendamento è poi divenuto legge dello Stato con
l'approvazione della finanziaria per il 1999, quindi con la legge
17 maggio 1999 n. 144, in un collegato al lavoro che era unito a
questa legge. Legge poi pubblicata nella Gazzetta ufficiale del 22
maggio 1999.
Con detta legge il Parlamento conferisce al Governo la delega di
emanare con decreto legislativo una norma per modificare quella in
vigore, sia per quanto riguarda il passato, sia per quanto riguarda
il futuro. Ciò vuol dire emanare una nuova norma che preveda la
revisione, anche con riferimento a situazioni pregresse, del potere
di verifica da parte dell'INAIL, riconducendo il suddetto potere
entro termini temporali certi e predefiniti.
Quindi il Parlamento indica al Governo che con l'emanando
decreto si possono rivedere le pratiche dei silicotici a cui
l'INAIL ha azzerato o ridotto le rendite e che per il futuro, dopo
i 15 anni, l'INAIL non possa più chiamare a revisione coloro a cui
la rendita è stata concessa.
La Direzione generale dell'INAIL, a giugno 1999, inviava una
circolare alle sedi periferiche, invitando le stesse in attesa del
decreto legislativo a tenere presente la nuova situazione venutasi
a creare e dell'opportunità - cito la circolare - di una
sospensione di procedimenti di rettifica in corso o di rinvio di
procedimenti a venire che presentino elementi in contrasto con la
linea del Parlamento.
Il 19 luglio di quest'anno, convocata dai Parlamentari Caveri e
Dondeynaz, ha avuto luogo nella sala preconsiliare una riunione a
cui sono state invitate tutte le parti interessate alla vertenza:
l'Assessore alla sanità, il Presidente della V Commissione, Rini,
le organizzazioni sindacali e i patronati, l'AMNI, l'ARIL, il
Direttore della sede dell'INAIL.
La riunione, alla luce dell'emendamento approvato dalla Camera,
aveva lo scopo di mettere a punto una proposta per aprire una
proficua discussione con il Ministero del lavoro, affinché il
decreto legislativo che deve essere emanato dal Governo contenga lo
stesso spirito con cui è stato approvato dal Parlamento.
Ricordo che in quell'occasione fu dato mandato all'Assessore
Vicquéry di riconvocare le parti ai primi di settembre per stendere
la proposta. Poiché non abbiamo più avuto notizie né verbali né
scritte, nonostante siano passati due mesi, abbiamo presentato
quest'interpellanza per conoscere dall'Assessore quali iniziative
ha messo in atto o intende sostenere, perché da parte del Governo
venga emanato il decreto legislativo di sua competenza con lo
spirito con cui lo abbiamo portato avanti fino ad oggi.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Ringrazio il Consigliere Beneforti per aver
voluto riportare in Consiglio questo argomento e concordo con
quanto lui afferma, quando dice che le condizioni in cui ci
troviamo oggi sono ben diverse rispetto a quelle del febbraio 1999,
data nella quale abbiamo votato la risoluzione già citata.
Lo ringrazio perché mi risparmia la risposta nel senso che nella
presentazione dell'interpellanza ha già citato tutti i passaggi
storici, dal febbraio 1999 ad oggi, che hanno avuto il fulcro
nell'emanazione della legge delega nel mese di maggio e nella
successiva circolare dell'INAIL.
Devo precisare, proprio per rispondere con puntualità alla
domanda che è stata fatta, che dopo l'incontro del 19 luglio
convocato dai Parlamentari, ci sono stati due incontri tecnici del
mese di settembre, a cui hanno partecipato alcuni dei
rappresentanti presenti alla riunione del 19 luglio, registrando
l'assenza, per un errore di convocazione da parte della segreteria
dell'Assessorato, della rappresentanza dell'ARIL, così come
d'altronde erano assenti altre figure istituzionali presenti nella
riunione del 19 luglio. Di questo me ne scuso.
Ad una di queste due riunioni ero presente anch'io, all'altra
no, ma la sostanza della questione sta nell'aver discusso una bozza
di testo da presentare ai Parlamentari, i quali, a loro volta,
dovevano farsene carico.
In quelle due riunioni sono stati predisposti due documenti, che
devo dire non sono stati predisposti materialmente né
dall'Assessorato né dai rappresentanti dei patronati, ma
direttamente dai Parlamentari; documenti che oltre ad andare
nell'ottica dell'applicazione della legge delega vanno, a mio
parere, ma a parere di tutti, anche oltre la potestà della legge
delega, in quanto in un punto specifico si chiederebbe d'inserire
nel decreto legislativo di applicazione anche che non integra gli
estremi di un errore rilevante ai fini della rettifica non solo il
mutamento della diagnosi causato dall'utilizzo di mezzi tecnologici
di nuova concezione, così come è scritto nella legge delega, ma
anche il mutamento della diagnosi medico-legale da parte dell'INAIL
effettuata sulla documentazione storica della cartella clinica.
Questo va al di là del contenuto della legge delega.
Però la cosa più importante non è quanto riusciamo a fare su un
testo in Valle d'Aosta, anche se possiamo vantarci tutti assieme
che, se è vero che gli emendamenti dei Parlamentari sono stati
accolti, è perché i Parlamentari se ne sono fatti carico e perché
questo Consiglio regionale se n'è fatto carico, perché gli
emendamenti ovviamente non avranno una validità solo in ambito
regionale, ma su tutto il contesto dello Stato italiano.
Ciò detto, ho avuto in seguito un incontro con il neodirettore
della sede dell'INAIL, al quale ho chiesto qual era l'atteggiamento
della sede Valle d'Aosta rispetto alla circolare emanata. La
risposta che mi è stata data e che il Direttore mi autorizza a
riferire oggi in questa sede è che in Valle d'Aosta è stata data
immediata applicazione alla circolare, il che significa che vengono
bloccate le rettifiche per gli errori oltre il 15° anno e viene
ridiscusso il discorso della revisione per le rendite di silicosi
costituite da oltre 15 anni. Così mi riferisce il direttore della
sede regionale, salvo poi scoprire che sembrerebbe che questa
disposizione così chiara nella sostanza non sia poi applicata in
toto nella vita di tutti i giorni. Mi farò carico di accertare
ulteriormente questo, ma in effetti il problema rispetto a mesi fa
è andato un po' scemando e si è stemperato.
Dobbiamo comunque continuare a vigilare e sotto questo punto di
vista le informazioni che mi sono state riferite dai Parlamentari
stessi stanno nell'intravedere a breve termine la fuoriuscita di
una bozza di decreto del Ministero del lavoro.
Ci sono due tesi che si contrastano: c'è chi vuole emanare un
decreto delegato che riprenda tutti gli impegni della legge delega
in senso omnicomprensivo e chi invece vorrebbe stralciare, come
riteniamo che sia utile da parte nostra, l'aspetto relativo alla
silicosi e alle malattie professionali.
Le ultime informazioni da parte del patronato dicono che un
testo sarebbe in circolazione nei corridoi del Ministero del lavoro
e che sarebbe venuto in possesso delle organizzazioni sindacali.
Per questo motivo ho fissato una riunione per le prossime
settimane, dove tutti assieme: ARIL, organizzazioni dei patronati,
Presidente della V Commissione consiliare, i Parlamentari
valdostani, esamineremo questa bozza e vedremo se è confacente alle
nostre aspettative.
Questo è lo stato dell'arte a tutt'oggi. Mi rendo conto che ci
sono dei problemi urgenti che riguardano coloro che hanno una
scadenza immediata per la possibilità di ricorso in sede
giurisdizionale. Si tratta di scindere i due tipi di problemi,
perché ovviamente se la legge passerà, il termine ultimo della
legge delega è il mese di aprile 2000, crisi del Governo e volontà
politica permettendo! I decreti legislativi sicuramente non
potranno sanare le situazioni ex ante, perché questa è un'ipotesi
che è sul piatto della bilancia, ma è un'ipotesi molto difficile da
raggiungere e il consiglio che è stato dato a coloro che si trovano
in questa situazione è di adire le vie legali, se non altro per
interrompere i termini e mettersi in una situazione di maggiore
tranquillità rispetto a coloro che non hanno scadenze di tipo
giurisdizionale immediate.
Il terreno comunque è fertile perché le informazioni da parte
del patronato dicono che questa bozza di testo che è in
circolazione vada addirittura oltre, sotto certi punti di vista, il
mandato della legge delega. Ad oggi le informazioni sono
queste.
Riconfermo l'impegno da parte dell'Assessorato di convocare la
riunione nelle prossime settimane alla presenza dei Parlamentari e
poi vedremo quali sono le azioni da condurre ulteriormente;
potrebbe essere utile forse anche chiedere direttamente un incontro
con il Ministro del lavoro Salvi, perché la volontà politica che
verrà esplicitata è di stretta pertinenza del Ministero del
lavoro.
A tutt'oggi la situazione è questa. Se ci sono dei colleghi che
sono a conoscenza di situazioni di non applicazione della
circolare, sono pregati di segnalarlo; convocheremo immediatamente
una riunione con la Direzione regionale dell'INAIL, la quale mi ha
assicurato verbalmente che sta dando totale applicazione alla
circolare ministeriale. Se così non è, ferma restando l'autonomia
della sede regionale dell'INAIL, sicuramente non sarebbe rispettata
la circolare stessa, perché la circolare parla di opportunità di
dare immediata applicazione nell'attesa del decreto legislativo. Si
sa che il termine opportunità può essere inteso in senso estensivo
o restrittivo, a seconda dell'ottica strategica in cui si pone.
Concludendo, riconfermo questa disponibilità ad incontrarsi
entro brevissimo termine.
Président
La parole au Conseiller Beneforti.
Beneforti (PVA-cU)
Prendo atto della risposta
dell'Assessore e anche delle motivazioni per le quali non tutte le
parti erano presenti agli incontri che sono stati indetti con la
ripresa dell'attività consiliare ai primi di settembre. Posso
capire che ci siano stati anche dei motivi organizzativi che non
hanno portato ad essere presenti tutte le parti che hanno
contribuito alla risoluzione di questo problema. Prendo atto anche
che a breve scadenza sarà indetto nuovamente un incontro, presenti
tutti, in modo da elaborare un documento rappresentativo della
Valle d'Aosta, da dare ai nostri Parlamentari e a Parlamentari di
altre forze politiche perché lo sostengano in sede governativa,
affinché divenga parte integrante del decreto legislativo che il
Governo dovrà emanare per la delega ricevuta dal Parlamento.
Tuttavia devo dire che bisogna fare presto; ormai è troppo tempo
che i silicotici attendono la soluzione della loro vertenza. Le
condizioni oggi ci sono tutte per poter far presto: la delega al
Governo, la lettera dell'INAIL alle sedi periferiche, le pressioni
che sono già state esercitate da parte di tutti.
Occorre far presto per evitare la crisi di Governo che potrebbe
arrivare. Con questi chiari di luna tutto è possibile. Una crisi
prolungherebbe i tempi non so di quanto ancora! Occorre far presto
perché, come diceva anche lei, e come ho detto anch'io nella
premessa, stanno scadendo i termini di prescrizione per i ricorsi
alla Magistratura da parte di coloro che attendevano questo decreto
prima di fare causa all'Istituto infortuni.
Occorre far presto anche perché non vorremmo "ritorni di fiamma"
da parte dell'INAIL di Aosta, né vorremmo riprendere la protesta
nei confronti dell'INAIL e del Governo per sostenere questo
decreto. Molte sono state le proteste e le manifestazioni
esercitate dai silicotici per cui credo che al punto in cui siamo
si debba evitare di ricorrere a questo strumento, anche se
democratico e di pressione; occorre giungere quanto prima alla
soluzione finale.
Io aggiungo anche, come ho detto al Sottosegretario al lavoro
Morese quando mi sono incontrato con lui, che è necessario
scorporare da questo decreto legislativo la parte che riguarda le
malattie professionali, proprio per venire incontro ai
silicotici.
Nell'incontro che l'Assessore convocherà con tutte le parti
sociali e nel documento che andremo ad elaborare chiederò a tutti
di mantenere l'impegno preso con la risoluzione approvata da questo
Consiglio il 10 febbraio 1999; in quella risoluzione ci sono tutti
i presupposti che il decreto legislativo del Governo può contenere
sia per quanto riguarda il passato, sia per quanto riguarda il
futuro. Credo che nessuno nell'occasione del prossimo incontro
voglia tornare indietro e rimettere in discussione quanto tutti
assieme abbiamo ottenuto e insieme dobbiamo ancora ottenere.
Comunque sono certo che se andiamo a quell'incontro con questo
spirito, riusciremo a portare a termine questa vertenza nel
migliore dei modi, con la partecipazione di tutti, e nell'interesse
dei silicotici che finalmente dopo tre o quattro anni vedono
concludersi positivamente una vertenza in cui pochi credevano. I
fatti hanno dimostrato che c'erano dei motivi validi per poter
sostenere quello che è stato ottenuto, altrimenti il Parlamento non
avrebbe delegato il Governo ad emanare il decreto di revisione
della norma che aveva creato questa situazione nella nostra
regione.
Con questo ringrazio l'Assessore e spero che si possa continuare
a lavorare nell'interesse di questa categoria di anziani, che ha
lavorato per 25-30 anni in cantieri, in ambienti silicotigeni, in
galleria, in miniera, nel settore dell'edilizia.
Si dà atto che, dalle ore 11,36, presiede il Vicepresidente
Viérin Marco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK