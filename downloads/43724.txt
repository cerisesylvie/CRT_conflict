Consiglio Regionale della Valle d'Aosta - Oggetto del Consiglio n. 902 del 6 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 902 del 6 ottobre 2021 - Resoconto
OGGETTO N. 902/XVI - Interrogazione: "Procedure per la
prevenzione e il contrasto della corruzione nell'espletamento di
gare pubbliche e nel corso dell'esecuzione del contratto".
Marguerettaz (Presidente) -
Punto n. 6 all'ordine del
giorno. La parola al Presidente della Regione.
Lavevaz (UV) -
Si chiede con questa interrogazione quali
procedure sono previste, nell'ambito dell'Amministrazione regionale
delle società partecipate, a tutela delle gare, dei bandi in corso
di espletamento e/o servizi già assegnati nel caso di indagine,
condanna o altro evento concernente le tematiche di anticorruzione
che coinvolga uno o più titolari ed eventuali soggetti, dotati di
specifiche deleghe, di società candidate o assegnatarie di bandi
e/o servizi regionali o presso società partecipate.
È un quesito molto tecnico e quindi mi limiterò a leggere la
risposta che mi è stata preparata.
Per quanto riguarda l'Amministrazione regionale, come anticipato
anche dalle interrogazioni, i motivi di esclusione dei concorrenti
dalle gare pubbliche sono disciplinati dal decreto legislativo 50
del 2016, il cosiddetto Codice dei Contratti Pubblici.
Si tratta sostanzialmente di requisiti soggettivi di ordine
pubblico o moralità, ossia di condizioni soggettive del concorrente
suscettibili di precludere la partecipazione alla gara o di
determinarne l'esclusione dalla stessa, non solo al momento della
presentazione della richiesta di partecipazione alla procedura di
affidamento ma per l'intera sua durata fino all'aggiudicazione
definitiva, alla successiva stipula del contratto e, senza
soluzione di continuità, a tutto il periodo di esecuzione dello
stesso.
Ogni stazione appaltante effettua quindi, anche a campione, o
qualora sorgano dubbi sulla veridicità delle dichiarazioni rese, il
controllo sul possesso dei requisiti mediante verifica - ai sensi
dell'articolo 71 del decreto del Presidente della Repubblica 28
dicembre 2000 n. 445 - della regolarità contributiva e
previdenziale, quindi del cosiddetto DURC rilasciato da INPS o
INAIL, e della regolarità fiscale per il tramite dell'Agenzia delle
Entrate, nonché del certificato penale recante i provvedimenti di
condanna definitivi, quindi il casellario giudiziale rilasciato
dalla Procura della Repubblica.
Rispetto a quest'ultima verifica, va precisato che costituisce
motivo di esclusione di un operatore economico dalla partecipazione
a una procedura d'appalto la condanna con sentenza definitiva o
decreto penale di condanna divenuto irrevocabile o sentenza di
applicazione della pena su richiesta ex articolo 444 del Codice di
Procedura Penale per uno dei reati elencati nell'articolo 80 comma
1 del decreto legislativo 50/2016.
Ciò che rileva come motivo ostativo quindi è la definitività
della condanna sia in fase di aggiudicazione sia in fase di
esecuzione, potendo ogni altro evento rilevare nei soli casi in cui
si determini un grave inadempimento contrattuale o siano
dimostrabili in concreto gravi illeciti professionali.
Oltre alle predette verifiche, si segnala anche lo strumento dei
patti d'integrità, seguito dal Dipartimento opere pubbliche,
rispetto al quale le stazioni appaltanti possono prevedere negli
avvisi, nei bandi di gara o nelle lettere d'invito che il mancato
rispetto delle clausole contenute nei protocolli di legalità o nei
patti d'integrità costituisce causa di esclusione dalla gara.
Si fa presente al riguardo che è in corso di validazione un
modello di patto d'integrità avanzato che a confronto dei patti
ordinari prevede un ruolo più attivo di monitoraggio e vigilanza da
parte dell'ente sulle fasi della gara d'appalto e sull'osservanza
del patto nell'ambito dell'intera procedura e dall'analisi dei
fabbisogni fino all'esecuzione di lavori e/o la prestazione dei
servizi.
Per quanto riguarda invece la seconda parte del quesito, il
Dipartimento società ed enti partecipati ha provveduto ad
interessare tutte le società a partecipazione regionale. Tutte le
società, ad esclusione di quelle che non sono coinvolte nelle
procedure di appalto, hanno comunicato di essere dotate di modelli
di organizzazione, gestione e controllo ai sensi del decreto
legislativo 231/2001.
Ogni società applica il decreto legislativo 50/2016 ed esegue i
controlli ivi previsti; in caso di riscontro negativo, l'operatore
viene escluso; in corso di esecuzione del contratto, in caso di
violazione delle norme per l'accesso alle gare pubbliche -
requisiti che devono permanere per tutta la durata contrattuale -
opera la clausola di risoluzione ex articolo 1486 del codice
civile; ogni società, infine, si è dotata di Policy anticorruzione,
codice etico e regolamenti ad hoc o semplicemente esplicitati dal
modello organizzativo di cui al decreto legislativo 231/2001.
Presidente -
Per la replica la parola al collega
Aggravi.
Aggravi (LEGA VDA) -
La ringrazio, Presidente, della
risposta, essendo una domanda tecnica, che quindi richiedeva una
risposta tecnica, le chiederò se per cortesia mi farà avere la
risposta che qui ha letto e per il momento mi ritengo
soddisfatto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK