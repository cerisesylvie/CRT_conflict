Consiglio Regionale della Valle d'Aosta - Oggetto del Consiglio n. 395 del 22 marzo 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 395 del 22 marzo 1989 - Resoconto
OGGETTO N. 395/IX - DESIGNAZIONE DEI RAPPRESENTANTI DELLA
REGIONE NEL COLLEGIO DEI REVISORI DEI CONTI DELL'ENTE PARCO
NAZIONALE DEL GRAN PARADISO TRIENNIO 1989/1991.
PRESIDENTE:
I rappresentanti della Regione in seno al
collegio dei revisori dei conti dell'Ente Parco del Gran Paradiso
sono tre: due rappresentanti effettivi e uno supplente.
Nel precedente triennio i rappresentanti effettivi erano i
signori Filetti Albano e Pieropan Giovanni e supplente il signor
Torrione Gianni.
Si propone la votazione a scheda segreta con i nominativi dei
membri effettivi e del membro supplente.
Do la parola ai Consiglieri per la designazione.
Ha chiesto di parlare il Consigliere Gremmo, ne ha facoltà.
GREMMO (UAP):
Non voglio fare designazioni, voglio parlare
sul problema del collegio dei revisori dei conti del Parco
nazionale del Gran Paradiso.
Colgo l'occasione di questa votazione, nel merito della quale
non entro minimamente perché non ho designazioni particolari da
proporre, per ricordare a me e al Consiglio il verbale n. 197 che
lo scorso 10 marzo 1989 i revisori dei conti hanno steso per quanto
attiene l'Ente Parco del Gran Paradiso.
Ne ho avuto copia grazie alla cortesia dell'Assessore ai
Trasporti della Provincia di Torino, avv. Cotta Morandini, e ho
avuto modo di leggere le preoccupate riflessioni che lo stesso avv.
Morandini, il rag. Filetti, il geom. Pieropan e la dott.ssa Onni
hanno steso....
PRESIDENTE:
Consigliere Gremmo, la pregherei di attenersi
all'ordine del giorno.
GREMMO (UAP):
Infatti, mi attengo all'ordine del giorno,
perché se devo poi motivare la mia votazione, credo anche di avere
motivo di spiegare come arriverò alla fine.
PRESIDENTE:
Lei sta entrando nel merito dell'operato dei
tre revisori dei conti.
GREMMO (UAP):
Esiste un problema attinente alla
designazione dei rappresentanti, che va evidenziato tenendo
presente quello che i rappresentanti precedenti hanno detto, e le
spiego subito perché (pensavo di dirlo alla fine, invece lo dico
ora). E lei capirà che il mio intervento non è fuori tema.
La designazione di rappresentanti - questa è la mia opinione e
in qualche modo già lo dissi quando discutemmo della mozione del
Consigliere Riccarand, che riguardava alcune persone nominate alla
Finaosta - non è a scatola chiusa e non è soprattutto una
designazione che va fatta secondo equilibri di forza o con
designazioni ad ampio respiro. Quando si va a fare una nomina di
rappresentanti della Regione, si deve dare un indirizzo di intenti;
per evitare che si realizzi uno scollamento fra chi deve
rappresentare la Regione in un ente e quelle che possono essere poi
le esigenze dell'ente, occorre, tutte le volte che c'è una nomina,
suffragare questa nomina con una serie di indicazioni di massima,
che in qualche modo diano forza ai rappresentanti dell'ente in
questo ente di secondo grado in cui andiamo a nominarli. Ecco
perché mi richiamavo a quello che i nostri revisori dei conti,
nominati nell'Ente del Gran Paradiso, hanno detto nel loro verbale.
Infatti questo verbale va tenuto presente, perché in qualche
maniera chiama in causa non solo il Ministero, non solo Roma, ma la
stessa Regione.
Allora prima di esprimere un voto credo di avere ancora diritto,
signor Presidente, a fare un ragionamento di questo tipo: noi ora
andiamo a nominare delle persone che godono della nostra fiducia,
ma abbiamo anche bisogno che queste persone non si trovino poi a
doversi in qualche modo dolere nei nostri confronti. Volevo solo
far presente - ed era una cosa telegrafica se lei non mi
interrompeva - che nel verbale dei revisori si dice ad un certo
punto: "Alla data odierna non è ancora pervenuta l'approvazione da
parte dei Ministeri vigilanti del bilancio di previsione del 1989",
e questo è un dato politico, signor Presidente, che non è
esauribile con la nomina di tre rappresentanti, tre nomi su cui
posso entrare nel merito, ma che secondo me sono il dato secondario
rispetto al dato principale. In altre parole, rispetto ad un
settore su cui sento sempre qualcuno alzare giustamente la voce
perché il problema del Gran Paradiso è un problema grosso e
complesso, nel momento in cui i revisori dei conti rilevano una
carenza, o comunque un ritardo da parte dei Ministeri competenti,
come autonomista credo di dovere in qualche modo riportare qui
questo dato, perché credo sia un dato importante su cui
riflettere.
Gli stessi nostri revisori dei conti dicono: "Dal pari non
appaiono accreditati i contributi della Regione autonoma Valle
d'Aosta - quindi, noi siamo chiamati in causa - 48 milioni della
Provincia di Torino, di cui alla legge 9.10.57". Qual è il dato
politico che i revisori uscenti portano e su cui vale la pena di
fare una riflessione prima di andare a nominare quelli nuovi? Cito:
"Per quanto suesposto emerge che l'Ente Parco nazionale Gran
Paradiso trovasi nel 1989 totalmente sprovvisto di fondi per poter
sostenere qualunque spesa di parte corrente e di conto
capitale".
Lei mi può dire che i nostri tre rappresentanti dovranno alla
fine soltanto suffragare delle cifre; io invece mi sento di dover
portare nella discussione questo dato che i rappresentanti uscenti
ci riferiscono, cioè il fatto che esistono dei problemi contabili
non secondari, non di poca importanza, perché hanno determinato per
un ente che in qualche modo ci interessa da vicino dei problemi di
non poco conto. Pertanto sarà importante - vede che arrivo alla
conclusione che le avevo preannunciato - certamente nominare i tre
rappresentanti nel collegio dei revisori dei conti, ma è
altrettanto importante far camminare di pari passo, in parallelo,
tutta un'azione perché i ritardi che sono stati lamentati e non
sono di poco conto - che determinano questi problemi per l'Ente,
vengano in qualche maniera superati.
Questo mi sentivo di dire, perché continuo a pensare che in un
ente di così grande importanza i nostri rappresentanti a qualunque
livello devono essere suffragati il più possibile da un'azione di
tipo politico da parte del nostro ente. Quindi il mio intervento
non era assolutamente fuori tema.
Per quanto attiene le designazioni, non sta a me che sono quello
che conta di meno qua dentro fare dei nomi, però mi sento di dire
che l'importante è che i rappresentanti quali che siano, vengano
globalmente tenuti in raccordo con il nostro ente, per evitare che
siano delle nomine fatte al buio, il che non è mai positivo.
PRESIDENTE:
Ha chiesto di parlare il Consigliere Stévenin,
ne ha facoltà.
STEVENIN (UV):
Je demande au Conseil régional de vouloir
bien confirmer les trois nominatifs qui faisaient partie des
Commissaires aux Comptes dans les années précédentes. J'invite
également de nous faire parvenir dans l'éventualité une copie du
rapport des Commissaires aux Comptes, qui sûrement est publié quand
il est présenté le budget du Parc du Grand Paradis.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (PCI):
Anche se ad alcuni non interessano queste
collocazioni, purtroppo la vita democratica è regolata anche da
queste cose; voglio dire che sarebbe sempre opportuno aver chiaro
quali rappresentanti sono della maggioranza e quali della
minoranza. In questo caso, siccome dal testo non si evince se i tre
rappresentanti erano stati eletti genericamente, oppure alcuni in
rappresentanza della minoranza e altri della maggioranza, vorremmo
avere qualche informazione, perché riteniamo opportuno che uno dei
tre sia designato dalla minoranza.
PRESIDENTE: La nomina non prevede un rappresentante della
minoranza qualificato in seno al collegio dei revisori dei conti,
però è una decisione politica, quindi starà ai gruppi politici
trovare un accordo su questo.
Ha chiesto di parlare il Consigliere Gremmo, ne ha facoltà.
GREMMO (UAP):
Non volevo entrare nel merito, però quello
che ha detto il Consigliere Mafrica non è mica una cosa fuori
posto. Se non ho capito male, perché sono poco addentro alle cose
partitiche, uno dei tre rappresentanti era socialista... allora ho
capito bene. Era quindi un socialista che nella passata legislatura
era all'opposizione, adesso invece i socialisti sono in
maggioranza. Fortunati loro che sono in maggioranza ... finche
dura.
Se ho ben capito dall'intervento del Consigliere Stévenin, la
maggioranza consiliare avrà tutti e tre i rappresentanti. Lei dice,
Presidente (mi rivolgo a lei non come socialista, ma come
Presidente), che è un problema politico e che lo devono risolvere i
gruppi politici. Allora vuol dire che questa deliberazione viene
ritirata e in qualche maniera la discutiamo nel merito, perché se
dobbiamo discuterla qua evidentemente i numeri sono quelli che sono
e - per carità - tutto va bene, però sarebbe un precedente
spiacevole che perfino per una cosa da ragionieri (con tutta
l'amicizia che ho per i ragionieri), cioè l'asseverazione di dati
acquisiti, sorgesse il timore di un dissenso. Non vorrei che il
problema fosse questo, perché sarebbe spiacevole.
Penso che è sempre utile e interessante per tutti avere comunque
la possibilità di una voce di dissenso, tanto più che risulta dal
verbale che il signor Torrione non c'era neanche (non è una
critica) quando è stato fatto l'atto, quindi come supplente ha un
peso dei più marginali. Volevo ancora dire, per il discorso delle
maggioranze, che il rappresentante della Provincia di Torino è di
maggioranza anche lui, perché è un ex socialdemocratico
fortunatamente approdato all'Unione Liberale Socialista che sta per
transitare nel Partito Socialista; quindi è interessante e per
questo ringrazio il Capogruppo dell'Union Valdôtaine che, facendo
la sua proposta, ci fa sapere che dei cinque membri il Partito
Socialista ne avrà due. Su proposta dell'Union Valdôtaine allora il
Partito Socialista avrà l'avv. Cotta Morandini, che sta per entrare
nel Partito Socialista e giustamente il signor Torrione, per cui il
Partito Socialista avrà un bel peso anche in questo ente.
BICH (Presidente del Consiglio):
Consigliere Gremmo, per
ragionare da Presidente e quindi per mettermi un po' al di sopra
delle parti, accetto le designazioni così come vengono proposte
dall'assemblea, non è che possa mediarle prima. Ogni tipo di
accordo doveva intervenire prima della votazione. Resto alle
dichiarazioni rese e propongo di procedere alla votazione
stessa.
Ha chiesto di parlare il Consigliere Riccarand, ne ha
facoltà.
RICCARAND (NS):
Credo che si possa procedere alla
votazione: è sufficiente che le forze di maggioranza rinuncino ad
uno dei tre nominativi che hanno proposto, in modo che ci sia la
possibilità per la minoranza di proporre anche un proprio
nominativo.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (MSI):
Per la minoranza, o per una parte della
minoranza, propongo il nominativo del Geom. Corrado Gex.
PRESIDENTE:
Le designazioni sono: Filetti Albano e
Pieropan Giovanni quali membri effettivi e Torrione Gianni quale
membro supplente; poi Corrado Gex come membro effettivo.
Ha chiesto di parlare il Consigliere Riccarand, ne ha
facoltà.
RICCARAND (NS):
E' chiaro che, se la votazione avviene con
la possibilità di votare tutti e tre i nominativi, la maggioranza
vota tutti e tre i suoi nominativi: per questo noi non abbiamo
fatto delle proposte di nominativi alternativi. Si tratta di vedere
se da parte della maggioranza c'è la disponibilità a lasciare un
posto alla minoranza oppure no, altrimenti diventa soltanto
simbolico fare un nominativo.
Siamo pronti a fare un nominativo, ma vogliamo sapere se c'è
questa disponibilità da parte delle forze di maggioranza di
lasciare un nominativo alla minoranza.
PRESIDENTE:
Se nessuno intende intervenire a questo
proposito, non posso far altro che procedere alla votazione:
VOTAZIONE PER SCHEDE SEGRETE
ESITO DELLA VOTAZIONE
- Consiglieri presenti e votanti: trentatré;
- Schede valide: trentatré;
- Schede bianche: sei.
Hanno riportato voti:
a) quali membri effettivi
- Filetti Albano: ventiquattro;
- Pieropan Giovanni: ventidue;
- Gex Corrado: due;
- Torrione: uno;
- Farassino: uno;
- Sandri: uno;
-Craxi: uno.
b) quale membro supplente:
- Torrione Gianni: ventitré;
- Ciancimino: uno.
PRESIDENTE:
In base all'esito della votazione, dichiaro
che risultano designati quali rappresentanti della Regione nel
Collegio dei Revisori dei Conti dell'Ente Parco nazionale del Gran
Paradiso, per il triennio 1989/1991, i signori Filetti Albano e
Pieropan Giovanni quali membri effettivi e il signor Torrione
Gianni, quale membro supplente.
PRESIDENTE:
Si conclude così la seduta del Consiglio
regionale, i lavori sono rinviati alle ore sedici.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK