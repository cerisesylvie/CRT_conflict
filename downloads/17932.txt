Consiglio Regionale della Valle d'Aosta - Oggetto del Consiglio n. 1030 del 15 dicembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1030 del 15 dicembre 1999 - Resoconto
OGGETTO N. 1030/XI Notizie in merito al rispetto della
convenzione tra Regione e Società Monte Bianco S.p.A..
(Interrogazione)
Interrogazione Preso atto delle convenzioni sottoscritte fra
la Regione Valle d’Aosta e la Società Monte Bianco
S.p.A. in data 14/06/1988, 4/10/1989 e 17/03/1992 e delle modifiche
apportate alle convenzioni stesse il 12/05/1998;
Preso atto, altresì, delle dichiarazioni rilasciate
dall’Assessore competente nella seduta consiliare
del 15/07/1999, in merito alle prospettive future della Società
Monte Bianco S.p.A.;
i sottoscritti Consiglieri regionali
Interrogano
l’Assessore competente e la Giunta regionale per
conoscere:
1) se sono state rispettate le clausole in merito
all’occupazione prevista;
2) quale sviluppo di mercato interno ed internazionale ha avuto
l’acqua "Courmayeur", e le altre iniziative
collegate, come quella della produzione di bibite gassate e
l’acqua "Monte Bianco";
3) se da parte della Società sono stati rispettati gli impegni
finanziari previsti dalle convenzioni stipulate.
F.to: Beneforti - Curtaz
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
In merito alle domande poste
dall'interrogazione, al primo punto si chiede se siano state
rispettate le clausole previste in merito all'occupazione. Rispetto
a questo problema la situazione è la seguente. Vorrei ricordare che
la vicenda delle acque "Monte Bianco" ha origine nel 1988 con
successive modificazioni (l'ultima modificazione risale al 1995),
con un cambiamento anche dei soggetti che poi hanno gestito
l'attivazione imprenditoriale della produzione e
commercializzazione dell'acqua. Comunque la convenzione prevede
l'assunzione di 46 unità entro 6 mesi dalla data di avvio
dell'attività, per poi progressivamente arrivare, nel giro di 36
mesi dalla data d'inizio dell'attività, ad un'occupazione
complessiva di 64 unità.
Ora l'attività è iniziata nel mese di novembre 1998 e solo nel
primo quadrimestre la società ha avviato la commercializzazione dei
prodotti, quindi non ci troviamo neanche ad un anno dall'inizio
dell'attività stessa.
Attualmente i dipendenti della società sono gli stessi che avevo
indicato nell'interrogazione che era stata fatta nel mese di
luglio, in sostanza gli addetti totali sono 21 di cui 14 residenti
in Valle.
Le prospettive occupazionali sono le seguenti: l'azienda
intende, a partire dalla seconda metà dell'esercizio del 2001,
incrementare l'occupazione di ulteriori 15 addetti e così intende
fare anche per l'anno successivo, quindi c'è un trend in
prospettiva di crescita. Non dimentichiamoci che l'azienda,
attualmente, vede una partecipazione del gruppo Castel, che è
diventato nel corso del 1999 il primo gruppo in Francia con una
produzione di 2,5 miliardi di bottiglie. L'occupazione, come avevo
già ricordato nel passato, per quanto riguarda lo stabilimento di
Morgex era legata ad una produzione che doveva essere superiore ai
150 milioni di litri; nel corso di quest'anno la produzione sarà di
soli 10 milioni di litri. Comunque c'è una novità rispetto al
passato: il gruppo Castel intende commercializzare l'acqua
"Courmayeur" anche in Francia, quindi c'è un allargamento del
mercato.
Per quanto riguarda le proiezioni di mercato, le situazioni sono
le seguenti: per il 1999 l'acqua minerale "Courmayeur" verrà
prodotta in 6 milioni di litri; l'acqua "Monte Bianco" non è ancora
in produzione, in quanto l'autorizzazione da parte del Ministero
della sanità è arrivata solo il 6 dicembre; si prevede che le
successive autorizzazioni che consentono la produzione dell'acqua
"Monte Bianco" vengano date attorno al mese di gennaio del 2000,
quindi la produzione inizierà solo nel corso del 2000. Per quanto
riguarda le bibite, le produzioni sono state di 4 milioni.
Per quanto concerne gli investimenti pubblicitari e di
promozione, l'azienda ha speso quest'anno 4,5 miliardi.
Nel 2000 l'acqua "Courmayeur" dovrebbe salire a 20 milioni di
produzione, l'acqua minerale "Monte Bianco" a 25 milioni di litri e
le bibite a 8 milioni, mentre gli investimenti pubblicitari
dovrebbero salire a 9 miliardi.
Per quanto riguarda il 2001 l'acqua "Courmayeur" salirà a 25
milioni di litri, l'acqua "Monte Bianco" a 35 milioni, le bibite a
12 milioni e gli investimenti pubblicitari di promozione a 12
miliardi.
Come dicevo, il gruppo intende promuovere anche la
commercializzazione; questi sono i dati che riguardano il mercato
nazionale per il 1999, mentre per gli anni successivi si intende
proporre (come già ho anticipato) questo prodotto anche sul mercato
francese, a partire dal mese di febbraio 2000.
Per quanto riguarda infine la domanda relativa al fatto se siano
rispettati o meno gli impegni finanziari previsti nella
convenzione, va detto che l'obbligazione che era stata assunta
dalla Regione per la parte finanziaria prevede la concessione di 35
miliardi di lire a titolo di finanziamento, o tramite mutuo con
durata di 12 anni, o tramite locazione finanziaria, quindi tramite
leasing, della durata di 10 anni.
L'erogazione di questi finanziamenti è subordinata
all'effettuazione da parte della società d'investimenti per 47
miliardi. Questo è quanto prevede la convenzione.
Di questo cosa è stato erogato? Ovviamente il rapporto è che a
fronte di un investimento 100, l'azienda deve contribuire per il 25
percento, per il resto c'è l'intervento finanziario tramite mutuo o
leasing da parte della Regione. Quali sono le erogazioni? Abbiamo
un primo mutuo di 3,4 miliardi nel 1993 per la realizzazione
dell'immobile, che è quasi estinto; un secondo mutuo di 872 milioni
nel 1994, anch'esso per la realizzazione dell'immobile; un terzo
mutuo di 2.185 milioni nel 1994 e 1.200 milioni nel 1998 sempre per
la realizzazione dell'immobile; 8.377 milioni sono invece stati
erogati a titolo di leasing nel 1998 per quanto riguarda
l'acquisizione di beni strumentali e ulteriori 7,7 miliardi a
titolo di leasing sempre per quanto riguarda l'acquisizione di beni
strumentali.
In sostanza abbiamo circa 16 miliardi per gli investimenti a
fronte di un'erogazione totale di 3.188 milioni. La convenzione
quindi in questo caso viene applicata in modo totale.
Come dicevo, c'è una fase di diversità fra le previsioni della
convenzione e la sua realizzazione relative all'occupazione, ma
questa è una vicenda che ha delle origini lontane; la prima
convenzione risale al 1988 e la parte occupazionale è quella che
sta trovando maggiori difficoltà. Comunque i volumi produttivi sono
previsti in crescita, di conseguenza dovrebbe crescere anche
l'occupazione conseguente all'incremento dei volumi stessi.
Président
La parole au Conseiller Beneforti.
Beneforti (PVA-cU)
Avevamo annunciato che alla fine
dell'anno avremmo verificato la veridicità e la validità di quanto
affermato dall'Assessore sugli sviluppi dell'azienda di Morgex.
Purtroppo dobbiamo constatare che la situazione rispetto a sei
mesi fa se non è peggiorata, non è nemmeno migliorata, stando alle
risposte che ha dato l'Assessore. Sei mesi fa almeno c'era una
speranza, oggi ritengo che non ci sia più neanche quella!
Comprendo che l'Assessore debba giustificare la situazione che
si è venuta a creare agli effetti produttivi e agli effetti
occupazionali, ma i dati in nostro possesso, purtroppo, indicano
che l'acqua di Courmayeur non ha trovato mercato. E non trovano
occupazione nemmeno i lavoratori previsti dalla convenzione, tant'è
vero che dei 60 previsti neanche un terzo è stato occupato. Nemmeno
con i francesi che sono stati nazionalizzati italiani, perché anche
se si contano i francesi che hanno preso la residenza qua, quelli
portati dalla società?
(interruzione dell'Assessore Ferraris, fuori
microfono)
? ma come uno, non è uno! Assessore, s'informi meglio, vedrà che
non è uno. Li hanno nazionalizzati, per cercare di coprire il
numero e rispettare la convenzione.
Certo, se i 60-70 lavoratori della ex Morgex Carbo aspettavano
di risolvere il problema della disoccupazione con l'acqua di
Courmayeur, nonostante i miliardi che sono stati investiti,
sarebbero ancora iscritti alle liste di collocamento, e sono
passati degli anni, tanti anni!
La produzione prevista non solo non ha raggiunto i 150 milioni
di bottiglie o di litri all'anno, ma non ha raggiunto nemmeno i 6
milioni di bottiglie o di litri che lei ha annunciato sei mesi fa.
Non è che veniamo qui senza esserci prima informati alla fonte,
dalla gente che lavora in quest'azienda. C'informiamo per cui siamo
tranquilli su ciò che stiamo dicendo!
L'unica cosa vera è che l'acqua di Courmayeur è un prodotto
particolare, tanto particolare che non entra affatto nel mercato.
Nemmeno con la campagna promozionale e pubblicitaria, come ha detto
l'Assessore, riescono a convincere quella élite di consumatori che
diceva la società e su cui la società stessa contava.
Dice la pubblicità che quest'acqua è per una certa élite, per
coloro che vogliono fare "la cura della snellezza", ma non ha
convinto nemmeno quella élite lì, perché non c'è stato nessun
aumento né di produzione né di vendita.
Anche la produzione delle bibite non ha avuto successo; la
società ha cercato di diversificare la produzione, ma non ha avuto
successo.
Pensiamo, Assessore e Signori della Giunta, che anche l'acqua
minerale delle sorgenti del Monte Bianco in Val Veny, più leggera e
più facilmente vendibile, come si suol dire, non giustifica lo
stabilimento che è stato aperto.
Era un tentativo da mettere in atto prima di dover ammettere che
è stato commesso un errore, adesso non voglio fare polemica, ma per
un errore elettorale del 1993. Alle elezioni del 1993 si doveva
dare una sostituzione alla Morgex Carbo, e fu portata avanti la
storia delle acque!
Mi auguro che non sia così per i costi sostenuti dalla Regione
per gli investimenti, nonché per quelli fatti dalla società Castel,
ma soprattutto mi auguro che non sia così per gli effetti negativi
sull'occupazione che ricadono nella zona di Morgex.
Nella mia interpellanza chiedevamo quali iniziative la Regione
intende intraprendere per il rispetto delle convenzioni stipulate
fra le parti. Credo che occorra pensare in tempo utile a delle
attività sostitutive. Pensateci, insieme anche alla società Castel;
non vorremmo che alla fine lo stabilimento diventasse un deposito
per le acque francesi a Morgex!
Le "acque elettorali", le voglio chiamare così, sono state un
tentativo per dare una risposta alla chiusura della Morgex Carbo,
alla pressione dei lavoratori rimasti disoccupati che rivendicavano
un posto di lavoro, è stata una risposta alle autonomie locali e
alle forze economiche e sociali della zona. Purtroppo è stata
un'iniziativa che non ha avuto un buon esito, e riconoscere di aver
sbagliato è umano, perseverare per non ammetterlo è certamente più
grave; per cui chiedo che la Giunta si ponga il problema in modo
diverso da come se l'è posto fino ad oggi, perché anche i dati che
sono stati dati all'Assessore non rispondono a verità.
La situazione è peggiore di quella che è stata dichiarata, per
cui bisogna prendere il toro per le corna in tempo utile e vedere
come risolvere la situazione che si verrà a creare a Morgex nel più
breve tempo possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK