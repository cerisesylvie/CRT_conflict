Consiglio Regionale della Valle d'Aosta - Oggetto del Consiglio n. 1136 del 8 aprile 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1136 del 8 aprile 2015 - Resoconto
OGGETTO N. 1136/XIV - Interpellanza: "Modalità e tempistica
per la risoluzione delle problematiche legate al rispetto del Patto
di stabilità".
Presidente
- Per l'illustrazione, chiede la parola il
Consigliere Gerandin, ne ha la facoltà.
Gerandin (UVP)
- Merci Président.
Il tema che trattiamo, quello del Patto di stabilità, è un tema
che ripetutamente viene evocato in questo contesto, in quest'aula
consiliare. Noi ad ogni argomento che viene trattato, anche quelli
poi magari più di attualità, quelli legati al fatto di poter
mantenere uno stato sociale importante, al fatto di poter creare un
minimo di prospettiva di sviluppo alla Valle, beh, ogni volta noi
ci sentiamo ripetere: "abbiamo purtroppo la necessità di rispettare
il Patto di stabilità, per cui abbiamo disponibilità finanziarie
ridotte, abbiamo un bilancio ingessato". Dico questo perché è un
argomento che viene trattato comunemente quello del Patto, è alla
base del bilancio regionale, alla base delle risorse disponibili
per quello che riguarda la disponibilità finanziaria non solo della
Regione, anche degli Enti locali, perché poi di riflesso ha delle
ricadute anche sugli Enti locali, sull'occupazione, su quella che è
la crescita e le prospettive di veder rinascere la Valle d'Aosta.
Dico questo perché è una premessa dovuta, io poi...mi tocca
comunque fare una breve ricostruzione, nel senso che noi del Patto
di stabilità 2014 ne abbiamo parlato già nel Consiglio del 17
luglio del 2014, quando lei, Presidente, ci disse:
"mais je
crois qu'il va donner des implications chaque jour sur toutes les
institutions"
. Lei ci ha anche detto in quella data:
"j'ai
envoyé une première proposition quant au Pacte de stabilité 2014
avant la date du 31 mars"
. Disse anche che era stato poi
posticipato il termine dicendo:
"a disposé le report du terme au
30 juin"
.
In merito alla difficoltà, alle conseguenze di questo Patto di
stabilità, sul fatto di questo famoso tavolo con le altre autonomie
speciali, che doveva definire quali erano i criteri del Patto, lei
ci disse che:
"en effet avec le troisième alinéa de l'article 16
du décret du 1995, l'État a créé une situation qui dresse les
autonomies spéciales les unes contre les autres"
. Ci disse
anche che noi eravamo particolarmente penalizzati dal criterio
SIOPE, che lei disse:
"sur les critères SIOPE malheureusement
cette année a déjà été fait le décret et par conséquent, nous,
comme le Sud Tyrol, on fera recours contre ce décret de
répartition"
. Sono i famosi ricorsi alla Corte costituzionale
sui quali entrerò poi dopo brevemente. Beh, ci disse
nell'occasione, proprio in data 17 luglio 2014, che:
"nous nous
trouvons dans une voie difficile, mais je crois qu'il y a la
possibilité d'arriver à une conclusion dans un délai, qui est de
quinze jours ou un mois"
. Eravamo, l'ho detto prima, in data 17
luglio, bene, sono passati dei mesi da allora, poi c'è stato un
sollecito da parte nostra, da parte mia, legato ad un'interpellanza
del 18 novembre del 2014, nella quale ci ribadì che noi abbiamo
impugnato, come lei sa, tutte le leggi che hanno in qualche modo
violato il Patto e ci ricordava il famoso criterio SIOPE, che
penalizzava la Regione, che assegnava alla Valle d'Aosta il 9,16
percento del contributo complessivo stabilito dallo Stato...a
Statuto speciale...anziché i criteri legati al PIL...che era del
2,31 percento. Le ricordo anche che ci fu poi una nostra iniziativa
- una delibera, una mozione approvata all'unanimità il 13 di marzo
- che impegnava a promuovere un tavolo permanente con le altre
autonomie speciali, Regioni autonome al fine di definire
preventivamente la percentuale di concorso di ciascuna di esse al
fine del rispetto del bilancio dello Stato, ad istituire una
delegazione per trattare con lo Stato accordi più favorevoli, così
come fanno Trento, Bolzano e il Friuli, a riferire e confrontarci
in Commissione. Questo a seguito di cosa? A seguito della sentenza
della Corte costituzionale, che chiudeva uno di quei famosi
spiragli che avevamo aperto nella trattativa con lo Stato. Detto
molto sinteticamente diceva che, per la carità, lo Stato non ha
diritto ad intervenire in norme che ledono quelle che sono le
competenze statutarie o quant'altro, però, tenuto conto che uno dei
capisaldi delle finanziarie dello Stato era trovare un accordo tra
le autonomie speciali sui criteri sul
quantum
di
ripartizione, non essendo stato trovato questo, che lo Stato può
intervenire, per cui tutti i vari ricorsi che lei ha citato nei
vari interventi legati alla Corte costituzionale di per sé venivano
un po' alterati.
Ricordo anche che il Patto 2013 venne siglato da lei,
Presidente, insieme con il Ministro dell'economia Padoan e nel
quale si citava che, a seguito di questa chiusura del Patto 2013,
bene, noi avremmo ritirato i ricorsi pendenti alla Corte
costituzionale legati all'anno di competenza, vale a dire
all'ordinanza 272 del 2014. Questo per fare un breve
excursus
di quella che è la situazione di fatto. Dico questo
perché? Perché noi vorremmo sapere da lei, Presidente, ma penso che
lo debbano sapere tutti i Consiglieri, lo debbano sapere tutti gli
Assessori, perché prima, seguendo un po' di interventi, di repliche
di vari Assessori, non ultimo l'Assessore Fosson che diceva: "in
sede di assestamento chiederemo ulteriori risorse"...bene, sarebbe
utile che l'aula intera, Assessori, Giunta in primis, e i cittadini
sappiano come la Valle d'Aosta ha chiuso il Patto di stabilità
2014. Dico questo perché i termini sono scaduti, la legge penso che
non sia interpretabile, perché la legge ti dice che la mancata
trasmissione della certificazione entro il termine perentorio del
31 marzo costituisce inadempimento al Patto di stabilità interno.
Ora, al 31 marzo è scaduto, noi vorremmo capire e lo dica,
spero...non so se risponderà lei, Presidente, o lei, Assessore, ma
vorrei che i cittadini valdostani e quest'aula, e soprattutto chi
amministra in questa regione sappiano quali sono i termini
economici del Patto di stabilità 2014. Non mi avventuro nel 2015,
perché qua ci sarebbe già un'avventura che non sappiamo ancora in
che termini possa essere avviata addirittura, ma ricordo questo
perché? Perché il 2014 nelle altre autonomie speciali di Trento,
Bolzano, Friuli, Sardegna, Sicilia l'hanno chiuso e la sentenza
della Corte costituzionale quando diceva che è una dedica alla
Valle d'Aosta, è in questo senso, nel senso che ti dice che altre
autonomie si sono mosse per tempo e hanno chiuso dei patti che
erano sicuramente più favorevoli in prospettiva sia 2014, sia in
prospettiva futura.
Aggiungo anche che...almeno mi pare che una sorta di dedica
l'abbia fatta non più tardi di ieri sera, in diretta, il Presidente
Renzi, quando ad un'osservazione, un botta e risposta tra il
Presidente dell'ANCI Fassino, che è il Presidente dell'ANCI
nazionale, vale a dire rappresenta le autonomie locali e i
Sindaci...quando è stato sollevato il discorso del rispetto del
Patto di stabilità, bene, il Presidente Renzi in diretta ieri ha
detto:
"trovo stravaganti alcune osservazioni che ho letto in
questi giorni da parte di amministratori locali"
, era riferito
ad amministratori locali, ma anche a Regioni...invitando a cambiare
mentalità. Renzi puntualizzava che il problema era riferito
chiaramente a Torino, perché Fassino è il Sindaco di Torino, ma
parlava a tutti coloro che non hanno rispettato il Patto di
stabilità, diceva che il problema che deve scontare chi ha violato
il Patto di stabilità interno...ci dicono di eliminare le
conseguenze dello sforamento del Patto, ma se lo facciamo, con che
credibilità andiamo da chi il Patto l'ha rispettato? Ora, dico
questo perché è assolutamente necessario per noi capire i termini
con cui si è chiuso il Patto di stabilità 2014, perché è chiaro, è
palese, è corretto che lo sappiano tutti che il bilancio che noi
abbiamo approvato nel 2015, diciamo il bilancio di previsione, beh,
sarebbe pesantemente penalizzato da eventuali ripercussioni tenuto
conto che la prima ripercussione - oltre alle altre, poi
eventualmente nella replica citerò quali sono le ripercussioni che
vengono applicate a chi non rispetta il Patto - è che lo Stato
trattiene la differenza del Patto non rispettato. Ora, la Valle
d'Aosta non può più vivere su: "non so", "non so però...", deve
vivere nelle certezze e le certezze sono le risorse economiche. Le
risorse economiche, se non viene rispettato il Patto, vengono
drasticamente tagliate. Allora, noi vorremmo capire i termini del
rispetto del Patto, chi l'ha eventualmente sottoscritto e, se non
trasmesso, che equivale a violazione del rispetto del Patto, chi se
ne assumerà le responsabilità.
Presidente -
Per la risposta, ha chiesto la parola il
Presidente della Regione Rollandin, ne ha la facoltà.
Rollandin (UV)
- Sì, grazie Presidente.
Nell'intervento del collega sono state ricordate cose note che
conosciamo, sono state dette qui in quest'aula a più riprese per
concludere con la mozione che è stata letta in un certo modo e
approvata in un'altra. La mozione approvata non è quella che è
stata letta, tra quella che è stata letta e quella che è stata
presentata ci sono state delle varianti, se vuole, poi gliele do,
com'è stata corretta...giusto per chiarire qual è il problema di
quelle che sono le richieste e come sono state approvate.
Venendo al discorso che sicuramente è importante...ed è
importante far anche conoscere quali sono le situazioni. Venendo
alla prima domanda, la trattativa
..."quali sono le intenzioni, i
tempi e le modalità con cui il Governo regionale intende risolvere
il Patto di stabilità 2014"
, ora, la Regione ha inviato una
prima proposta entro il 31 marzo 2014, così come previsto dalla
legge: questo è stato fatto. A giugno il Dipartimento Ragioneria
generale dello Stato ha replicato rilevando delle problematiche la
cui soluzione richiedeva necessariamente lo spostamento della
discussione in ambito politico. Sono pertanto seguiti una serie di
incontri con il Sottosegretario alla Presidenza del Consiglio dei
ministri Del Rio e il Ministero dell'economia e delle finanze, con
i tecnici, finalmente la scorsa settimana - tenendo conto che da
giugno c'è stato il semestre italiano, il semestre europeo a
dirigenza italiana, con cui c'è stato un impegno notevole sotto
questo profilo e quindi gli incontri si sono succeduti, ma con
difficoltà proprio per gli impegni dei vari Ministri e
Sottosegretari - si è svolto un incontro a Roma in cui si è
raggiunta una prima intesa di massima, per ora informale, di
chiudere il 2014 certificando il raggiungimento dell'obiettivo di
Patto con le spese realmente sostenute, senza quindi
l'evidenziazione di alcun sforamento e senza l'applicazione di
alcuna sanzione. Ovviamente la riorganizzazione dei vertici dello
Stato, che ha coinvolto Del Rio che è diventato il Ministro,
comporta alcuni passaggi formali, ma gli uffici hanno avuto
indicazione di scrivere gli atti per la definizione dell'accordo
nel senso sopra prospettato.
Seconda domanda:
"se è intenzione del Governo porre sul
tavolo della trattativa anche il Patto di stabilità 2015 e anni
futuri, così come fatto e sottoscritto dalle autonomie speciali già
nel 2014"
, sicuramente è intenzione da parte regionale
prevedere un accordo pluriennale e quest'orientamento è confermato
anche da parte dello Stato. Sul tema del Patto è utile sottolineare
che con l'armonizzazione dei bilanci il meccanismo del Patto di
stabilità verrà superato dal cosiddetto "pareggio di bilancio"; da
parte della Regione, pertanto, con l'adozione dell'armonizzazione
dei bilanci, disciplinata dal decreto legislativo n. 118/2011, sarà
possibile anche il superamento di questo vincolo, quindi per l'anno
prossimo.
Terza domanda:
"quand'è stata l'ultima e quando sarà la
prossima convocazione del tavolo di lavoro con le altre Regioni e
Province, quali sono i margini per una proposta d'intesa da
trasmettere al Ministro..."
, su questo tema credo sia giusto
ribadire che i rapporti con le altre Regioni a Statuto speciale si
esplicano regolarmente sia nell'ambito della Conferenza delle
Regioni che in incontri...che si incontrano, com'è noto, circa ogni
quindici giorni. Questa collaborazione oggi si è tradotta in un
fruttuoso scambio di informazioni, tuttavia l'ipotesi di un'intesa
da trasmettere al Ministero dell'economia e delle finanze in merito
alle modalità di riparto dei contributi delle autonomie speciali
non è facile, in quanto, come lei ha ricordato, i criteri definiti
in legge sono tali che una loro modifica di una parte chiaramente
viene ad incidere sull'altra, quindi, se uno viene avvantaggiato,
l'altro è svantaggiato e...come dire? c'è un guadagno di uno e una
penalizzazione dell'altro, quindi riuscire a raggiungere un
accordo...ci siamo riusciti solo una volta, poi dopo c'è stato il
cambio nelle Regioni e non si è più riusciti a raggiungere quindi
un accordo totale, tant'è che si era addirittura previsto dal
Ministro che fosse ipotizzabile l'accordo a maggioranza e non più
all'unanimità, che poi però non è più andato avanti tenendo conto
che dall'anno prossimo ci sarà l'armonizzazione dei criteri.
Quarta domanda:
"chi e quando ha provveduto a sottoscrivere e
trasmettere al Ministero dell'economia e delle finanze la
certificazione inerente il rispetto del Patto 2014 entro il termine
del 31 marzo 2015"
. L'articolo 1, comma 461, della legge 228
del 24 dicembre 2012, legge di stabilità 2013, come modificato
dall'articolo 1, comma 502, della legge 147 del 27 dicembre 2013,
prevede che, ai fini della verifica del rispetto degli obiettivi
del Patto di stabilità interno, ciascuna Regione e Provincia
autonoma è tenuta ad inviare, entro il termine perentorio del 31
marzo dell'anno successivo a quello di riferimento, al Ministero
dell'economia e delle finanze, Dipartimento della Ragioneria dello
Stato, una certificazione sottoscritta dal rappresentante legale e
dal responsabile del servizio finanziario, secondo i prospetti e
con le modalità definite dal decreto di cui al comma 460. La
mancata trasmissione della certificazione entro i termini
costituisce un inadempimento, alla luce della citata disposizione,
ma anche dell'intesa informale intercorsa con lo Stato. In data 31
marzo 2015 ho provveduto ad inviare la suddetta certificazione. La
stessa certificazione è stata sottoscritta dal Coordinatore del
Dipartimento bilancio, finanze e patrimonio.
Presidente -
Per la replica, la parola al collega
Gerandin.
Gerandin (UVP)
- Merci Président.
Grazie Presidente, ha risposto chiaramente, in parte...mi scuso
se ho citato la mozione, ma ne avevo due, effettivamente su questo
la mozione era stata corretta nell'altra parte...
(interruzione del Presidente della Regione, fuori
microfono)
...no, è corretto, avevo due fogli e ho letto quello sbagliato,
però nei contenuti non cambia molto, nel senso che c'era
quest'impegno a comunque parlarne e risolvere questo problema del
Patto. Beh, io parto da quella che potrebbe essere una buona
notizia: quella di un'intesa con quello che è il Governo per
chiudere un Patto di stabilità senza sforamento riferito al 2014.
Mi chiedo cosa significhi quell'informale che ha detto, questo
sarebbe importante da capire, se l'informale è una presa di tempo,
perché torno a dire che le dichiarazioni di ieri sono tutto meno
che rassicuranti sul fatto di dire:
"voglio comunque applicare
quelle che sono le sanzioni per il non rispetto del Patto di
stabilità a chi non l'ha rispettato"
. Ora, sarebbe curioso
capire come eventualmente la Valle d'Aosta è riuscita a chiudere un
Patto di stabilità senza sforamento e ad altre realtà magari
verranno applicate quelle che sono le sanzioni riferite al Patto.
Speriamo, noi tifiamo tutti per lei, guardi, non c'è ombra di
dubbio su questo, ma ci mancherebbe! Noi siamo felicissimi se
riusciamo ad avere il canale privilegiato, però sarebbe curioso
capire qual è, e quest'informale che cosa significa? Che si
chiuderà a breve? Si chiuderà entro quando?
Detto questo, mentre è informale la cosa, di formale c'è la
scadenza del 31 marzo, per cui sarebbe assolutamente interessante
che penso non sia un segreto, venga magari data copia, distribuita,
di quella che è la relazione con cui si chiude il Patto di
stabilità al 31...se riuscissimo ad averla, sarebbe assolutamente
interessante, perché penso che sarebbe di utilità a tutti i
Consiglieri, a tutta l'aula e anche penso a qualcuno dei componenti
della Giunta...che magari si fanno qualche ipotesi o volano magari
un po' alto, nel senso che pensano di avere chissà quali risorse.
Torno a dire che noi siamo ben felici, però noi vorremmo avere
copia di questo documento per capire com'è stato chiuso questo
2014.
Sul discorso che diceva lei, sull'armonizzazione dei bilanci noi
ci auguriamo che sia così, ma ci sono ancora dei dubbi, Presidente,
sul fatto che non ci siano ancora comunque tutta una serie di norme
vincolanti, che non verranno più chiamate Patto di stabilità, ma
saranno una sorta di cartine di tornasole su cui confrontarsi sulle
spese di riferimento e quant'altro, che a volte potrebbero essere
anche peggio per il sistema Valle d'Aosta rispetto al sistema
del.... Sul resto io l'ho detto e mi auguro che sia la strada
giusta quella di dire il pareggio di bilancio come indicativo, però
sappiamo benissimo che in questo momento, se venisse applicato il
pareggio di bilancio, sarebbero delle importanti risorse che
verrebbero svincolate, ma non al sistema Valle d'Aosta, al sistema
nazionale! Allora, mi viene un po' difficile che un'apertura del
genere venga data in prospettiva. Ci saranno probabilmente altre
tagliole legate ad altri fattori per arrivare...però noi ci
auguriamo che sia così, ci mancherebbe altro! Torno a dire però che
sarebbe assolutamente interessante capire come si è chiuso.
Ultima riflessione: lei mi ha detto, ci ha detto che c'è stato
il semestre italiano e c'è stata difficoltà a chiudere gli accordi.
Non sto a ripeterlo perché l'ho già detto nell'altro Consiglio, ma
le altre autonomie speciali, le altre Regioni l'hanno chiuso nel
semestre italiano, per cui questa è una scusa che non regge,
diciamo che probabilmente qualcuno ci ha lavorato un po' di più, ha
portato a casa i risultati, noi siamo arrivati dopo gli altri, però
se poi il risultato alla fine sarà buono, io sarò il primo a
dargliene merito.
Presidente -
Punto 17 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK