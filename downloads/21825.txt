Consiglio Regionale della Valle d'Aosta - Oggetto del Consiglio n. 1544 del 26 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1544 del 26 ottobre 2005 - Resoconto
OGGETTO N. 1544/XII - Nomina di un componente di parte regionale
in seno alla Commissione paritetica di cui all'articolo 48 bis
dello Statuto speciale per la Valle d'Aosta, introdotto
dall'articolo 3, L. Cost. 2/1993.
Presidente - La parola al Presidente della Regione, Caveri.
Caveri (UV) - In data 2 agosto 2005 il dott. Paolo Di Nicuolo ha
rassegnato le proprie dimissioni da membro della Commissione
paritetica, di cui attualmente, per parte regionale, sono
rappresentanti il prof. Adolfo Angeletti, il dott. Renato
Barbagallo e il dimissionario dott. Paolo Di Nicuolo.
Ci troviamo, come dicevo stamani, di fronte a un periodo
conclusivo del lavoro della Commissione paritetica, che ritengo
abbia pochi mesi, da qui alla fine della legislatura nazionale, per
poter operare. Non so se gli impegni che sono stati assunti dal
Ministro degli affari regionali La Loggia verranno onorati. Credo,
però, che da parte nostra non ci possa essere oggi un elemento
ostativo a una riapertura di un dialogo. Senza far venir meno i
convincimenti rispetto alla legittimità della posizione regionale
di diverse attitudini non solo rispetto alla presidenza della
Commissione paritetica, essendo venuto meno quell'impegno pur
verbale di una rotazione nel corso della legislatura fra la
presidenza statale e la presidenza di nomina regionale, credo che
ci siano tutta una serie di altre questioni che hanno fatto sì che
le prassi introdotte nel funzionamento della Commissione paritetica
non siano più corrispondenti alla lettera del 48 bis dello Statuto
di autonomia e soprattutto alle prassi di funzionamento delle
commissioni paritetiche, così come svoltesi anche nelle realtà dove
le commissioni paritetiche hanno un'anzianità ben più lunga della
nostra che - come è noto - risale alla norma così come modificata
nello Statuto solo nel 1993.
Abbiamo avuto conferma, peraltro nelle visite a Trieste, Trento
e Bolzano, di una difficoltà di rapporti con il "Governo
Berlusconi" rispetto all'operatività delle commissioni paritetiche,
unica isola felice è la Sicilia, che di recente ha ottenuto in
materia finanziaria una serie di grandi soddisfazioni, ma credo che
questo sia da ascrivere anche ad equilibri politici che prescindono
dalle autonomie differenziate.
Chi mi conosce, sa perfettamente che sono molti anni che ritengo
che nella rappresentanza della Commissione paritetica, come è
sempre avvenuto nelle commissioni paritetiche più efficaci vale a
dire quelle di Trento e Bolzano, uno dei membri di nomina regionale
debba coincidere con uno dei Parlamentari valdostani. Ritengo che
questa sia, da parte della rappresentanza parlamentare della Valle
d'Aosta, un'assunzione di responsabilità del tutto analoga al fatto
che nelle commissioni paritetiche di Trento e Bolzano siedono da
molti anni, e questo è avvenuto per i rappresentanti dei partiti
autonomisti. È il caso dei colleghi Karl Zeller o Siegfried Brugger
per la "Sudtiroler Volkspartei" o del collega Beppe Detomas
dell'Unione Ladina per la Commissione paritetica di Trento. Questi
esponenti politici hanno fatto parte, come esponenti parlamentari,
anche di "Forza Italia", espressione di quei collegi elettorali,
della Commissione paritetica. Questo perché si ritiene che in una
triangolazione ideale fra Regione, rappresentanza parlamentare e
rappresentanti dello Stato, fra l'altro in questa legislatura è
l'unico caso in cui i rappresentanti dello Stato risultano essere
espressione del territorio valdostano, anche se espressione
transitata attraverso una volontà di tipo governativo, questo
elemento in linea di principio, al di là delle turbolenze che si
sono verificate in questo quinquennio, dovrebbe essere valutato
come aspetto non negativo rispetto al disinteresse di alcuni membri
di nomina statale, così come si era espressa in passato.
Con queste motivazioni ritengo di proporre quale membro della
Commissione paritetica della Valle d'Aosta il Senatore Augusto
Rollandin.
Presidente - Dichiaro aperta la discussione generale.
La parola al Consigliere Riccarand.
Riccarand (Arc-VA) - L'articolo 48 bis dello Statuto speciale
della Valle d'Aosta delinea le funzioni di questa Commissione
paritetica, che è un organismo prettamente tecnico, dice il 2°
comma dell'articolo 48bis che gli schemi dei decreti legislativi
sono elaborati da una commissione paritetica composta da 6 membri,
nominati rispettivamente 3 dal Governo e 3 dal Consiglio della
Valle, quindi ha la funzione di elaborare questi schemi di decreti
legislativi, che poi sono da sottoporre all'approvazione, da una
parte, del Consiglio regionale e, dall'altra parte, del Governo. Si
tratta quindi di un organismo prettamente tecnico, ai cui
componenti è richiesta una buona competenza in materia giuridica,
perché devono fare un lavoro preparatorio evidentemente sulla base
degli "input" politici che arrivano.
Ora, la proposta di sostituire il dott. Paolo Di Nicuolo,
dirigente dell'Amministrazione regionale, con il Senatore della
Valle d'Aosta in carica non ci convince affatto! Non la
condividiamo per tutta una serie di motivi, che cercherò di
esporre.
Primo punto: con questa scelta l'Amministrazione regionale non
avrà più un proprio rappresentante diretto nella Commissione
paritetica, perché avremo il prof. Angeletti, il prof. Barbagallo
che sono 2 consulenti esterni, e poi avremo il Senatore, che però
non è emanazione dell'Amministrazione regionale, quindi non avremo
alcun funzionario, alcun dirigente, alcuna persona all'interno
della "macchina regionale" che faccia parte di questa Commissione
paritetica. A me sembra evidente come questo sia un dato che
indebolisce l'Amministrazione regionale, perché avremo delle figure
esterne rispetto all'insieme della nostra Amministrazione
regionale, e che almeno uno sia espressione dell'Amministrazione
regionale a noi sembra che sia fondamentale!
Secondo elemento: secondo noi si determina una confusione di
ruoli, perché il compito di un parlamentare è quello di svolgere
una funzione di indirizzo politico, mentre qui si tratta di una
funzione prettamente tecnica. Il compito del parlamentare è
intervenire in tutte le sedi, dalla commissione all'aula, presso il
Governo, ma non essere un elaboratore di schemi in una sede
tecnica! C'è una confusione di ruoli fra piano tecnico e piano di
indirizzo politico, che secondo noi è estremamente negativa per il
buon funzionamento a tutti i livelli.
Terzo punto: la proposta che ci viene fatta è l'ennesima
conferma di un sistema di concentrazione di potere in poche mani in
Valle d'Aosta, che va avanti da tempo, ma che è una logica che si
aggrava mese dopo mese. Non condividiamo questo sistema per cui i
vertici politici debbano essere presenti dappertutto! I vertici
politici regionali ormai sono inseriti dappertutto: abbiamo avuto
l'esempio dell'Università, il Presidente della Regione è anche il
Presidente del Consiglio dell'Università; abbiamo avuto
recentemente l'Associazione culturale del Forte di Bard, il
Presidente della Regione è nel "CdA" anche di questa
associazione... adesso abbiamo il Senatore nella commissione
paritetica! Questo dimostra che c'è una logica di occupazione di
ogni spazio da parte dei vertici politici regionali, che è uno
degli aspetti della degenerazione della politica in Valle e che
produce poi cattiva amministrazione, come è inevitabile.
A nostro avviso ci sono vari elementi che sconsigliano e
inducono a dire "no" a una presenza di un parlamentare all'intero
di questo organismo, ma poi, anche se per assurdo si accettasse
questo principio, la proposta che ci viene fatta è veramente
inopportuna e sbagliata sotto tutta un'altra serie di profili...
intanto, sotto il profilo della tempistica, siamo alla fine della
legislatura: che senso ha cambiare di corsa un dirigente
dell'Amministrazione per mettervi il Senatore? È una scelta
totalmente inopportuna soprattutto in questo momento, oltretutto
sapete che dopo che il Consiglio ha nominato questa persona, ci
vorrà un decreto del Ministro degli affari regionali che dovrà
modificare la composizione della Commissione paritetica, quindi
l'operatività di questa commissione...
(interruzione di un Consigliere fuori microfono)
... forse avete preso degli accordi, ho guardato le esperienze
passate, andava da un minimo di un mese a quattro mesi, da quando
il Consiglio nominava a quando c'era il decreto. Forse voi avrete
dei canali privilegiati, avrete studiato la cosa, ma se guardiamo
il dossier della Commissione paritetica, il minimo è un mese e si
arriva anche a quattro mesi di tempo! Comunque, anche se lo
facessimo in una settimana, il tempo di operatività di questo
organismo è del tutto limitato. Che senso ha cambiare, a pochi mesi
dalla scadenza, un parlamentare che oltretutto potrebbe decadere
dalla sua funzione? Se l'argomentazione che portate è perché è
parlamentare, veramente non sta in piedi, perché fra pochi mesi
questa persona potrebbe non essere più Senatore, anzi la nostra
parte si augura che non lo sia più! D'altra parte, se invece
Rollandin sarà candidato a Senatore, anche qui ci sembra
inopportuno, perché è solo un modo di tirargli la volata, dire:
"adesso lo mettiamo lì, gli facciamo fare qualche provvedimento a
questa Commissione paritetica, troviamo un accodo con il Governo e
si prende i meriti per la campagna elettorale". Sotto tutti gli
aspetti questa cosa ci sembra un gesto inopportuno e sgradevole
anche rispetto ai rapporti politici che abbiamo nella nostra
Regione!
Infine, se vogliamo andare sul livello personale della scelta
che fate come persona, anche qui non ci siamo assolutamente, perché
fra tutte le figure che si potevano scegliere per la Commissione
paritetica, la più inopportuna è quella di Augusto Rollandin e le
motivazioni le sappiamo tutti! Si chiede al Consiglio di indicare
come rappresentante del Consiglio regionale in una commissione una
persona che non può far parte di questo Consiglio, perché non è
candidabile al ruolo di Consigliere regionale, non è eleggibile al
ruolo di Consigliere regionale ed è una persona che ben due volte
questo Consiglio ha fatto decadere dalla carica di Consigliere
regionale! Ci sembra, anche sotto il profilo istituzionale, una
scelta del tutto indecente. Due volte questo Consiglio ha
dichiarato che Rollandin non poteva fare il Consigliere regionale,
perché ha una condanna definitiva per un delitto commesso con abuso
dei poteri o con violazione dei doveri inerenti alla pubblica
funzione e noi, una persona di questo tipo, andiamo a nominarla
nella Commissione paritetica!
La proposta che fa la Giunta non è rispettosa - a nostro avviso
- anche dell'istituzione regionale, aggira il significato profondo
della legge dello Stato che vuole estromettere dalla politica chi
la usa per interessi devianti, personali, indica un disprezzo e una
disattenzione per la questione morale. Disprezzo e disattenzione
per la questione morale, che poi sono la causa vera e profonda di
una crescente degenerazione della politica valdostana. Se il
potere, la sua acquisizione, la sua conservazione sono il fine
supremo per cui si fa politica, l'obiettivo per cui si sacrifica
tutto, allora si perde di vista il concetto di democrazia e il
senso alto della politica intesa come azione intelligente di
governo di una comunità e di un territorio.
Non vogliamo avere nulla a che vedere con una concezione della
politica come occupazione del potere, concezione pratica della
politica di cui purtroppo il Senatore Rollandin è maestro e insigne
interprete! Noi abbiamo sempre combattuto questo sistema, questo
metodo e continueremo a combatterlo, quindi ci esprimiamo contro
questa operazione, che è un'operazione di bassa politica: siamo
assolutamente contrari a questa proposta e, ovviamente, non
voteremo il candidato proposto dal Presidente Caveri.
Presidente - La parola al Consigliere Frassy.
Frassy (CdL) - Devo dire che mi è difficile intervenire in
questo dibattito, per una considerazione per la quale normalmente
non ho l'abitudine a ripetere concetti già espressi in quest'aula.
Sui concetti espressi dal collega Riccarand il nostro gruppo si
trova a condividerli nella loro totalità; di conseguenza, il mio
intervento rischierebbe di essere una replica di quanto è stato
chiaramente espresso da chi mi ha preceduto. Alcune considerazioni
a margine di quanto è stato detto penso vadano fatte.
La prima considerazione è il richiamo alla soddisfazione che ho
espresso stamani sulle risultanze dell'incontro fra il Presidente
Caveri e il Ministro La Loggia avvenuto la scorsa settimana, perché
a seguito di quell'incontro si è sbloccata la situazione che aveva
tenuto prigioniera per oltre un anno la Commissione paritetica.
Questa commissione era rimasta bloccata non su diverse
interpretazioni che la parte regionale piuttosto che la parte
statale avessero dato su schemi di decreti legislativi in esame, ma
era rimasta bloccata su un "braccio di ferro" politico fra la
Regione e lo Stato: la presidenza. Perciò su questo principio
dell'alternanza, della rotazione, del come e quando avviare
l'alternanza, la commissione per oltre un anno si è arenata.
Dobbiamo riconoscere al Presidente Caveri che ha avuto la
lungimiranza di fare considerazioni più pratiche rispetto alle
questioni di principio, fermo restando che è stato confermato il
principio che a fine della legislatura parlamentare si arriverà
alla rotazione, ritornando in capo a uno dei componenti regionali
della presidenza stessa, perciò l'esame di questo anno e mezzo ci
dice che se quella commissione non ha funzionato, non ha funzionato
perché ha patito un eccesso di politicizzazione. Allora forse la
scelta di indicare come rappresentante dell'Amministrazione
regionale un senatore, una persona che fa politica a tempo pieno,
forse è una scelta che non agevola quel tavolo tecnico che dovrebbe
essere la Commissione paritetica, perché gli schemi di decreto che
vengono esaminati all'interno della Commissione paritetica
dovrebbero essere oggetto di valutazione politica su altri tavoli:
i tavoli della maggioranza regionale, i tavoli della Giunta
regionale, i tavoli del Governo nazionale; invece noi abbiamo la
sensazione che si voglia creare una replica del confronto politico
anche sul tavolo tecnico!
La seconda riflessione che facciamo - anche se non è emersa dal
colloquio romano, non è emersa nella comunicazione di stamattina e
non è emersa nella motivazione di questo avvicendamento -... penso
sia evidente ormai a tutti che, oltre e al di là del problema di
principio politico, c'è anche un problema in seno alla componente
di parte regionale, altrimenti non si spiega il motivo per cui, a
ridosso del termine naturale di scadenza di questa commissione, si
faccia la scelta di modificare la delegazione regionale e si faccia
la scelta di modificarla con quei criteri che sono stati prima
indicati! Potrebbe essere che il Presidente Caveri, dopo aver
annunciato una finanziaria di "lacrime e sangue", abbia pensato che
con questo tipo di nomina si possa risparmiare qualcosa su quei
rimborsi erogati ai componenti della Commissione paritetica, sul
presupposto che spesso la Commissione paritetica si riunisce a Roma
e, di conseguenza, per chi già sta a Roma, non c'è necessità di
conferirgli rimborsi particolari... questa era la mia
considerazione grezzamente materiale.
Qualcuno nei corridoi mi ha detto che forse mi sbagliavo. Mi ha
detto: "guarda, probabilmente non è un taglio alle finanze
regionali dal punto di vista delle spese, ma è una compensazione al
taglio del 10% che subiranno tutti gli eletti, senatori compresi".
Non so quale delle due versioni sia la più appropriata, ma penso
che su entrambi i fronti una delle due dovrà materializzarsi.
Voglio dire che una volta che questo Consiglio dovesse confermare
la candidatura del Senatore Rollandin a componente di questa
commissione, i risultati futuri di questa commissione - quando dico
"futuri", parlo di un futuro medio-breve, perché ad aprile si va
alle votazioni politiche, di conseguenza il tempo operativo che
rimane a questa commissione, considerando le vacanze di fine anno e
le altre festività sono una manciata di mesi - saranno frutto del
lavoro che gli altri componenti rimasti a rappresentare entrambe le
parti hanno portato avanti fino a un anno e mezzo fa! Voglio
ricordare che ci sono ben 3 schemi giacenti e in avanzata fase
istruttoria di esame: quello sui beni culturali, quello sugli oneri
sanitari, quello sulla previdenza complementare; perciò se questi
schemi riusciranno a superare il tavolo della "paritetica", sarà
per quel lavoro che ad oggi era già stato in massima parte
espletato.
Devo comunque ritenere che la Regione con questa impostazione,
tenendo presente la composizione complessiva della delegazione
regionale, rinuncia a una "liaison" con l'Amministrazione
regionale; il Senatore ha un incarico politico, ma è un incarico
politico che riguarda un'amministrazione diversa che è il Senato, e
gli altri due sono due esimi consulenti, ma esterni
all'Amministrazione regionale. Noi sappiamo che gran parte delle
problematiche che nascono sul tavolo tecnico della Commissione
paritetica, nascono anche dalla necessità di raccordare le norme di
attuazione con procedure normative regionali; pertanto sarebbe
stato un elemento di rafforzamento della Commissione paritetica che
nell'ambito della terna che la parte regionale ha a disposizione,
almeno uno continuasse a rappresentare il collegamento con il
Palazzo regionale! Queste sono una serie di considerazioni che
riteniamo essere ostative alla condivisione di questo percorso, non
solo per differenze di tipo politico, ma anche perché riteniamo che
questa conclusione non sia funzionale a uno sveltimento, a un
collegamento delle problematiche discusse in paritetica con le
esigenze dell'Amministrazione regionale.
Abbiamo il dubbio ultimo che questo sia l'ennesimo pezzettino di
quel "patto di mezza estate" che ha portato, dopo il terremoto
dell'"Union Valdôtaine" al riposizionamento delle posizioni di
potere in seno a quel partito. Se questa nostra sensazione è vera,
penso che potremmo constatarlo a breve con i riassetti di alcuni
importanti enti dipendenti dall'Amministrazione regionale: mi
riferisco a "Finaosta", a "CVA" e a "Deval". Se andremo a constare
che ai vertici di quelle aziende verranno nominati uomini della
prima linea politica dell'"Union" e che per dirla tutta fanno da
compensazione alla politica che il Senatore Rollandin rappresenta
all'interno dell'"Union", diremo che, ancora una volta, la Valle
d'Aosta nelle sue istituzioni, nelle sue aziende strumentali e
operative, è stata occupata ed è vittima di quello scontro che da
un po' di tempo a questa parte tiene in ostaggio la Valle d'Aosta
tutta, e alla cui logica neppure la Commissione paritetica si
sottrae!
Presidente - La parola al Consigliere Borre.
Borre (UV) - Signor Presidente, sono uno di quelli che conosceva
la sua teoria, quella di dire che all'interno della "paritetica" ci
doveva essere il parlamentare, ma per diverse volte con l'allora
Presidente Viérin abbiamo sempre ritenuto inopportuno - non perché
lei non ne fosse degno, ma per la carica che ricopriva - che un
parlamentare, per quanto detto adesso dal collega Frassy e in parte
per quanto detto dal collega Riccarand, fosse nella
"paritetica".
Ancora oggi sono quindi di quell'avviso: ritengo non sia
opportuno che un parlamentare vada a ricoprire quel posto
all'interno della "paritetica", quindi mi astengo. Ho voluto
dichiararlo, perché è mia cultura non votare in bianco esperto
dell'anonimato oppure uscire dall'aula quando ci sono momenti
critici, quindi il mio voto sarà un voto di astensione.
Presidente - La parola al Consigliere Perrin.
Perrin (UV) - Avant tout pour réaffirmer l'importance de la
Commission paritaire et la nécessité de faire démarrer les travaux
de cette commission. C'est un instrument statutaire important, qui
met la Région sur un plan d'égalité institutionnelle avec l'Etat;
d'ailleurs la Commission paritaire signifie justement ça: 3
composants de la Région, 3 composants de l'Etat, qui ont la
fonction d'élaborer des normes d'harmonisation de la législation
nationale avec l'ordre juridique de la Vallée d'Aoste, donc
l'application de notre Statut. C'est un organe prestigieux, un
organe qui doit être composé pour la grande partie par des
personnages qui aient une préparation, surtout professionnelle,
d'un point de vue juridique et constitutionnelle. C'est important
parce que le rôle de la Commission paritaire est celui: face aux
propositions de la Région ou de l'Etat, d'élaborer les textes de
façon indépendante, il n'y a même pas l'aide des structures
techniques qui participent à côté de la Commission paritaire. Il
est donc fondamental qu'il y ait dans la Commission paritaire une
représentativité qui soit à la hauteur de la tâche. On a choisi
dans notre tradition des personnages qui ont une préparation
adéquate. Disons que le problème qui a entravé les travaux de la
Commission paritaire est un problème de nature politique, j'en
conviens, donc il faut reporter le travail de cette commission à sa
fonction institutionnelle, car là notre Région a sa dignité, elle
peut traiter avec l'Etat sur un pied d'égalité.
Je souhaite au Président Caveri tout le succès, car nous avons
besoin que la commission puisse démarrer; d'un point de vue
politique nous sommes toujours plus faibles face à l'Etat, il faut
reconduire la Commission paritaire à sa fonction institutionnelle.
Voilà pourquoi j'ai des perplexités sur la proposition que la
Commission paritaire soit composée par un représentant de
"politique"; je ne fais pas d'appréciations sur la personne, mais
sur les fonctions et sur le rôle. Face à ces perplexités, qui sont
partagées aussi par d'autres membres de cette Assemblée, je
m'abstiendrai de la votation.
Presidente - Se non ci sono altri interventi, dichiaro chiusa la
discussione generale.
La parola al Presidente della Regione, Caveri.
Caveri (UV) - Capisco che rafforzo il rischio, probabilmente
l'ennesimo, di essere definito "presuntuoso", ma devo dire che
l'articolo 48bis l'ho scritto di mio pugno ed è un articolo che è
diverso e anche migliore rispetto alle altre commissioni
paritetiche delle altre Regioni a Statuto speciale e Province
autonome. Il modello unico negli altri Statuti di autonomia, che è
quello della Sardegna, prevede un ruolo ulteriore ed importante,
che ritenni tale al momento della scrittura: un ulteriore passaggio
delle norme di attuazione all'interno del Consiglio Valle. Questo
perché ritengo, essendo convinto dell'importanza del nostro
Parlamento regionale, che queste norme devono avere un "placet" di
questa Assemblea. Fin da allora però seguivo con viva curiosità il
funzionamento delle altre commissioni paritetiche, che non sono
tutte uguali.
Le due Commissioni paritetiche in assoluto più performanti sono
quelle della Provincia di Trento e di Bolzano, dove da sempre sono
presenti esponenti politici, talvolta appartenenti ai gruppi
autonomisti, talvolta appartenenti a "Forza Italia", talvolta
appartenenti allo schieramento della Sinistra, e devo dire che nel
breve periodo in cui nel "Governo D'Alema bis" ho avuto la
responsabilità diretta sulle commissioni paritetiche, ho avuto la
conferma di quello che ritenevo essere una utilità per la Valle
d'Aosta. Come ricordava opportunamente il collega Borre, ho
insistito con tutti i Presidenti addirittura prima della nascita
della "paritetica" di cui all'articolo 48 bis, perché prima
esistevano delle "paritetiche" che derivavano da una delega data di
volta in volta dal Parlamento nazionale, proprio perché ne vedevo
il funzionamento.
Quando sono stato all'interno di quel ruolo di Sottosegretario
alla Presidenza del Consiglio e ho visto l'operatività delle
commissioni paritetiche, mi sono reso conto che la marcia in più
nel funzionamento derivava dalla presenza dei parlamentari nelle
commissioni, perché vede, collega Borre, non credo che per un
parlamentare, come ritenne chi decise che non dovessi far parte,
quella sia una medaglia o un "bonus" da spendere in campagna
elettorale, perché quella diventa una forte assunzione di
responsabilità della rappresentanza parlamentare. Peraltro
rappresentanza parlamentare che non è estranea allo Statuto di
autonomia, perché se noi in questo periodo abbiamo potuto avere un
atteggiamento più morbido rispetto al cambiamento della
legislazione elettorale, con il passaggio brusco dalla
cancellazione del sistema maggioritario, che era diventato
prevalente nel sistema del "Mattarellum", al passaggio a un sistema
proporzionale, lo si deve allo Statuto di autonomia, che è lo
stesso che legittima l'esistenza del Consiglio Valle ed è
l'articolo 47 dello Statuto di autonomia, che prevede che un
deputato e un senatore non sono estranei a questa assemblea.
Peraltro sono talmente innescati in questa assemblea, e io ne ho
potuto godere negli anni in cui sono stato parlamentare, prendendo
anche la parola qui dentro, ai sensi dell'articolo 51 del
Regolamento di questa Assemblea. Non è che lì ci vanno due
fantasmi, lì ci vanno due esseri umani, che si ritiene avere
nell'interazione dell'ordinamento valdostano un particolare ruolo
rispetto al contesto politico della Valle d'Aosta.
Devo dire poi che al Ministro La Loggia ho chiesto di fare il
decreto di nomina con una certa rapidità a fronte delle dimissioni
del dott. Di Nicuolo, fra l'altro era la prima volta che avevamo un
Capo di gabinetto del Presidente della Giunta nella Commissione
paritetica. In passato, nelle commissioni paritetiche avevamo avuto
quasi sempre professori universitari, autorità (da Franco Bassanini
a Valerio Onida), grandi personalità. Però si deve registrare
l'insuccesso parziale della nostra "paritetica": noi, oggi, abbiamo
varato complessivamente 10 norme di attuazione che sono poche
rispetto alla speranza di un pacchetto di norme di attuazione
complessive. Nell'ultimo quinquennio sapete che abbiamo varato una
sola norma di attuazione? Quindi abbiamo tutto l'interesse oggi a
vedere se nel "rush" finale vi è uno sforzo complessivo dei membri
della Commissione paritetica, unito a uno sforzo del Governo
regionale e alla spinta che c'è sempre stata anche delle
commissioni consiliari, della I Commissione, in passato
numerosissime riunioni si sono svolte per capire il "busillis" del
mancato funzionamento. È per questo che io ribadisco di ritenere
che la candidatura del Senatore Rollandin è del tutto coerente con
il mio pensiero di sempre sulla Commissione paritetica, tiene conto
della particolare situazione politica e quindi della necessità oggi
di mettere assieme le forze per sbloccare quelle 4-5 norme di
attuazione, che non sono secondarie.
Abbiamo alcune norme di attuazione senza le quali saremo in
grande difficoltà. Penso alla norma in materia di previdenza
integrativa senza la quale rischiamo in quel settore una paralisi
disastrosa, così come rischiamo il ridicolo a fronte del passaggio
delle competenze sul catasto ai Comuni nelle altre Regioni
d'Italia, avendo ancora un catasto statale in Valle d'Aosta. Per
non dire poi di una serie di vantaggi finanziari per le entrate che
potrebbero derivare dalla regolamentazione degli uffici della
Motorizzazione.
È una sfida: ce la faremo? Abbiamo fatto bene o male a fidarci
del rapporto con il Governo? Questo lo vedremo. Ognuno di noi si
assumerà le proprie responsabilità. Oggi, dovessi scommettere
esattamente sulla riuscita delle norme di attuazione, non so quanto
scommetterei, però si tratta di una partita politica che dobbiamo
accettare di giocare, nella speranza che queste norme di attuazione
possano essere fatte e comunque, quale sarà il governo dopo
l'inizio di maggio del 2006, è chiaro che dovremo riprendere una
discussione sul ruolo della Commissione paritetica, andando fino
allo scenario che ho già manifestato al Presidente Ciampi,
prendendo anche qualche "rampogna" per questo, di arrivare fino ad
una impugnativa alla Corte costituzionale, perché questo è un
organo che rischia oggi di essere paralizzato.
Presidente - Passiamo alla votazione. Ricordo che ai sensi
dell'articolo 82, comma 2, del Regolamento interno del Consiglio,
l'astensione si manifesta mediante il deposito di una scheda
bianca. Se non vi sono obiezioni, faccio distribuire le schede al
banco dei Consiglieri.
La parola al Consigliere Curtaz.
Curtaz (Arc-VA) - Per mozione d'ordine. Il nostro gruppo chiede
che la votazione avvenga con la scheda, ma in cabina.
Presidente - Su richiesta del Consigliere Curtaz, la votazione
avviene in cabina e con penna dello stesso colore.
Le schede vengono date di volta in volta dal Consigliere
Segretario.
Consiglieri presenti e votanti: 32
Schede bianche: 15
Hanno riportato voti:
Rollandin: 15
Collé: 1
Di Nicuolo: 1
Presidente - Non essendo stato raggiunto il quorum, si procede,
ai sensi dell'articolo 86 del Regolamento interno, a una seconda
votazione che avverrà a maggioranza relativa.
Collega Frassy, per mozione d'ordine?
(intervento del Consigliere Frassy, fuori microfono)
Presidente - Su richiesta del collega Frassy, il Consiglio è
sospeso per 5 minuti.
Si dà atto che dalle ore 18,09 alle ore 19,13 i lavori sono
sospesi.
Presidente - Riprendono i lavori. Il Presidente del Consiglio
per valutare collegialmente la situazione, chiede la convocazione
della Conferenza dei Capigruppo, allargata all'Ufficio di
Presidenza.
Si dà atto che dalle ore 19,13 fino alle ore 19,29 i lavori
sono sospesi.
Presidente - Riprendiamo i lavori. La Conferenza dei Capigruppo
ha stabilito che, in applicazione dell'articolo 86 del Regolamento
interno, si procede ad una seconda votazione, preceduta da
dichiarazioni di voto.
La parola al Consigliere Riccarand.
Riccarand (Arc-VA) - Chiedo la parola, a nome dei gruppi di
minoranza, per una mozione d'ordine ai sensi dell'articolo 60 del
Regolamento interno, perché si è registrato un fatto politico
rilevante che, secondo noi, deve indurre ad un'attenta riflessione.
La Giunta regionale, il Presidente, hanno voluto dare una
caratterizzazione politica a questa nomina del rappresentante della
Regione nella Commissione paritetica proponendo, per questa carica,
il Senatore della Valle d'Aosta; abbiamo potuto constatare che già
in sede di dibattito sono emersi dei dissensi all'interno della
maggioranza su questa proposta, dissensi motivati, e poi il voto è
stato sorprendente perché solo 15 Consiglieri su 35 componenti
totali del Consiglio e sui 20 della maggioranza presenti, hanno
dato il loro sostegno alla proposta presentata dal Presidente
Caveri. C'è quindi stato un fatto rilevante di dissenso rispetto
alla proposta che è stata fatta, che non può essere ignorato.
A noi sembra che in questa situazione si può, sì, ai sensi del
Regolamento, insistere e arrivare a una votazione anche con un
quorum inferiore perché il Regolamento lo consente, ma questo non
depone a favore dell'autorevolezza del rappresentante che la
Regione vuole nominare in Commissione paritetica. Pensiamo che su
questo nominativo, come quasi sempre è successo in passato, c'è
stato un ampio consenso, quindi ci sono tante persone che possono
ricoprire degnamente questo ruolo nella Commissione paritetica... a
noi sembra che una riflessione sarebbe opportuna. Il Regolamento
consente che, se c'è un consenso generale all'interno del
Consiglio, si possa fermare lì questa votazione, rinviare - come
propongono i gruppi della minoranza - la votazione a un prossimo
Consiglio, in modo che ci sia un momento di riflessione, un momento
di approfondimento all'interno di ogni gruppo, perché ci siamo
messi su una china che non è condivisa dalla minoranza, ma neppure
da una parte significativa della maggioranza.
La proposta - che abbiamo già annunciato nella Conferenza dei
Capigruppo e che io formalizzo ai sensi dell'articolo 60 - per
verificare anche in aula se c'è un consenso su questa proposta, è
di rinviare al prossimo Consiglio questo oggetto, in modo che lo
possiamo riprendere più serenamente e in modo più meditato, e non
procedere "a tambur battente" su una linea su cui abbiamo visto
emergere dei dissensi molto significativi in quest'aula, dissensi
che - lo dico concludendo - esprimono anche un disagio profondo che
esiste rispetto a un certo modo di fare le proposte e di condurre
la politica in Valle d'Aosta.
Presidente - La parola al Consigliere Frassy.
Frassy (CdL) - La giornata odierna è stata caratterizzata
dall'applicazione e dall'interpretazione del Regolamento. La
proposta che ha fatto il collega Riccarand, a nome dei 4 gruppi di
opposizione, è la proposta che si trova nella possibilità di essere
praticata nella misura in cui rientra nell'organizzazione dei
lavori del Consiglio, nel senso che senza "violentare" il
Regolamento, nell'ipotesi in cui l'Assemblea decida di sospendere
l'esame di un punto, è prassi che ciò possa accadere. Ovviamente ci
deve una volontà unanime, altrimenti l'applicazione corretta del
Regolamento porta nella direzione che lei ha evidenziato.
Ritengo però che, trattandosi qui non di regolamentare i lavori,
ma di decidere su come procedere su un determinato punto, ci possa
essere l'espressione di una volontà politica sovrana che se dovesse
ottenere unanimità dei consensi, potrebbe portare a una risultanza
diversa, che è quella di sospendere discussione e votazione su
questo punto. Diciamo che questa proposta ha un suo fondamento,
perché quando il Presidente Caveri ha detto che questa è una
proposta politica e ha ribadito la supremazia della politica anche
sul tavolo tecnico della commissione, il Consiglio si è espresso
con un giudizio politico e il giudizio politico è stato
negativo!
Il giudizio politico ha bocciato la proposta politica formulata
dal Presidente Caveri, nella persona del Senatore Rollandin; penso
che di questo il Consiglio ne debba prendere atto. Poi, come
sappiamo, la politica è l'arte del possibile, spesso anche
dell'impossibile, perciò può darsi che si trovi una soluzione per
far "digerire" una nomina che non è piaciuta. Non vorremmo che
questa nomina, anziché rafforzare - come sosteneva il Presidente -
la componente regionale in "paritetica", sia foriera di ulteriori
problematiche in seno alla "paritetica" stessa ed è per questo che
sosteniamo la mozione d'ordine illustrata dal collega Riccarand,
proprio perché l'obiettivo di questa nomina politica era quello di
dare un "input" alla Commissione paritetica. L'esordio non ci
sembra essere stato dei migliori e allora sarebbe forse il caso che
il tempo intercorrente fra questo e il prossimo Consiglio
consentisse una serie di verifiche, di meditazioni in seno ai vari
gruppi politici, per verificare se non sia il caso di trovare delle
soluzioni diverse.
Probabilmente la stessa politica dell'annuncio non è piaciuta,
Presidente Caveri, perché lei, oggi, per 2 volte, ha comunicato ai
Consiglieri decisioni che erano state da lei assunte e anticipate
agli organi di stampa. Mi riferisco alla nomina del Senatore
Rollandin e alla decisione di rinviare e di accordare una proroga
ai pareri legali richiesti sulla vicenda del "dossier Bo". Ad
azioni politiche corrispondono pronunciamenti politici. Noi
riteniamo che la politica non vada "violentata" e vada valutata, ed
è su questo presupposto che ci sentiamo di poter chiedere in
maniera ragionevole una pausa di riflessione, che sposta di 15
giorni il problema, ma consente forse di affrontarlo in maniera più
lucida rispetto a quanto non sia stato fatto e rispetto a quanto
difficilmente pensiamo si possa fare nelle prossime ore!
Presidente - La parola al Presidente della Regione, Caveri.
Caveri (UV) - Mi atterrò strettamente alla discussione
regolamentare, perché troverei irrituale - in questa fase in cui è
stata presentata una richiesta ai sensi dell'articolo 60 del
Regolamento - fare una dichiarazione politica o mischiare questioni
politiche con questioni regolamentari, essendo il regolamento -
anche se la cosa fa sorridere la collega Squarzino - un patrimonio
di tutta l'Assemblea e non tirabile come una corda a seconda delle
opportunità.
Ritengo di concordare con quanto detto nella sua espressione di
volontà dal Presidente che presiede in questo momento l'Assemblea,
cioè che la mozione d'ordine ai sensi dell'articolo 60 è
irricevibile, perché in questo caso è molto chiaro l'articolo 86,
in quanto ci troviamo di fronte a un seggio elettorale in cui si
procede immediatamente a una seconda votazione.
Ritengo che in questa fase si sia di fronte a un seggio
elettorale, quindi, per quanto mi riguarda, ritengo che, come si è
detto ai Capigruppo, perché anche di questo bisogna dare atto,
dando per scontato che questa prima opzione non era sostenibile, ci
sia la seconda opzione, quella prospettata dal Presidente
dell'Assemblea, cioè quella di una dichiarazione che consenta, in
vista della seconda votazione, ai gruppi di potersi esprimere.
Presidente - Se siamo in mozione d'ordine, un oratore a favore e
uno contro, ci sono stati, passiamo...
(interruzione del Consigliere Frassy, fuori
microfono)
... collega Frassy, sono valutazioni differenti su una questione
che abbiamo capito tutti essere complessa e politica!
Tornando alla mozione d'ordine - articolo 60 del Regolamento
interno -, essendoci stato un intervento a favore e uno contro,
pongo in votazione la richiesta avanzata dal collega
Riccarand...
(nuova interruzione del Consigliere Frassy, fuori
microfono)
... mi dispiace, la votazione avviene a scrutinio palese:
Consiglieri presenti: 33
Votanti: 26
Favorevoli: 5
Contrari: 21
Astenuti: 7 (Comé, La Torre, Lanièce, Lavoyer, Salzone,
Stacchetti, Viérin Marco)
Il Consiglio non approva.
Il Consiglio respinge la proposta di rinvio dell'oggetto
formulata dal Consigliere Riccarand.
Presidente - Ritorniamo quindi a quanto convenuto, ovvero alla
possibilità per i diversi Consiglieri di esprimere delle
dichiarazioni di voto.
La parola al Consigliere La Torre.
La Torre (FA) - Premetto che l'intervento di "Fédération" sarà
uguale a quello della "Stella Alpina" e l'intervento di
dichiarazione di voto deriva dal fatto che la nostra radice comune
di forze regionaliste ci porta a condividere punti d'intesa su
situazioni e momenti politici. Come è stato sottolineato dal
Presidente Caveri, questa nomina, che riveste un significato
politico, ha visto la posizione del nostro movimento in prima
battuta, spiegherà poi anche la posizione della "Stella Alpina" chi
interverrà per loro, di estrema correttezza.
Come forze di minoranza ci siamo astenuti, con estremo rispetto
e assolutamente non contro la persona, che al di là di ogni
discussione poteva essere chiunque, sul metodo, che non ci vedeva
d'accordo perché lo ritenevamo calato dall'alto, senza una
partecipazione più ampia delle forze consiliari. Riteniamo però che
qualche problema di tipo anche numerico sia emerso all'interno
dell'aula, non voglio commentarlo, non sono qui per lucrare su
posizioni che siano emerse all'interno della maggioranza; di fatto,
devo dire che come forze regionaliste non ci dispiace di poter
avere l'immagine di forze regionaliste che vengono in aiuto di
altre forze regionaliste, anzi siamo qui per fare politica e
riteniamo che in questo caso dare un aiuto alla maggioranza su una
situazione di "impasse" politico possa avere un significato
politico.
Pertanto dichiaro che la "Fédération" voterà il nome proposto
dalla maggioranza, con la volontà di aiutare sul piano politico
questa maggioranza.
Presidente - La parola al Consigliere Viérin Marco.
Viérin M. (SA) - Come ha detto il collega La Torre, nella prima
votazione, come forze di opposizione, ci siamo astenuti, certamente
non contro la persona; ma siamo stati sorpresi dal risultato che è
emerso, quindi riteniamo opportuno, come forze autonomiste, vista
la forte valenza della Commissione paritetica sia dal punto di
vista istituzionale che politico, soprattutto per il rapporto
Stato-Regione che si fa sempre più difficile e complesso
nell'attuazione delle particolarità previste dal nostro Statuto,
dare il nostro sostegno alla candidatura del Senatore Rollandin,
ritenendo prevalenti gli interessi della Valle rispetto al nostro
ruolo di opposizione o di maggioranza in quest'aula.
Presidente - La parola al Consigliere Curtaz.
Curtaz (Arc-VA) - Una breve dichiarazione di voto, preceduta
però da un'osservazione di carattere politico, perché dalla
votazione fatta in precedenza è emerso un dato politico innegabile:
sulla proposta del Presidente della Giunta e sul nome del Senatore
Rollandin la maggioranza si è "squagliata".
Si tratta a nostro giudizio di un fatto politico enorme, che non
può essere sottovalutato, né ignorato. Su questo tema e su questa
proposta, lei, Presidente Caveri, oggi è stato sfiduciato dalla sua
maggioranza, tanto che la maggioranza regionale - e credo il
Presidente Caveri in prima fila - ha approfittato della sospensione
del Consiglio per operare una campagna acquisti. Nel calcio il
"mercatino di riparazione" è a gennaio, in quest'aula il "mercatino
di riparazione" è il 26 ottobre! In politica si tratta di un
atteggiamento legittimo, penso che su questi voti richiesti e
ottenuti ci saranno delle osservazioni politiche da fare, ci
saranno delle riflessioni. Ci chiediamo se questo cambia il quadro
politico all'interno di quest'aula. È un dato rilevante, non è un
fatto tecnico... non era una nomina tecnica!
Lei ha sottolineato, Presidente, come questa sua proposta fosse
una proposta di carattere politico, per dare peso a questa
candidatura; sicuramente con l'appoggio che le è stato garantito da
altre due forze politiche, sedicenti di opposizione, lei otterrà i
voti per conferire al Senatore Rollandin questo prestigioso e
ulteriore incarico di membro della commissione paritetica. La
ricerca di voti porterà sicuramente a un risultato, quello di far
passare la candidatura, tuttavia riteniamo che questa candidatura,
che doveva essere fortissima e che invece si è rivelata
debolissima, non esca molto bene dalla vicenda assembleare.
Confermiamo peraltro la nostra posizione sfavorevole alla
proposta che è stata fatta.
Presidente - La parola al Consigliere Frassy.
Frassy (CdL) - Confermiamo la precedente dichiarazione di voto,
dove avevamo espresso un giudizio negativo sui motivi che portavano
a questa candidatura.
Devo dire che la soddisfazione è che, in prima battuta, nel
momento in cui il Consiglio regionale era più libero e meno
"ingessato", quei motivi sono stati condivisi dalla maggioranza dei
Consiglieri. Ci apprestiamo a una seconda votazione in uno scenario
apparentemente cambiato rispetto all'aspettativa di voto, e io
penso che qualche considerazione vada fatta, perché la questione è
politica, ha ragione il Presidente Caveri. È stato un voto
politico, un risultato su una candidatura politica. La prima
considerazione è che il Senatore Rollandin ha perso un pezzo di
maggioranza nella votazione precedente, nel senso che i colleghi di
"Stella Alpina" e "Fédération" si erano forse dimenticati che nel
2001 avevano già votato il Senatore Rollandin e probabilmente si
appresteranno a riconfermare la loro fiducia alle politiche
dell'aprile prossimo, ma il problema non è il Senatore Rollandin!
Il Senatore Rollandin è l'espressione di un partito che, pur con le
sue diatribe interne, ha un consenso elettorale, ha un progetto
politico forse ultimamente un po' confuso, e soprattutto un po'
distolto dalla progettualità per lotte di difesa di posizioni
cosiddette "di potere".
Quello che invece è deprecabile in questa vicenda, per come si
appresta ad essere conclusa, è l'assenza di volontà politica da
parte di alcune forze politiche che hanno delle responsabilità nei
confronti dei loro elettori, per non riuscire a concretizzare un
progetto politico, nel senso che quello che manca in quest'aula è
la capacità di disegnare una progettualità politica che non sia
quella che si riassume nella difesa di posizioni personali, di
piccoli potentati di potere.
Noi, oggi, assistiamo a un fenomeno noto e che fuori da
quest'aula sicuramente costituisce reato: il voto di scambio.
Quello che si consumerà da qui a breve è un voto di scambio!
Dobbiamo dire che il Senatore Rollandin nella gestione dei voti è
sicuramente abile, perché i risultati personali lo dimostrano, ma
le considerazioni politiche sono queste. Noi, oggi, non abbiamo
capito cosa è successo in 2 ore, ma abbiamo capito che sono state
confermate posizioni di rendita personale, che qualcuno ha da
difendere nell'ambito dei suoi interessi economici in questa
Regione. Se questo è un progetto politico sul quale vi sentite di
chiedere i voti, vi sfido a comunicarle queste cose!
Abbiamo apprezzato che questa prima votazione fosse oggetto di
una valutazione politica trasparente; prendiamo atto che questa
votazione politica non è stata oggetto di una valutazione politica,
né trasparente, né coerente, ma che è stata un'occasione ghiotta
per alcuni settori politici di questo Consiglio, per ottenere
qualcosa che con la politica non c'entra nulla, perché se fosse
stata l'occasione per cambiare la maggioranza, per scrivere in
chiaro delle proposte progettuali politiche diverse ad integrazione
di un programma di legislatura, avremmo preso atto che in
quest'aula, di tanto in tanto, si fa politica! Non è accaduto
questo. Penso che questa sia un'altra di quelle pagine grigie che
questo Consiglio da un po' di tempo a questa parte, con frequenze
sempre maggiori, si appresta a votare.
Il nostro voto politico, di conseguenza a questo punto, sarà
doppiamente negativo: negativo per i motivi che abbiamo espresso
prima, ma negativo per le "motivazioni impolitiche" che portano a
questa paradossale conclusione!
Presidente - La parola al Consigliere Perrin.
Perrin (UV) - Pour dire que je n'ai pas changé d'avis. Les
motivations, qui m'avaient porté à dire que je me serais abstenu de
la votation, restent, parce qu'elles sont des motivations d'ordre
pratique, absolument pas contre la personne, mais face à
l'inopportunité, à mon avis, de cette nomination. Je n'ai pas
changé d'avis dans ce moment de suspension, donc je ne suis pas là
pour donner des "secours politiques"! Cet autonomisme qui revient
d'un moment à l'autre me laisse quelques perplexités, mais je crois
que de cela on pourra en parler prochainement. Cela seulement pour
reconfirmer, à la lumière du soleil, comme je l'ai fait avant, mon
abstention et je crois de pouvoir parler aussi au nom du collègue
Borre.
Presidente - La parola al Presidente della Regione, Caveri.
Caveri (UV) - Ci troviamo, e ciò può piacere o no, di fronte a
una candidatura dalla forte valenza istituzionale che ha ragioni
forti, che qui non ripeterò, sapendo che nelle votazioni si
riassumono tanti motivi, tutto è buono, sapendo che la scelta che
abbiamo fatto questa sera è stata condivisa anche dalla maggioranza
regionale per chi, alle riunioni, c'era.
Prendo atto dell'assunzione di responsabilità rispetto alla
candidatura di un parlamentare; avrebbe potuto essere anche l'altro
parlamentare, perché come ho cercato di spiegare fin dall'inizio,
l'affermazione è un'affermazione che personalmente ho sempre fatto
e che stavolta è stata condivisa dal Governo regionale e dalla
maggioranza regionale, cioè l'idea che con la presenza del
parlamentare si rafforza il ruolo della Commissione paritetica.
Queste sono le ragioni istituzionali che mi consentono con serenità
di chiedere questo secondo voto. Peraltro è normale che la
successione dei voti in democrazia sia prevista dal diritto
parlamentare e sia prevista anche dal nostro Regolamento.
Presidente - Si passa alla votazione. La votazione avverrà nella
postazione solita.
Consiglieri presenti e votanti: 32
Schede bianche: 7
Hanno riportato voti:
Rollandin: 22
Collé: 1
Di Nicuolo: 1
La Torre: 1
Presidente - In base all'esito della votazione risulta nominato,
quale rappresentante della Regione in seno alla Commissione
paritetica di cui all'articolo 48 bis dello Statuto speciale, il
Senatore Augusto Rollandin.
Il Consiglio regionale
Atteso che la Commissione Paritetica prevista dall'articolo
48 bis dello Statuto Speciale per la Valle d'Aosta, introdotto
dall'articolo 3 della legge costituzionale 23 settembre 1993, n. 2,
è organo della Presidenza del Consiglio dei Ministri che supporta
il Governo nell'elaborazione delle norme legislative di attuazione
dello Statuto Speciale e di armonizzazione della legislazione
nazionale con l'ordinamento della Regione;
Precisato che la nomina dei componenti di parte regionale
nella suddetta Commissione non è assoggettata alle procedure di cui
alla legge regionale 10 aprile 1997, n. 11, "Disciplina delle
nomine e delle designazioni di competenza regionale";
Richiamata la deliberazione del Consiglio regionale n.
190/XII in data 5 novembre 2003, con cui sono stati nominati, quali
rappresentanti della Regione in seno alla Commissione Paritetica, i
Signori:
Prof. Adolfo ANGELETTI, nato a Torino il 30/09/1937,
residente a Torino, in via Barrili, 22, Docente Ordinario di
Diritto Amministrativo presso l'Università di Torino;
Dr. Renato BARBAGALLO, nato a Giarre (Ct) il 20/09/1932,
residente a Pontey, in frazione Prélaz 22;
Dr. Paolo DI NICUOLO, nato ad Aosta il 24/09/1963, residente
a Saint-Christophe, in frazione Meysattaz, 51;
Richiamati il D.P.C.M. 28 febbraio 2002 e il D.P.C.M. 5
agosto 2004, con i quali è stata costituita e successivamente
rinnovata la Commissione Paritetica ex articolo 48 bis Statuto
Speciale;
Preso atto che in data 2 agosto 2005 il Dr. Paolo Di Nicuolo
ha rassegnato le proprie dimissioni;
Ravvisata, pertanto, l'esigenza di procedere alla nomina di
un rappresentante della Regione in seno alla Commissione
Paritetica, in sostituzione del Dr. Paolo Di Nicuolo;
Richiamato il provvedimento dirigenziale n. 336 in data 28
gennaio 2005 concernente l'impegno di spesa per l'anno 2005 per il
pagamento di spese vive sostenute dai componenti di nomina
regionale in seno alla Commissione Paritetica di cui all'articolo
48 bis dello Statuto Speciale per la Valle d'Aosta, introdotto
dall'articolo 3, L. costituzionale 2/1993;
Richiamata la deliberazione della Giunta regionale n. 2362 in
data 29 luglio 2005 concernente l'approvazione del bilancio di
gestione della Regione per il triennio 2005/2007, con decorrenza 1
agosto 2005, e di disposizioni applicative;
Visto il parere favorevole rilasciato dal Vice Capo Gabinetto
Vicario ai sensi del combinato disposto degli articoli 13, comma 1,
lettera e) e 59, comma 2 della legge regionale 23 ottobre 1995, n.
45, sulla legittimità della presente deliberazione;
Delibera
di nominare, quale rappresentante della Regione in seno alla
Commissione Paritetica di cui all'articolo 48 bis dello Statuto
speciale, il Signor Rollandin Augusto.
Presidente - Su questa travagliata votazione concludiamo i
lavori della giornata odierna, lavori che riprenderanno domani alle
ore 9, con la trattazione del punto 26 all'ordine del giorno.
La seduta è tolta.
---
La riunione termina alle ore 20,15.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK