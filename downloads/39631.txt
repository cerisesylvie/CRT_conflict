Consiglio Regionale della Valle d'Aosta - Oggetto del Consiglio n. 2754 del 23 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2754 del 23 maggio 2017 - Resoconto
OGGETTO N. 2754/XIV - Interpellanza: "Intendimenti in merito
ad un'eventuale modifica della legge regionale n. 63/1987
riguardante la gestione dei rifiuti nel territorio
regionale".
Rosset (Presidente) -
Punto n. 11 dell'ordine del giorno.
Per l'illustrazione, chiede la parola il collega Cognetta, ne ha
facoltà.
Cognetta (M5S) -
Con questa interpellanza vorrei avere
notizie rispetto a ciò che accadrà entro la fine di quest'anno.
Vale la pena ricordare il fatto che alla fine di quest'anno scade
la concessione trentennale della gestione della discarica,
concessione che era stata messa in campo con la legge n. 63/1987 e
che è in capo tutt'oggi alla società Valeco. Quando nel dicembre
2015 abbiamo approvato il piano rifiuti - per la precisione, avete
approvato perché noi votammo contro all'epoca -, noi eravamo già
molto critici perché non si davano delle risposte chiare rispetto a
quello che sarebbe stato, secondo noi, il problema che sarebbe
sorto di lì a poco su come gestire effettivamente la raccolta e poi
lo smaltimento. È stato suo l'allarme mi sembra, Assessore Roscio,
rispetto al fatto che la discarica di fatto è esaurita. Così come
in questo periodo, dal 2015 ad oggi, si dovevano fare tutta una
serie di operazioni rispetto alla gestione e al trattamento dei
rifiuti da conferire successivamente in discarica. Ora, io vorrei
sapere alla fine dei conti che cosa si vuole fare e come si vuole
risolvere questo problema: che cosa succederà a gennaio del 2018?
Soprattutto che tipo di trattamento avremo, se l'avremo, e che tipo
di gestione ci sarà? Noi ci siamo sempre battuti, e continuiamo a
farlo, per una gestione pubblica di tutto quello che riguarda il
trattamento e lo smaltimento dei rifiuti, però vorrei capire a
questo punto l'Amministrazione regionale che cosa ha intenzione di
fare, che cosa pensa di mettere in campo e soprattutto se non
andremo in emergenza, perché mi sembra ormai chiaro che non ci sono
i tempi neanche per terminare l'appalto, ammesso che parta.
Figuriamoci quindi per costruire gli impianti e poi gestire tutto
il resto. Sono curioso quindi di sapere che cosa succederà.
Presidente -
Per la risposta chiede la parola l'Assessore
Roscio, ne ha facoltà.
Roscio (ALPE) -
Ringrazio il collega Cognetta per la
questione. La domanda è molto semplice e molto diretta, la
risposta, ahimè, non può essere altrettanto semplice e altrettanto
diretta, ma cercherò di articolare un ragionamento. Come ha
ricordato, la questione gestione rifiuti o, meglio, la parte
relativa allo smaltimento e al recupero ormai data più di 30 anni e
ha preso avvio già prima della legge, nel 1986, dove si era
deliberato di andare verso la costituzione di una società mista a
partecipazione pubblica, per una quota minoritaria, e per il resto
a partecipazione privata. In allora era stata fatta una gara ad
evidenza pubblica, già allora, per individuare il socio privato, a
cui era stata poi data una concessione decennale: dal 1989 al 1999.
Successivamente, con delibera di Giunta n. 5200/2002, era stata
approvata la prosecuzione di una seconda convenzione questa volta
con affidamento diretto, sempre alla stessa società che, come ha
ricordato lei, scadrà il 31 dicembre 2017: questa è la storia.
Le dichiarazioni che ha reso il sottoscritto derivano proprio da
una ricognizione che è stata fatta e che ci dice che l'impianto
attuale, il terzo lotto della discarica, raggiungerà la saturazione
a metà del 2018. La notizia non è tanto quella dell'esaurimento
della discarica, che era cosa nota da tempo; la notizia, ahimè, è
che, d'altronde com'è emerso anche in un recente convegno, gli
impianti necessari perlomeno necessitano di due anni di tempo per
essere realizzati, quindi ecco il problema. Il problema si pone
nella discontinuità gestionale, che era quello che si sarebbe
dovuto evitare. Noi ci troviamo in una situazione in cui al 2017
non avremo più il gestore in carica, a metà 2018 non avremo più gli
impianti e dovremo dotare la Regione degli impianti e del gestore
per evitare che questa fase sia protratta nel tempo, perché
protrarre una fase di discontinuità e quindi - come dice lei - non
proprio di emergenza, ma di un momento in cui noi non abbiamo né
l'uno, né l'altro è una cosa che alla fine costa economicamente ai
cittadini. È l'obiettivo a cui noi cerchiamo di dare una risposta,
perché è vero che lei ha detto cosa bisognava fare dal 2015 ad
oggi, ma io le ribalto la questione. È troppo semplice dire: colpa
degli altri, me lo ha già ricordato più di una volta, noi adesso
stiamo lavorando, dato il problema, per cercare di trovare la
soluzione che dovrà necessariamente trovare una risposta definitiva
entro la fine di quest'anno, ma noi diciamo amministrativa entro
giugno 2017, perché dobbiamo garantire anche l'espletamento di
tutte quelle operazioni necessarie per arrivare ad individuare,
entro la fine dell'anno, la risposta ai due problemi: questa come
premessa.
Per quanto riguarda una questione che lei ha sollevato su quale
tipo di trattamento avremo, noi oggi abbiamo il piano regionale di
gestione dei rifiuti del 2015, che dice quali tipi di trattamento
dobbiamo avere e quella è la base minima di cui noi dovremo
dotarci: trattamenti esclusivamente a freddo, trattamenti che
dovranno andare a dare delle risposte all'indifferenziato per
dargli quelle caratteristiche di conferibilità in discarica a norma
di legge e per la parte del multimateriale per cercare di
recuperare quanto più materiale possibile in termini di materia per
avere dei vantaggi economici. Questa come base. Ciò non toglie che
vi sono altri aspetti da tenere in considerazione, che potrebbero
andare ad implementare ancora questi risultati, come il recupero di
materia, sia nell'indifferenziato, sia la parte relativa invece ad
altri flussi, come per esempio potrebbe essere l'organico.
Detto questo, nel piano di gestione dei rifiuti riguardanti
anche le modalità gestionali si fa l'elenco delle possibilità in
essere che ci sono, quindi, in base a quelle, noi dobbiamo andare a
dare delle risposte, i quattro tipi sono: l'affidamento in appalto
dei servizi, l'affidamento in concessione dei servizi,
l'affidamento diretto
in house
e l'affidamento diretto ad
una società mista pubblico/privata. Su questo noi stiamo facendo
delle valutazioni e, come ho detto prima, dovremo prendere delle
decisioni entro giugno di quest'anno. Ovviamente nel momento in cui
la decisione sarà presa, tutti i passaggi, come, per esempio,
quello nella commissione, verrà ovviamente coinvolta la commissione
per tutte le opportune valutazioni del caso. Vorrei solo fare però
un breve cenno ai vincoli che bisogna tenere in considerazione per
prendere delle decisioni: uno, come abbiamo detto, è la scadenza
della convenzione in essere che pone un problema perché ci dà un
tempo molto limitato nel tempo: ci dà poco più di sei mesi.
Seconda questione: la capacità residua del centro riguardante il
primo, il secondo e il terzo lotto attualmente in coltivazione, lì
stiamo facendo delle valutazioni per cosa fare per cercare di non
portare fuori Valle i rifiuti. Banalmente portare fuori Valle i
rifiuti vuol dire portarli all'incenerimento in qualche impianto e
tendenzialmente i costi sono molto più alti rispetto a soluzioni
possibili da trovare
in loco
.
Vi è poi tutta una parte ad oggi visto che c'è stata
l'evoluzione con i nuovi flussi nella tipologia dei rifiuti che
vengono conferiti, di questo bisogna tenerne conto nelle decisioni
banalmente anche riguardanti l'organico, perché nel momento in cui
noi andiamo ad implementare e ad estendere la raccolta
dell'organico, non abbiamo ancora i risultati definitivi per poter
progettare impianti e quindi fare delle valutazioni.
C'è poi, come le ho già detto, la necessità di contenere le
eventuali discontinuità gestionali che comunque - questo è scritto
nero su bianco - vi saranno. Quello che noi dobbiamo cercare di
fare è contenere al minimo i tempi di questa discontinuità. C'è la
necessità, l'ho già detto, di dare corso comunque al piano
regionale dei rifiuti, che è stato approvato con legge, quindi da
lì noi ad oggi non possiamo discostarci e vi sono tutta una serie
di valutazioni che siamo intenti a fare sulla fase transitoria
cercando di non far esplodere i costi a carico dei cittadini.
Noi ad oggi abbiamo la consapevolezza che i tempi sono molto
ristretti, stiamo cercando di fare tutti gli approfondimenti del
caso per andare a valutare tutte e quattro le possibilità che il
piano ci dà. Ovviamente nel momento in cui avremo fatto le
valutazioni, andremo ad esporle alla commissione per cercare di
fare delle valutazioni definitive sulla strada che intendiamo
intraprendere. Con questo penso di avere dato ovviamente non le
risposte definitive su cosa faremo, ma sul percorso che stiamo
mettendo in piedi. Noi contiamo che, entro un mese e mezzo, saremo
in grado di darle davvero la risposta alla domanda su cosa accadrà
da qua alla fine dell'anno.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Assessore, quando parla di
"discontinuità gestionale", mi mette un po' in ansia, la paura che
esploderà il problema rifiuti, lei lo ha annunciato di fatto.
Esploderà, perché non si sono presi per tempo i provvedimenti
corretti. Anche se la legge è stata approvata a dicembre 2015, mi
sembra di aver capito che da allora si è fatto ben poco. Di
conseguenza, lei giustamente adesso mi dice: "stiamo cercando di
dare una risposta, daremo una risposta di tipo politico a giugno di
quest'anno", però ora che poi metteremo in campo questa risposta
politica ne passerà di tempo. Succederà quindi quanto già previsto
da noi: i costi esploderanno. L'avevamo già detto all'epoca, al
momento dell'approvazione della legge, che sicuramente ci sarebbe
stato un problema di fondo: il fatto che alla fine i valdostani
avrebbero pagato molto di più.
L'altra questione è che non si è ancora capito quale delle
quattro possibilità avete scelto o sceglierete: questo poi crea un
problema nel problema, perché qualunque cosa sceglierete
sicuramente avrà un periodo di gestazione talmente lungo che
aggraverà ancora di più il problema, quindi possiamo
tranquillamente affermare che siamo in piena emergenza rifiuti. Poi
non vedremo i cumuli per strada, perché manderemo tutto quanto
all'inceneritore più vicino, che mi sembra sia a Torino, così sono
contenti loro di incenerire. Saranno contenti sicuramente i
valdostani che pagheranno molto di più, perché dovranno trasportare
tutto quanto fino a Torino. Noi ci beccheremo sicuramente una
multa, perché a quel punto sarà inevitabile come Regione averla e
saremo tutti felici. Auspico - questo è un auspicio, ma sono sicuro
che lei non lo farà perché figuriamoci se lo farà - che non
prolungherà con una delibera la gestione di altri 10 anni: auspico
perché sennò sarebbe veramente una cosa esagerata, magari lo farà
per un periodo più breve...sicuramente. Mi sembra di capire dalla
sua risposta che tutto quanto era già previsto. Era previsto il
fatto che si desse modo a chi già gestisce di continuare a gestire
allegramente e questa è una cosa molto bella, è un po' meno bello
il fatto che tutto questo si farà sulle spalle dei valdostani. Io
quindi, al di là dei problemi tecnici che ci sono, la invito e la
esorto a trovare delle soluzioni più creative. Quali? Non lo so,
potrebbe assumere un po' di persone e fare il trattamento e la
separazione a mano, non è obbligatorio avere delle macchine, quindi
potrebbe cominciare già a mettere una squadra di persone, che
sicuramente si potrebbe dare da fare.
L'altra questione è sicuramente implementare l'organico molto di
più di quanto è già stato fatto fino adesso, e così via, perché poi
c'è un problema nel problema. Il fatto è che, quando sarà finita, e
non potremo toccare il quarto lotto, lei chiaramente ha già detto
che non vedremo più l'uscita da questo problema: non ci sarà più
una soluzione fino a che non vedremo la luce degli impianti, della
gestione, della raccolta e di tutto quanto il resto. Lei è
ottimista e dice due anni. Con questo ritmo io dico sei o sette,
anche otto.
Assessore, per favore, si dia da fare, perché a questo punto non
ha più tempo, l'Amministrazione non ha più tempo. Lei quindi, dato
che poi riveste a maggior ragione questo ruolo in maniera molto
importante, visto il suo passato politico, deve darsi ancora più da
fare, si inventi qualche cosa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK