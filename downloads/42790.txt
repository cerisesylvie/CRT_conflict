Consiglio Regionale della Valle d'Aosta - Oggetto del Consiglio n. 285 del 28 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 285 del 28 gennaio 2021 - Resoconto
OGGETTO N. 285/XVI - Approvazione di mozione: "Organizzazione
di un programma di sopralluogo per verificare lo stato di abbandono
di alcuni immobili di VdA Structure".
Bertin (Presidente) -
Passiamo al punto n. 43 dell'ordine
del giorno. Per l'illustrazione, la parola al consigliere Ganis, ne
ha facoltà.
Ganis (LEGA VDA)
- Ritengo sia opinione comune di questo
Consiglio che VdA Structure rivesta un'importanza fondamentale
perché a lei è affidato il patrimonio immobiliare della nostra
Regione. Per tale ragione spiace constatare lo stato di abbandono
in cui versano alcuni degli immobili di sua diretta competenza, fra
questi un esempio lampante è quello dell'ex Balzano di Verrès. Dopo
varie segnalazioni da parte dei cittadini, ho potuto appurare di
persona che l'immobile si trova effettivamente in una situazione di
degrado avanzato e in una situazione che denota un'assenza totale
di manutenzione e di ristrutturazione. Oltre al degrado materiale e
fisico degli edifici, all'interno di questi si può riscontrare
visivamente la presenza e le tracce di bivacchi improvvisati, che
possono far immaginare la presenza o il passaggio di persone senza
fissa dimora e sicuramente in grave difficoltà economica.
Come cittadino mi rattrista vedere questo immobile cadere
letteralmente a pezzi quando sarebbe opportuno valorizzarlo al
meglio se ancora è possibile, perché più tempo passa e più
l'immobile diventa obsoleto e privo di interesse da parte di un
possibile acquirente o in vista di un progetto di valorizzazione.
Tra l'altro, è da evidenziare la differenza tra le fotografie
presenti sul sito di VdA Structure e lo stato attuale
dell'immobile, perché un possibile acquirente che vede le foto sul
sito
internet
rimarrebbe basito una volta raggiunta l'area
perché le differenze tra le foto e lo stato attuale sono lampanti.
Tra l'altro, quello che lascia perplessi è vedere sul sito di VdA
Structure immobili che non possono assolutamente, nello stato in
cui si trovano, rispettare gli
standard
di sicurezza
necessari per la locazione ma rientrano comunque nella dicitura:
"in locazione". Non voglio entrare in merito dato che questo tipo
di operazione è stata fatta negli anni passati ma vorrei soltanto
ricordare in questo Consiglio che l'ex Balzano è stata scorporata o
spolpata da una parte fondamentale importante: quella della
centralina elettrica, una parte vitale ed essenziale che ne
evidenziava la particolarità.
Un altro immobile appartenente al patrimonio di VdA Structure su
cui vorrei porre l'attenzione è la Tecdis di Châtillon. L'ex Tecdis
da una prima analisi è un compendio immobiliare realizzato su
un'area territoriale di circa 30 mila metri quadri suddiviso in
aree magazzino, laboratori, officina, uffici, servizi igienici,
locali mensa. Inoltre risulta libero sia dalle linee di produzione
e da tutti gli arredi della precedente attività, anche questo
immobile si trova allo stato attuale in uno stato di abbandono. Va
ricordata a malincuore la data del 30 giugno 2006, giorno in cui la
ditta ha chiuso definitivamente i battenti lasciando a casa circa
400 persone. Le chiavi dello stabilimento, in modo simbolico, sono
state consegnate allora alla Regione e a VdA Structure con la
finalità di fare sopralluoghi, individuare interventi di
manutenzione e di ristrutturazione al fine di consentirne futuri
insediamenti. Iniziative che, ahinoi, in 14 anni non hanno mai
portato ad alcun risultato.
Fatte queste dovute osservazioni, VdA Structure possiede un
grande numero di immobili sparsi sul territorio valdostano che
sarebbe importante sapere valorizzare al meglio.
Inoltre vista l'emergenza in corso e la necessità di trovare
spazi da destinare alle vaccinazioni di massa, sarebbe auspicabile
individuare alcuni immobili di proprietà di VdA non locati e idonei
da poter utilizzate. Molte volte si cercano altrove soluzioni per
trovare immobili da destinare in caso di bisogno o di emergenza
quando in Valle si potrebbero prendere in considerazione quelli
presenti sul territorio e di proprietà.
Dopo l'interpellanza di dicembre è emersa la volontà da parte
dell'Assessore di riferire alla Commissione competente i progetti
di valorizzazione futuri e in via di realizzazione da parte di VdA
al fine di poter trovare una soluzione affinché la società
interessata possa finalmente dare un'importanza fondamentale nel
gestire al meglio il nostro, e lo sottolineo, patrimonio
immobiliare valdostano.
In merito a queste osservazioni, come gruppo Lega, chiediamo un
impegno da parte dell'Assessore allo sviluppo economico formazione
e lavoro a riferire alla Commissione competente quanto già
realizzato e i progetti futuri di VdA Structure, così come
prospettato in Consiglio regionale. Inoltre impegniamo i Presidenti
delle Commissioni consiliari II e IV a organizzare un programma di
sopralluoghi per verificare lo stato di abbandono di alcuni
immobili di VdA Structure con particolare attenzione e iniziando
con l'immobile dell'ex Balzano di Verrès e l'immobile dell'ex
Tecdis di Châtillon.
Presidente -
Apriamo la discussione generale sulla
mozione. Ha chiesto la parola l'assessore Bertschy, ne ha
facoltà.
Bertschy (AV-SA) -
A nome della maggioranza, seppur con
uno spirito un po' diverso da com'è stata proposta, accettiamo di
buon grado questa mozione perché si pone soprattutto in questa fase
di inizio legislatura l'obiettivo di costruire un percorso che ci
permetta, da un lato, di dare corso alla volontà che abbiamo:
quella di costruire lavoro, dare lavoro e immaginare di fare tutte
le attività che servono per metterci a dare ancora più forza alle
politiche di sviluppo economico e politiche industriali che abbiamo
in mente; dall'altra, forse perché può essere l'occasione giusta
per prendere atto anche dei problemi che ci sono, perché ovviamente
noi svolgiamo il nostro ruolo qui in Consiglio regionale con una
visione dei problemi che è legata ai documenti e alle cose che
vediamo. Il fatto di prendere conoscenza del territorio, di
conoscere anche da chi sta gestendo VdA Structure in questo momento
i problemi che ci sono da affrontare, le possibilità e le
potenzialità che rimangono da esprimere è positivo perché ci
permetterà di svolgere ancora meglio il nostro ruolo qui in
Consiglio regionale.
La volontà di andare... mi pare che sia anche questo il vostro
obiettivo... a visitare gli immobili più importanti e in ordine di
priorità... alcuni sono stati citati, così da prendere
definitivamente in carico un problema, che, come maggioranza e come
Governo, vogliamo portare avanti. C'è bisogno di dare a VdA
Structure la possibilità di lavorare e di lavorare bene, negli anni
scorsi ci sono state una serie di difficoltà che speriamo per una
parte possano essere considerate superate. Stiamo lavorando
affinché finalmente VdA Structure possa utilizzare le risorse che
possiamo mettere in disponibilità attraverso la legge n. 10 per
fare manutenzione dei propri immobili e quindi appunto da parte
nostra c'è la disponibilità.
Chiediamo un piccolissimo emendamento nella premessa dove c'è
scritto: "evidenziato che dalla risposta dell'Assessore è emerso
che la mancata locazione del 20 percento degli immobili è dovuta a
difficoltà manutentive...", direi di mettere: "anche a difficoltà
manutentive..." perché, quando si prendono parte di interventi, si
rischia sempre di non considerare completamente l'intervento. Al
punto n. 2 dopo "ad organizzare un programma di sopralluoghi"
propongo di aggiungere: "con l'Assessore competente e VdA
Structure", in modo che ci possa essere la completa esposizione dei
problemi e anche del lavoro che c'è da fare. Poi deciderà la
Commissione se anticipare le audizioni in Commissione ai
sopralluoghi, ci farete sapere voi come intendete lavorare.
Da parte nostra quindi sottolineiamo l'importanza di questa
mozione e soprattutto l'impegno che un po' tutti dobbiamo dare per
cambiare marcia anche in questo settore.
Presidente -
Ha chiesto la parola il consigliere Ganis,
ne ha facoltà.
Ganis (LEGA VDA)
- Grazie Assessore, siamo soddisfatti
della sua risposta e accettiamo le modifiche. Tutto questo, come ha
detto lei, in vista anche di una collaborazione costruttiva e
mirata nell'intento di trovare delle possibili soluzioni al fine di
poter valorizzare al meglio tutti gli immobili di VdA Structure.
Concludo, una soluzione che potrebbe dare i suoi frutti anche in
vista di progetti futuri come quello citato ieri dal collega Perron
riguardante il tema dell'idrogeno, unito al fatto di poter
utilizzare l'area dell'ex Tecdis, un futuro non così lontano ma
soprattutto non da sottovalutare.
Presidente -
Aspettiamo la firma dell'emendamento... le
modifiche sono state depositate, mettiamo in votazione la mozione
così come emendata la cui illustrazione è stata fatta
dall'Assessore durante l'intervento. La votazione è aperta. La
votazione è chiusa.
Presenti, votanti e favorevoli: 33
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK