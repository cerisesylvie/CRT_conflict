Consiglio Regionale della Valle d'Aosta - Oggetto del Consiglio n. 531 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Celebrazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 531 del 22 aprile 2021 - Resoconto
OGGETTO N. 531/XVI - Interpellanza: "Motivazioni in merito
all'organizzazione di un evento on line in occasione del Giorno del
Ricordo 2021".
Bertin (Presidente) -
Passiamo al punto n. 44 dell'ordine
del giorno. Per l'illustrazione consigliere Manfrin, ne ha
facoltà.
Manfrin (LEGA VDA) -
Abbiamo preso atto, a seguito della
discussione della mozione sul 10 febbraio che si è tenuta in
quest'aula, che l'Assessorato ai beni culturali, turismo, sport e
commercio ha organizzato mercoledì 24 febbraio alle ore 21:00 una
conferenza dello storico Eric Gobetti dal titolo "I confini degli
altri", organizzata dall'Istituto storico della resistenza e della
società contemporanea in Valle d'Aosta e dalla Biblioteca regionale
Bruno Salvadori di Aosta. Ha introdotto la conferenza Vilma Villot,
direttrice dell'Istituto, Eric Gobetti ha dialogato con Corrado
Binel, vicepresidente dell'Istituto, in merito agli eventi che
hanno contraddistinto la storia del confine orientale italiano dopo
la grande guerra e alle conseguenze storico politiche che hanno
colpito i territori contesi. La descrizione dice: "L'incontro
intende fornire un contributo alla comprensione dei fenomeni
storici di lungo periodo, inseriti in questo caso in un quadro
bellico di portata mondiale, nell'ambito del quale avvennero
ripetute guerre imperialistiche di aggressione nazifascista oltre
allo sterminio organizzato degli ebrei europei. Il dialogo verterà
intorno alla storia del confine orientale venutosi a seguire in
seguito alla guerra 1915/1918, alla formazione di uno stato
fortemente nazionalista quale quello italiano sotto la dittatura
fascista, alla successiva creazione del regno di Jugoslavia,
all'aggressione antifascista dei giorni di Pasqua del 1941, al
passaggio dei soldati italiani residenti in Jugoslavia dopo l'8
settembre 1943, al fenomeno delle Foibe, fino all'esodo giuliano
dalmata del 1947".
Abbiamo preso atto che questa conferenza si è svolta con il
patrocinio dell'Assessorato e della Regione e abbiamo notato
curiosamente una coincidenza, sicuramente una coincidenza. Durante
la mozione che abbiamo discusso in quest'aula e approvato
all'unanimità, mi pare con l'assenza di un consigliere però, adesso
non ricordo bene, dopo questa discussione proprio quell'unico
consigliere che è mancato al momento del voto, sicuramente per
impegni improrogabili, ci ha però tenuto a lasciare una
testimonianza del suo passaggio e del suo pensiero. E come ha
voluto testimoniarlo? Ha voluto testimoniarlo leggendo ampli brani
proprio di questo libro scritto da questo storico o pseudo tale
Eric Gobetti, dal titolo "E allora le Foibe?", che differiva un po'
da quello che invece, e lo riconosco anche a lei Assessore, ha poi
affermato questa aula, cioè affermare la necessità di ricordare
quello che fu e che è tutt'ora, oltretutto inserita e normata da
una legge dello Stato, una tragedia italiana come quella delle
Foibe e dell'esodo di 350 mila esuli dall'Istria, da Fiume e dalla
Dalmazia. Appunto, ci è sembrato molto strano che proprio dopo che
questa aula si è espressa in maniera così chiara e netta su quel
tema, e ho apprezzato in quella occasione le parole, per esempio,
del collega Marguerettaz che sono state molto chiare, mi è sembrato
molto strano che proprio qualche giorno dopo guarda caso venisse
organizzata una conferenza sotto l'egida dell'Assessorato e a
tenere questa conferenza fosse proprio quella persona, quello
pseudo storico, citato in quest'aula proprio da chi in realtà poi
si è assentato guarda caso al momento del voto.
Con questa interpellanza, Assessore, io le chiedo quali siano le
motivazioni che hanno portato a organizzare tale evento, ripeto,
sotto l'egida dell'assessorato che lei gestisce, adesso non so se
in forma diretta o sottoforma di collaborazione con l'Istituto
storico della resistenza. E alla luce del fatto che i fatti
affermarti sulle Foibe e sull'esodo di Istria, Fiume e Dalmazia
sono decisamente chiari, se a fronte di quella che è stata la
presentazione fatta da questo pseudo storico, sia intenzione
dell'Amministrazione organizzare altri eventi che riportino la
storiografia ufficiale scevra da condizionamenti politici e
partitici.
Presidente -
Per la risposta l'assessore Jean-Pierre
Guichardaz, ne ha facoltà.
Guichardaz J. (PCP) -
Grazie collega Manfrin che mi
permette di interloquire su un tema come quello della
programmazione delle manifestazioni culturali. Io vorrei premettere
che il sottoscritto non censurerà mai e, dall'altra parte, non darà
mai indicazioni ai servizi bibliotecari o alle società culturali o
alle associazioni rispetto a indirizzi o a scelte in un senso o
nell'altro. Soprattutto non ho nessuna intenzione di connotare
ideologicamente una programmazione, a parte che non so nemmeno se
avrei il poter di farlo. Questo vorrei che fosse chiaro e vorrei
che fosse chiaro che la Biblioteca Bruno Salvadori, che ovviamente
è un'entità che fa parte dell'assessorato che per il momento
rappresento, organizza ogni anno un programma di manifestazioni
culturali che tiene principalmente conto dell'esigenza di celebrare
localmente tematiche, alle quali a livello nazionale e
internazionale sono dedicate giornate di riflessione. Tra le altre
conferenze, nell'anno in corso ne sono state organizzate due in
collaborazione con l'Istituto storico della resistenza e della
società contemporanea in Valle d'Aosta, l'una in occasione della
Giornata della Memoria, l'altra in occasione della Giornata del
ricordo.
Lei mi chiede se sia intenzione dell'Amministrazione organizzare
altri eventi che riportino la storiografia ufficiale scevra da
condizionamenti politici e partitici. Lei sicuramente è più attento
di me agli aspetti ideologici della questione storica. Io non ho
questa sua lettura così attenta, non sono un appassionato di
revisionismo in un senso o nell'altro. Le posso dire che, proprio
perché non sono dettate da motivi ideologici e non mirati a
rappresentare opinioni preconcette, le conferenze della biblioteca
sono comunque destinate a esprimere nel tempo le diverse posizioni
culturali, sulla base dei principi sanciti dal Manifesto
dell'Unesco del 1994, secondo il quale le collezioni e i servizi
delle biblioteche pubbliche non devono essere soggetti ad alcun
tipo di censura ideologica politico religiosa, né a pressioni
commerciali. Questo lo stabilisce il Manifesto dell'Unesco del 1994
e le posso assicurare che io non ho alcuna intenzione né di
sottoporre a censura ideologica politico religiosa, tantomeno a
pressioni commerciali i servizi bibliotecari.
Comunque credo che se i dirigenti della biblioteca, i
programmatori e anche soggetti delle associazioni culturali
intendono proporre o programmare degli eventi che abbiano una
rilevanza culturale di interesse complessivo, che è lo scopo dei
servizi bibliotecari, credo che lo si possa fare a prescindere,
ripeto, dalle connotazioni, che io francamente in questo caso non
vedo, di tipo politico e tantomeno partitico, perché non mi pare
che rispetto alle tematiche affrontate, cioè alla questione
specifica di cui lei parlava ci siano delle componenti di tipo
partitico che insistono sul dibattito culturale.
Questo è quanto le posso dire. Poi ovviamente lei può replicare,
può controbattere come ritiene.
Presidente -
Per la replica consigliere Manfrin, ne ha
facoltà.
Manfrin (LEGA VDA) -
Ringrazio l'Assessore che mi concede
il diritto di replicare. Io le dico semplicemente per quale motivo
ovviamente non condivido la scelta e soprattutto il patrocinio di
questo evento. Per un dramma di questo tipo, per una presentazione
scevra da condizionamenti politici, mi sarei aspettato un esperto
indicato dall'associazione di esuli, per esempio, mi sarei
aspettato un professore residente o magari oriundo di quelle terre.
Il problema però è che la scelta è caduta proprio su questo
presunto storico, filo-titino e anche sessista, Eric Gobetti, e le
faccio una piccola descrizione, perché ho fatto tre affermazioni
pesanti quindi le voglio motivare.
Comincio con il sessista, perché a voi di sinistra piace. Non vi
sarà sfuggito che questo finissimo storico piemontese, proprio in
quei giorni, ha dato - chiedo scusa per la citazione - della
"zoccola" a un noto esponente politico nazionale, quindi
evidentemente qualifica esattamente quello che è il suo
preziosissimo contributo al dibattito politico e storico di questo
Paese. Ovviamente i
post
sono disposizione di tutti, quindi
quando volete potete vederli. Abbiamo dato spazio a questo
personaggio qui, immagino che se fosse stato qualcuno della
corrente politica opposta guai, si sarebbe lanciato la fatua su
questo esponente.
In secondo luogo, credo non vi sarà sfuggita quella fotografia
che gira di questo straordinario storico, con il pugno chiuso e la
maglia che rappresenta la faccia di Tito, quindi il mandante e il
macellaio delle Foibe. Potete immaginare con quale serenità d'animo
e con quale distacco possa aver affrontato un argomento di questo
tipo, tra l'altro anche con il fazzolettone rosso al collo, quindi
potete immaginare con quale idea scevra da condizionamenti avrà
presentato le sue tesi.
Infine, questa mancanza di equidistanza e questa evidente
partigianeria con la quale sono stati scritti questi libri, un
libro specifico "E allora le Foibe?", che è evidentemente
revisionista, riduzionista e negazionista ovviamente di quella
tragedia. Non aggiungerò tempo a spiegare perché negazionista,
perché ci sono fior di teorie che spiegano il negazionismo sulle
Foibe, ma mi concentrerò su quelle che sono le sue parole
Assessore. Lei ha detto che non darà mai condizionamenti e scelte e
non era nelle sue facoltà negare. Lei può non concedere il
patrocinio, Assessore, può non organizzare quelle conferenze che
sono evidentemente politiche, ma lei ha voluto farlo forse quasi
per "restorare" qualcuno che si è offeso durante il dibattito a
favore dell'evento delle Foibe e della celebrazione, ovviamente per
evitare che magari il suo gruppo ne uscisse distrutto.
Lei ha detto che non farà mai censura politica. Beh, ne sono
felice e mi limito a ricordarle che la stessa censura politica che
lei dispone non si possa fare sulle biblioteche, è stata applicata
al sottoscritto dal suo amico Centoz quando venne proposta la
presentazione di un libro di Jean Raspail, perché in biblioteca
quel libro non si poteva presentare: mi furono legate tutte le
sale, alla Cittadella, alla biblioteca, nelle sale del Comune.
Questa è la censura che al Manifesto dell'Unesco lei cita e questa
censura è stata applicata al sottoscritto. La vostra morale è
sempre quella del doppiopesismo, sempre e comunque, e questa volta
l'ha confermato.
Mi auguro davvero che voglia organizzare qualcosa in maniera
scevra da condizionamenti politici. Lascio però il tempo al mio
collega Perron che sicuramente ha qualcosa di interessante da
aggiungere.
Presidente -
Collega Perron per i restanti due
minuti.
Perron (LEGA VDA) -
In realtà il collega Manfrin ha già
espresso tutto. L'unica cosa che posso dire è che il giorno del
ricordo è stato istituito a livello nazionale il 30 marzo 2004 e
anche da esponenti autorevoli della sinistra, cioè Giorgio
Napolitano, Sergio Mattarella. Questo giorno è stato istituito
proprio per ricordare i massacri di quel tipo che sono stati fatti.
Poi è ovvio che c'è un grande dibattito culturale e politico,
perché le due, purtroppo o per fortuna, non sono mai disgiunte, e
in Italia questo è gigantesco, quindi ogni avvenimento di questo
tipo viene anche interpretato in un certo modo.
Quello che fa specie, e qui ripeto quello che ha detto Manfrin,
è che un unico interlocutore, un unico caso di riferimento
culturale che viene fatto in Valle d'Aosta è quello di uno storico
che nega o quantomeno sminuisce la portata degli avvenimenti.
Quindi noi in Valle ci siamo distinti per aver voluto colorare
questa giornata con uno storico che sminuisce questi avvenimenti,
quindi in palese contrasto proprio con quanto avviene in Italia e
con la direzione nazionale.
La invito, Assessore, a guardarsi il discorso di Sergio
Mattarella su questo tema, che ha ampiamente ammesso l'utilizzo
strumentale in passato di questo tema e che oggi è invece una
giornata nazionale. Questo storico, Gobetti, tira fuori la classica
motivazione per cui hanno cominciato prima i fascisti, quindi era
giusto che venissero ammazzati i fascisti e chi se ne frega.
Questa è la motivazione. C'è una battaglia culturale enorme, ci
siamo distinti. L'unico caso, uno solo che abbiamo chiamato,
sostiene quello. Questo è.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK