Consiglio Regionale della Valle d'Aosta - Oggetto del Consiglio n. 2812 del 20 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2812 del 20 giugno 2007 - Resoconto
OGGETTO N. 2812/XII - Utilizzo dell'area ex Multibox.
(Interrogazione)
Interrogazione
Premesso che:
·
gli immobili destinati a suo tempo alla "Multibox S.p.A."
giacciono in stato di evidente abbandono, nonostante la loro
posizione strategica;
·
tale area, appartenente al demanio regionale, non risulta
più inglobata nei siti a destinazione produttiva dal 1999;
·
la successiva destinazione a sede della Protezione civile
pare superata dalle scelte contenute nel Piano di Sviluppo
dell'aeroporto regionale;
·
nel maggio 2006 l'Assessore al Patrimonio rispondendo ad
un'interpellanza del nostro gruppo affermava la Giunta doveva
decidere tra due destinazioni, l'una produttiva, l'altra funzionale
all'Assessorato all'Agricoltura; aggiungeva, inoltre che era
previsto l'acquisto di 9 mila metri quadrati antistanti
l'immobile;
i sottoscritti Consiglieri regionali
Interrogano
la Giunta regionale per sapere:
1) quali sono le decisioni prese in merito al riutilizzo
dell'area ex Multibox e in quali atti sono formalizzate;
2) quali sono i tempi previsti e i costi necessari a ridare
una nuova funzionalità all'area;
3) se sono stati acquistati i 9 mila metri quadrati di
terreni indicati in premessa e nel caso per quale importo e quale
uso ne è attualmente fatto.
F.to: Frassy - Tibaldi - Lattanzi
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Nell'interrogazione si pone
l'attenzione sull'area Multibox, quindi si esprimono queste 3
domande:
"quali sono le decisioni prese in merito al riutilizzo
dell'area ex Multibox e in quali atti sono formalizzate"
...
"quali sono i tempi previsti e i costi necessari a ridare una
nuova funzionalità all'area"
...
"se sono stati acquistati i
9mila metri quadrati di terreni indicati in premessa e nel caso per
quale importo e quale uso ne è attualmente fatto".
Lo stabilimento Multibox è stato acquistato dalla Regione nel
1978 per insediarvi delle attività produttive: questo solo per dare
una lettura, sono cose che il collega Frassy conosce molto bene, ma
anche per il mondo di Internet che ci segue, diamone un brevissimo
cenno. Dopo alcune iniziative imprenditoriali agli inizi del 1992,
lo stabilimento è tornato nella disponibilità della Regione, che
non ha più trovato alcuna attività adatta alla tipologia di quel
fabbricato. In effetti la costruzione, oltre ad essere attualmente
inagibile, ha delle grosse limitazioni dettate dalle ridotte
altezze interne e, proprio per questa ragione, l'Assessorato
dell'industria ha in seguito rinunciato alla possibilità di
utilizzare l'immobile per i propri scopi. Successivamente la
Regione ha deciso di utilizzare la parte di questa proprietà e
l'area esterna ad uso deposito di materiali di recupero e di
attrezzature per cantieri forestali.
Per quanto riguarda la destinazione prevista, la precedente
Giunta regionale aveva pensato di localizzare in quell'immobile la
sede della Protezione civile, progetto successivamente accantonato
perché la stessa struttura potrà essere collocata nell'ambito del
potenziamento dell'Aeroporto, in sintonia con alcuni aspetti del
"master plan". Successivamente una delle proposte riguardava la
collocazione in quel sito, previa la demolizione e successiva
ricostruzione di una struttura adatta, della sede dei magazzini
della Direzione foreste, attualmente ospitati a Chavonne: ciò
avrebbe contribuito a concretizzare anche un accordo con il Comune
di Villeneuve. Questa prospettiva non è andata in porto, perché
nella zona di Chavonne alla fine sono state assunte delle nuove
determinazioni e sono in parte ultimate e, in parte, in corso le
ristrutturazioni dei capannoni, dove abbiamo la collocazione di
questo tipo di immobile.
Completo con il discorso dei 9.000 metri: questi sono inseriti
nel piano acquisti e non sono stati attualmente acquistati.
Chiaramente questa diventava un'operazione da effettuare
nell'ambito di quella destinazione. Proprio nelle ultime Giunte
questa analisi è stata riproposta nell'ambito della discussione del
Governo regionale e, rispetto a questo, abbiamo assunto tale
decisione: o questo immobile ha una destinazione industriale,
artigianale, quindi troveremo modo di dare evidenza a questo tipo
di discorso, in modo tale che possano essere proposte delle
destinazioni da parte di operatori, oppure, in alternativa,
inserite nel piano vendite, destinando quell'area ad eventuali
acquirenti che, coerentemente con la destinazione industriale,
vorranno prenderne possesso. In sostanza, ad oggi sono tramontate
tutte le destinazioni pubbliche regionali, e stiamo facendo
un'istruttoria solo per seguire il percorso: o un utilizzo con la
logica delle proposte industriali, diritti di superficie,
locazioni, cioè all'interno di un "business plan" da presentare
nell'ambito dell'Assessorato dell'industria, congiuntamente con la
valutazione patrimonio; in alternativa: piano dismissioni e quindi
asta, vendita. Queste sono le determinazioni degli ultimi mesi del
Governo regionale.
Président
- La parole au Conseiller Frassy.
Frassy (CdL)
- Lei è partito dall'inizio degli anni '80,
partirò da tempi più recenti. Mi accontenterei di partire dal 14
luglio 2004, quando l'argomento era stato discusso in Consiglio e
poi andrei ancora più indietro, al 1° ottobre 2002, quando
all'epoca - come lei ricordava - l'allora Giunta aveva deciso che
quella sarebbe stata la sede della Protezione civile. Cambiando poi
legislatura, 22 aprile 2004, la decisione della Protezione civile
era stata superata, di conseguenza si affermava in maniera seria e
impegnativa che bisognava decidere. A maggio 2006, un anno fa, qui
era l'Assessore La Torre il protagonista di questa ennesima
puntata, che diceva: "abbiamo le idee chiare, abbiamo individuato 2
soluzioni: una è quella che oggi avete cassato, ossia di metterla
ad uso dell'agricoltura perché rimanete a Chavonne, l'altra era
quella di utilizzare quell'area per accatastare materiali ferrosi,
carcasse d'auto, rottami...". Avevamo espresso forti dubbi su
entrambe le proposte, sostenendo che l'ipotesi di stoccare le
carcasse fosse un'ipotesi che non valorizzava un'area sulla quale
erano stati fatti anche degli investimenti con la riconversione
dell'area dell'ex Autoporto, perciò auspicavamo che poteste trovare
qualcosa di più pertinente e interessante.
È passato un anno e noi siamo tornati sull'argomento, con
l'evidenza che quell'area era nello stesso stato in cui si trova
ormai da 30 anni e con la speranza che non si mettessero le
carcasse e i materiali ferrosi da rottamare; questa speranza si è
concretizzata, ma di lì a dire che siano stati fatti dei passi
avanti... forse siamo ancora lontani! Non so quale tempo e quanto
tempo le servirà, Assessore, a lei, alla sua Giunta o alla sua
maggioranza per assumere una decisione, perché il grave è che qui
non stiamo dicendo di quando verrà trovata la sistemazione
definitiva dell'area con edificazione, demolizioni..., ma di quando
verrà presa una decisione! È passata una legislatura senza che la
Giunta fosse in grado di assumere una decisione, con poi tutte
quelle che sono le difficoltà della progettazione, della
realizzazione, dell'appalto... e oggi, ancora una volta, avete
ipotizzato un ventaglio di soluzioni: destinazione produttiva, che
era stata soppressa nel '99 perché dal '99 quell'area non risultava
più nell'ambito dei siti a destinazione produttiva, o piano
vendite.
Allora noi diciamo: se piano vendite deve essere, che sia fin
dal prossimo piano vendite, che non ci si debba tornare su questo
argomento per domandarvi se avete deciso, e lei mi dirà che avete
deciso diversamente rispetto a quello che avevate deciso un anno
prima! Penso che sia il minimo dare una risposta chiara e
definitiva su cosa vorrete fare di "Multibox", forse l'Assessore La
Torre ha qualche idea, dovrebbe forse collegarsi maggiormente con
il suo collega di Giunta che si occupa di questioni produttive...
però è evidente che fino ad oggi, lei, Assessore, ha dato delle
risposte incalzato dalle domande di chi sta all'opposizione, perché
se le risposte che avete dato fossero state minimamente
ponderate...
(interruzione dell'Assessore Marguerettaz, fuori
microfono)
... non sto parlando di quel verbale che lascia il tempo che
trova perché l'Amministrazione si dice che parla per atti...
(interruzione del Presidente della Regione, fuori
microfono)
... siamo telepatici? Può darsi. Il discorso di fondo è che però
un atto va adottato, perché sono 30 anni che qui nessuno decide in
merito, è dalla seconda metà degli anni '80, sono oltre 20 anni, è
dal 1987-1988 che questa vicenda...
(nuova interruzione dell'Assessore Marguerettaz, fuori
microfono)
... no, è stata adoperata come locali di sgombero e come
depositi. Sta di fatto che vi chiediamo di assumervi la
responsabilità di una decisione finale e definitiva!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK