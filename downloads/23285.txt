Consiglio Regionale della Valle d'Aosta - Oggetto del Consiglio n. 2467 del 7 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2467 del 7 febbraio 2007 - Resoconto
OGGETTO N. 2467/XII - Utilizzo dell'INVA come società al
totale servizio degli enti pubblici. (Interpellanza)
Interpellanza
Ricordato che l'INVA S.p.a., dopo l'acquisizione da parte
della Regione delle quote Telecom Italia S.p.a., diventerà una
società "interna", al totale servizio degli Enti pubblici
soci;
Tenuto conto che la società in un ruolo essenziale nella
diffusione su tutto il territorio regionale dei nuovi e potenti
strumenti di comunicazione, come l'ADSL, il WIMAX, il VDSL,
ecc...;
Evidenziato inoltre che a fronte di tecnologie "open source",
già mature, come il sistema operativo LINUX, esistono importanti
spazi di affermazione dei programmi senza licenza, come MOZILLA
FIREFOX o OPEN OFFICE, che consentirebbero non solo un accesso più
democratico all'utilizzo e al miglioramento del software, ma anche
imponenti risparmi di tempo e finanziari per tutte le pubbliche
amministrazioni;
i sottoscritti Consiglieri regionali
Interpellano
la Giunta per conoscere se intenda:
1) promuovere la partecipazione degli Enti locali della Valle
d'Aosta e degli Enti pubblici valdostani regionali all'azionariato
dell'INVA, o a comunque promuovere convenzioni che consentano a
tutti questi soggetti a poter utilizzare l'INVA come società
strumentale al loro servizio;
2) promuovere una convenzione tra la Regione Valle d'Aosta,
l'INVA e Società simili di altre regioni al fine di raggiungere
importanti economie di scala;
3) attivare il ruolo di operatore di telecomunicazioni
dell'INVA al fine di garantire l'utilizzo delle più moderne
tecnologie di telecomunicazioni in ogni centro abitato della Valle
ed in ogni unità produttiva, integrando l'offerta dei principali
provider commerciali o anche assumendo in prima persona la funzione
di provider regionale, come ad esempio nell'attribuzione delle
frequenza WIMAX che avverrà nel luglio prossimo;
4) promuovere un'azione a favore del software senza licenza
nelle amministrazioni pubbliche e negli Enti pubblici attraverso un
progetto specifico che veda INVA come punto di riferimento
essenziale.
F.to: Sandri - Fontana Carmela - Ferraris
Presidente
- La parola al Consigliere Sandri.
Sandri (GV-DS-PSE)
- Qui cerchiamo di affrontare un tema
che non è così disperato come quello del punto precedente,
praticamente la "Casinò S.p.a." è in uno stato comatoso, si
potrebbe paragonare per certi versi alla "Alitalia", solo che
differentemente da questa non si sta cercando una soluzione, ma si
lascia che tutto finisca verso il tribunale.
Si parla di una società importante: la "INVA S.p.a.", che negli
anni ha assunto un ruolo rilevante e che ha visto il proprio
azionariato modificarsi notevolmente negli ultimi mesi dopo
l'acquisizione dell'ultima quota privata che era quella detenuta da
"Telecom" da parte della Regione. Questo è importante perché è
un'azienda che si occupa di telefonia, si occupa soprattutto di una
serie di innovazioni e di tecnologie che sono la scommessa per il
futuro; in "INVA" ci sono una serie di cose legate alle "ADSe",
alla trasmissione ad alta velocità sia via cavo o via "ADSL" o
"Wi-Max" per via aerea, ma soprattutto si occupa del settore della
"information technology", che è la tecnologia dell'informatica, su
cui si gioca la capacità per la nostra Regione di essere
competitiva. Qui occorre richiamare tutta quella grande parte, che
finora è stata sottoutilizzata dalla Regione, ovvero il cosiddetto
"software open source", cioè quel "software" che non si paga dal
punto di vista delle licenze e che consente in molte realtà
internazionali, soprattutto per quanto riguarda certi "server" con
il sistema operativo "Linux", ma anche nell'Amministrazione
pubblica della Regione Umbria, con il "software open office", di
fare dei grandi risparmi in termini non solo di efficienza, ma
anche di costi che vengono ampiamente ridotti. Vista tutta questa
attività sia infrastrutturale - le reti informatiche -, sia la
parte del "software", si voleva sapere se si voleva fare un'azione
rispetto agli enti locali che sono un elemento essenziale delle
nostre istituzioni e che potrebbero avere un grande vantaggio,
ossia nel momento in cui siamo detentori di tutto il patrimonio di
"INVA" ed essendoci ormai una determinata legislazione per le
cosiddette "società in house", volevamo sapere se era intenzione
della Regione aprire il capitale di "INVA" agli enti locali, in
modo che questa possa operare per tutti gli enti locali della Valle
d'Aosta, non solo, ma anche per tutti gli enti pubblici regionali
(ARER, USL, tutta una serie di società collegate con il servizio
pubblico).
La seconda questione che volevamo capire era se, proprio perché
questa società deve svolgere un ruolo attivo, non possa fare
convenzioni con enti di fuori Valle, ad esempio in attivo è una
società di Ivrea insieme con il "CSI Piemonte"... e che con la
normativa "in house" potrebbe avere delle difficoltà. Capire se c'è
l'intenzione di incentivare questo tipo di rapporti con società
pubbliche di altri settori delle Regioni Piemonte, Liguria... e
ancora di sfruttare da parte di "INVA" questa sua proprietà di
essere un operatore di telecomunicazioni, perché non pensiamo che
come adesso per l'"UMTS" abbiamo che i telefonini di terza
generazione, essendo un territorio montano, gli operatori non
coprono il territorio, per cui se uno utilizza una determinata
marca dell'"UMTS", funziona ad Aosta e a Saint-Vincent, ma non
funziona tra Aosta e Saint-Vincent, quindi è un danno per i
cittadini e per le imprese. La stessa cosa vale per l'"ADSL", che
ripetiamo non è a disposizione, se non di 20 Comuni su 74, ma c'è
tutta la sfida del "Wi-Max", che è lì alle porte il 1° luglio,
sapere quindi se "INVA" non possa giocare un ruolo importante per
essere il veicolo di queste tecnologie in tutti i Comuni della
Valle, in modo che la montagna e l'orografia non siano un handicap
per i cittadini e per le imprese.
Infine, per il "software" senza licenza, visto che
l'Amministrazione regionale finora non è riuscita a fare più di
tanto, se non utilizzare un po' "Linux" a livello del suo sistema
informatico, se non vi è la volontà attraverso questa nuova
funzione che raggiunge "INVA", di essere il tramite di un programma
per la diffusione del "software" libero.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
-
"Promuovere la partecipazione
degli enti locali della Valle d'Aosta e degli enti pubblici
valdostani regionali all'azionariato dell'INVA, o a comunque
promuovere convenzioni che consentano a tutti questi soggetti di
poter utilizzare INVA come società strumentale al loro
servizio"
: questo è il tema del primo quesito. Richiamo al
riguardo quanto già esposto in questo Consiglio nelle sedute
precedenti in risposta ad altre interrogazioni, in particolare
l'acquisizione delle quote in possesso di "Telecom" da parte della
Regione e dell'USL rispondeva a una logica di urgenza, al fine di
evitare che la società si trovasse in difficoltà e fossero messi in
discussione i servizi essenziali verso la pubblica amministrazione.
Negli atti approvati da questo Consiglio inerenti l'acquisizione
delle quote "Telecom" sono già evidenziate le disponibilità della
Regione a favorire la partecipazione di altri enti pubblici
valdostani che lo richiedono al capitale pubblico della società.
Questo è il quadro di riferimento, oltre a questo personalmente...
ma esso dovrà essere un ragionamento non fatto in tali termini...
ritengo sia una cosa positiva quella di dare la possibilità agli
enti pubblici di avere una quota parte di questa società, che deve
essere una società strumentale, "in house providing", quindi con un
controllo analogo. Reputo che questo percorso sia corretto, è ovvio
che affinché questo avvenga è necessario che gli enti pubblici si
facciano avanti, facciano delle richieste che verranno poi
valutate. Tale linea di azione si inserisce nel più generale
programma di attuazione dei progetti di "e-government" promossi
dalla Regione, ma con il pieno coinvolgimento di tutti gli enti
facenti parte della pubblica Amministrazione regionale che hanno
sottoscritto l'accordo regionale per l'innovazione declinato nel
progetto "Partout", ossia la "RUPAR". Sempre nell'ambito della
collaborazione con altri enti della pubblica amministrazione in
termini maggiormente specifici, volti alla definizione di modelli
riutilizzabili ed estendibili all'intero territorio regionale, la
Giunta regionale ha già sottoscritto una convenzione con la
Comunità montana "Grand Paradis", che prevede la partecipazione
operativa di "INVA", al fine di coinvolgere enti diversi in modo
organico, con un disegno che ha una valenza sul territorio,
condiviso, assicurando nel contempo la piena autonomia dei vari
enti. Per intenderci, c'è una convenzione quadro fra Regione e
Comune, il cui attuatore è "INVA" non in quanto "INVA" ha dei
rapporti diretti con la Comunità, ma quanto strumento della Regione
per dare un certo servizio.
Punto n. 2:
"promuovere una convenzione tra Regione Valle
d'Aosta, l'INVA e società simili di altre Regioni..."
, anche
qui sono preoccupato, ma forse vi è un'intesa fra il nostro
pensiero e quello del Consigliere Sandri, nel senso che noi
guardiamo molto positivamente tale percorso, la collaborazione fra
Regioni, al fine di utilizzare al meglio le risorse che sono a
questo dedicate e derivanti dai progetti europei è essenziale e
costituisce una linea di azione già ampiamente applicata in questi
anni. A tal fine si ricorda che la nostra Regione ha in corso di
rinnovo una convenzione con il Piemonte e la Liguria per proseguire
una collaborazione già attiva sin dal 2002, in più abbiamo una
convenzione sottoscritta tra Regione e Friuli. Rispetto alla
collaborazione con altre Regioni, siamo sul Progetto "Sigma Ter",
con Emilia Romagna capofila, Liguria, Toscana; vi è il Progetto
"INPA"; il Progetto "Alcotra" con Piemonte e Liguria, quindi
abbiamo un insieme di collaborazioni nella logica del sistema della
rete che va in quella direzione. La collaborazione con altre
Regioni comporta inevitabilmente anche un rapporto sulle attività
evolutive e gestionali, successive alla messa in esercizio dei
sistemi sviluppati. Si intende proseguire in questa direzione,
ricercando ovunque è possibile un rapporto di collaborazione che
risulti sostenibile dal punto di vista normativo, organizzativo,
tecnico ed economico, essenziale per una realtà di ridotte
dimensioni come la nostra.
Terza domanda: la Regione ha in corso di elaborazione il piano
triennale, che verrà proposto alla discussione del Consiglio
regionale nelle prossime sedute. In tale piano è compresa la
definizione di una strategia generale sul tema delle
telecomunicazioni sul territorio regionale. Tale impostazione si
basa sulla necessità della Regione di proporsi in un ruolo attivo
sul tema delle telecomunicazioni, argomento che fino alla
privatizzazione del settore non prevedeva nessun ruolo da parte
degli enti regionali e della pubblica amministrazione locale. Le
infrastrutture di telecomunicazioni ora meritano una grande
attenzione in quanto la gestione privata provoca disparità
rilevanti fra cittadini, tra imprese e fra i territori serviti e
quelli non serviti adeguatamente. È ovvio che il privato risponde a
delle logiche economiche e, mantenendo questo criterio rigido,
rischieremmo di avere solo il fondovalle che ha una certa
struttura. È quindi una questione di competitività, ma anche una
questione di democrazia, perché dobbiamo dare a tutti le stesse
opportunità. All'interno di quel quadro strategico, dove occorrerà
definire ruoli e competenze anche verso nuovi "media" di
comunicazione come "Wi-Max", abbiamo avuto diversi incontri; il
Ministro Gentiloni su questo tema, nell'ambito della
sperimentazione del digitale terrestre, ci ha comunicato di voler
favorire la nostra Regione per quanto attiene lo sviluppo della
piattaforma "Wi-Max", lo accogliamo con grande entusiasmo. Il 1°
luglio vedremo questa liberalizzazione, ma crediamo che la nostra
Regione abbia le carte in regola; ha già fatto una sperimentazione
in Val d'Ayas insieme alla Sovrintendenza della Fondazione
"Bordoni", "Fastweb" e "Siemens". Credo che nello specifico del
"Wi-Max" manchino ancora alcuni elementi, ma riteniamo che,
rispetto a quello che conosciamo, sia la strada giusta e speriamo
di avere un'assegnazione delle frequenze. L'assegnazione delle
frequenze non potrà essere data alla Regione, ma ad "INVA" sì,
quindi lavoriamo in tal senso.
"Promuovere un'azione a favore del software senza
licenza..."
, l'"open source" nelle pubbliche amministrazioni;
nell'ambito di tale introduzione si ritiene di dover ricordare
alcuni concetti generali che hanno come scopo quello di
omogeneizzare sia la visione del fenomeno, sia il livello di
comprensione dei contenuti. Questo "software open source" è nato
spontaneamente con la diffusione di "Internet" ed è caratterizzato
dalla libertà totale della rete, dallo spazio illimitato alle
iniziative singole o collettive, dalla possibilità di creare
rapporti fra persone prescindendo da vincoli di spazio e tempo. Il
"software" nella visione filosofica dei partecipanti al mondo "open
source", sviluppatori e utenti, può assimilarsi a quella che ognuno
di noi ha dell'acqua, dell'aria, delle più elementari esigenze
umane. Il "software" viene visto come un bene comune, gestito in
modo totalmente trasparente, nella certezza che qualsiasi utile
contributo porti vantaggio alla Comunità umana. L'affermazione
crescente del "software open source" va di pari passo con la
diffusione di "Internet" nel mondo; fra i primi benefici va
sottolineata la conseguente ugualmente progressiva diffusione di
"standard" e formati aperti e i primi passi vanno verso la
stabilità e l'affidabilità dei prodotti "open source" attraverso la
creazione della "community". Da tale rilevazione delle
caratteristiche ad oggi, dal fenomeno "open source" scaturisce la
sensazione che sia l'inizio di un processo di trasformazione della
realtà del "software", i cui risultati a lungo termine potrebbero
modificare in maniera imprevedibile l'intero scenario. La Regione
ha da tempo affrontato l'argomento su settori specifici ed oggi
alcuni sistemi già sono stati adottati con riferimento a tali
"standard", ad esempio "Linux" è sempre più utilizzato. L'argomento
merita attenzione, la Regione partecipa attivamente in
collaborazione con le organizzazioni nazionali, ad esempio, il
centro di competenza costituito presso il "Cnipa", e in
collaborazione con altre Regioni per affrontare in un contesto
organizzato l'insieme delle problematiche normative, contrattuali,
organizzative e tecniche derivanti dal fenomeno e con il
coinvolgimento dell'intera pubblica Amministrazione regionale e con
il sistema universitario.
Presidente
- La parola al Consigliere Sandri.
Sandri (GV-DS-PSE)
- Una brevissima osservazione perché
mi dichiaro soddisfatto della risposta dell'Assessore, solo
sull'ultimo punto, quello dell'"open source", mi sembra che non ci
siamo ancora, nel senso che il passaggio fondamentale è l'adozione
di tutti i programmi di normale utilità, quelli d'ufficio, "word
processor", piuttosto che l'equivalente di "Excel", dei fogli di
organizzazione dei dati, da parte di tutta l'Amministrazione
regionale e come veicolo "standard" di comunicazione: questo è un
passaggio necessario ed eventuale, tenendo conto che in alcuni
Comuni più piccoli, che noi tuteliamo con grande passione, le spese
per il "software" cominciano ad essere rilevanti nel bilancio
comunale. Dare un buon esempio, ma anche una mano dal punto di
vista economico e finanziario quindi non sarebbe sbagliato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK