Consiglio Regionale della Valle d'Aosta - Oggetto del Consiglio n. 2121 del 12 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula
Oggetto del Consiglio n. 2121 del 12 luglio 2001 - Resoconto
OGGETTO N. 2121/XI Ritiro di mozione: "Impegno a costituire
una commissione di indagine sullo stato della sanità in Valle
d’Aosta".
Mozione Preso atto delle numerose interrogazioni,
interpellanze e mozioni che vengono presentate al Consiglio
regionale sullo stato della Sanità in Valle
d’Aosta;
Constatato l’aumento costante della spesa
sanitaria a carico del bilancio regionale;
Rilevato il malcontento esistente fra gli operatori della Sanità
operanti all’interno dell’Ospedale
regionale e dell’USL;
Ritenuto opportuno verificare il reale stato
dell’Assistenza Sanitaria erogata nelle strutture
ospedaliere e sul territorio;
Il Consiglio della Valle d’Aosta
Dà mandato
alla Giunta regionale e all’Assessore competente
di costituire una Commissione d’indagine sullo stato
della Sanità in Valle d’Aosta e di riferire entro
trenta giorni, o comunque prima della discussione del nuovo Piano
Socio-sanitario, al Consiglio regionale.
F.to: Beneforti - Curtaz – Squarzino
Secondina
Président
La parole au Conseiller Beneforti.
Beneforti (PVA-cU)
La richiesta di una commissione di
indagine l’avevamo avanzata quando portammo in
questa sede il problema relativo alla petizione sottoscritta da un
gruppo di operatori sanitari e amministrativi
dell’USL, allora affermammo che di fronte a certe
ingiustizie non si poteva far finta di niente; affermammo, altresì,
che, di fronte all’aumento costante della spesa
sanitaria senza avere un miglioramento
dell’assistenza e dei servizi resi alla comunità
valdostana, occorreva ricercare le cause che stanno alla base delle
inefficienze e del degrado a cui si va incontro.
Con questo, non volevamo, e non vogliamo, fare di tutto
un’erba un fascio e colpire tutto e tutti, perché
c’è una parte veramente sana
all’interno della sanità che svolge il lavoro con
serietà, con esperienza, con passione ed attaccamento, con
professionalità.
Del resto chi segue il dibattito e il confronto che cerchiamo di
aprire in Consiglio con le nostre mozioni, interpellanze ed
interrogazioni si rende conto che non è generalizzato. Noi
cerchiamo di mettere il dito sulla piaga quando è necessario,
quando ce lo impongono situazioni che non sono sostenibili, quando
ci sono denunce e situazioni visibili e sono riscontrate con i
fatti, quando tradiscono, fra l’altro, la fiducia
degli assistiti, quando vengono meno allo spirito con cui le norme
di legge, le riforme vengono approvate da enti e istituzioni,
quando si ignorano volutamente le norme di legge, come è avvenuto
in occasione della nomina del Direttore sanitario
dell’USL; quando vengono affidate consulenze e
convenzioni più nell’interesse dei sottoscrittori,
che degli assistiti.
Credo che tutti, almeno a parole, in questa sede, vogliano
eliminare le inefficienze che sussistono, però occorre
dimostrarlo.
L’approvazione del piano socio-sanitario è
l’occasione più opportuna per questo; è
l’occasione da non perdere se effettivamente
vogliamo cambiare, perfezionare, potenziare
l’assistenza sanitaria che oggi è erogata nelle
strutture ospedaliere e sul territorio, ma se questo è
l’obiettivo, dovete convenire che è indispensabile
conoscere a fondo la situazione esistente prima di decidere quali
progetti vogliamo mettere in atto, contro ciò che oggi attenta alla
dignità e alla salute della persona.
Per questo abbiamo presentato la mozione in oggetto. Riteniamo
che solo dopo un'indagine conoscitiva e approfondita si possa
stabilire il da farsi; crediamo che prima di decidere occorra
conoscere da parte di tutti, la realtà che con lo stesso piano
vogliamo modificare altrimenti non si può venire in aula con un
piano socio-sanitario. Crediamo che si debbano creare le premesse e
le condizioni per evitare il ripetersi di situazioni che non ci
hanno fatto e non ci fanno onore.
Mi auguro che questa mozione non venga respinta, mi auguro che
anche la maggioranza comprenda che non basta più - anche se mi
illudo, Assessore, certamente - alzare la mano ed approvare quanto
viene proposto dall’alto, perché qui così avviene.
Vorrei sapere quanti dei miei colleghi conoscono la situazione
reale che esiste sul territorio, che esiste
all’interno dell’Ospedale regionale,
che esiste all’interno dell’USL.
Credo che sia giunto il momento, anche per i ventinove
Consiglieri di maggioranza, di rendersi conto che quanto da tempo
andiamo sostenendo non è affatto campato in aria, non è
strumentale, non è solo una querelle fra il sottoscritto e
l’Assessore Vicquéry, come spesso affermano alcuni
giornalisti valdostani.
Qui si tratta di conoscere se c’è la volontà
umana, politica e sociale di mettere al centro del servizio
sanitario l’ammalato, l’uomo. Qui si
tratta di conoscere se i servizi della sanità pubblica sono resi ed
organizzati tenendo conto delle esigenze del malato oppure degli
operatori della sanità, perché oggi spesso e volentieri è il
contrario di ciò che dovrebbe essere.
Qui si tratta di conoscere come si intenda approfondire il
fenomeno delle liste di attesa per visite specialistiche, per
ricoveri ospedalieri, per interventi chirurgici, fenomeno che in
certe unità operative sta diventando una vergogna.
Qui si tratta di conoscere, perché nessuno dei responsabili
della gestione sanitaria ha il coraggio di denunciare certe
situazioni e quindi di rimuovere le cause che ci stanno dietro; si
tratta di conoscere, come ho sempre sostenuto e ripetuto in altre
occasioni, perché non esiste un’etica morale e del
diritto del malato nella nostra sanità regionale.
Oggi il malato non conta o conta poco. Questa è la verità,
mentre tutto deve essere fatto nel suo interesse, nella difesa
della vita e della salute.
Nella sostanza con la commissione di indagine si tratta di
conoscere noi dell’opposizione, ma anche voi della
maggioranza, la verità che magari nessuno conosce.
Voi della maggioranza, e non voglio aprire una polemica, voi
della Stella Alpina e dei Democratici di Sinistra, non potete
ritenervi appagati perché uno o due dei vostri amici sono stati
nominati "nella stanza dei bottoni" anche se non aveva ed ha i
requisiti richiesti.
La verità non deve far paura, non deve essere coperta o
circondata dall’omertà. Non si devono trovare
giustificazioni o far ricadere le responsabilità
sull’una o sull’altra parte. Fare il
"Ponzio Pilato" non serve a nessuno, Assessore.
Occorre avere il coraggio di agire, di rispettare le regole: chi
sbaglia deve pagare, non si possono usare due pesi e due misure,
non si può giustificare tutto e tutti.
Chi non ha le carte in regola deve tornare a fare il proprio
mestiere, non si possono né si devono creare precedenti di nessun
genere se si vuole gestire la sanità senza commettere ingiustizie,
abusi o concedere privilegi che non hanno niente a che vedere con
il servizio che deve essere reso.
Noi dai banchi dell’opposizione abbiamo cercato
di fare chiarezza sulle nomine come sulle mansioni superiori
conferite a circa 150 operatori della sanità amministrativi e
sanitari, ma non è stato possibile fare del tutto questa chiarezza,
tant’è vero che l’USL continua a
deliberare le proroghe concernenti le mansioni superiori a suo
tempo già erogate.
Prendiamo la delibera n. 1.354 del 18 giugno: "Proroga mansioni
superiori di caposala tecnico radiologia, coordinatore e terapista
della riabilitazione"; in data 13 giugno l’USL
prende atto che il Consiglio di Stato ha dato quella sentenza sulla
"questione Thiébat"; il 13 giugno stesso con delibera successiva n.
1.353 assegna mansioni superiori al Dott. Thiébat quale
Responsabile dell’Urologia; l’11
giugno delibera ad appartenenti ad unità diverse proroghe e
mansioni superiori; in data 11 giugno, delibera n. 1.286,
dipendenti appartenenti all’Unità di igiene degli
alimenti e della nutrizione, mansioni superiori.
C’è una serie di delibere - ne abbiamo prese
qualcuna a caso - dove si delibera e si continua a concedere
mansioni superiori, quindi retribuzioni, non con equità e
giustizia, ma secondo i principi che stabilisce
l’USL, magari al di fuori di ogni linea sindacale;
ma, se andiamo poi a leggere le delibere relative ai progetti
obiettivo e sperimentazioni, assistiamo a certe situazioni
veramente paradossali.
Abbiamo visto la delibera n. 1.311 dell’11 giugno
concernente la sperimentazione sino al 31 dicembre 2001 presso la
Radiologia di attività per la riduzione dei tempi di attesa per la
TAC attraverso l’istituto della libera professione;
anche questa è ridicola perché l’attività viene
svolta con lo stesso personale, negli stessi locali e se è a
pagamento, le liste si riducono, altrimenti le liste si allungano.
Con lo stesso personale?
(interruzione dell’Assessore Vicquéry, fuori
microfono)
? la legge dice questo, ma voi la interpretate come la volete
interpretare, caro Assessore, ma come si spiega questo fenomeno?
Lei non mi può dire che è la legge! Ancora una volta, Assessore, si
pagano di più, soprattutto certi medici, per fare quello che
dovrebbero fare nel normale orario di servizio, questa è la realtà.
Si fanno i progetti obiettivi, le sperimentazioni e il tutto
avviene sempre a scapito degli utenti, perché chi potrà pagarsi la
prestazione libero professionale passerà prima degli altri e le
liste di attesa, per chi non può permettersi questi privilegi,
restano lunghe, uguali. Questa è la realtà.
La delibera n. 1.243 del 1° giugno: "Liquidazione compensi per
la partecipazione al progetto obiettivo dell’Unità
di Pediatria": saranno anche pochi soldi, perché in fondo non sono
molti, ma, viste le cronache di questi giorni rispetto
all’affidabilità dei pediatri ospedalieri, non
sarebbe meglio congelare tutti questi compensi extra? E in questo
caso specifico come mai l’USL è così silenziosa
rispetto alla vicenda del bambino idrocefalo e dei cinque sanitari
denunciati da un papà giustamente arrabbiato, vicenda nella quale
ha perso di credibilità l’USL? Come mai non si è
neppure ipotizzato di costituire una commissione interna di
inchiesta per capire come realmente sono andate le cose? Non ci si
può liberare la coscienza pensando che faccia tutto la
magistratura, ma anche internamente si deve indagare, sul piano
amministrativo, quando capitano certe situazioni! Non si possono
lasciare passare sotto silenzio!
Perché si cerca sempre di nascondere le cose che non vanno,
invece di mettere al bando certi comportamenti e far capire che la
maggior parte dei dipendenti lavora seriamente? Bisogna isolare chi
non è altrettanto serio, lo dicevo all’inizio,
questo.
Prendiamo la delibera n. 1.256 del 1° giugno per
l’istituzione di un servizio stagionale di
assistenza medica generica ai villeggianti in località turistiche
della Regione: e qui viene il bello, perché intanto viene
deliberato solo il 1° giugno, mentre in altre regioni turistiche al
1° giugno il servizio è già in funzione?
(interruzione dell’Assessore Vicquéry, fuori
microfono)
? questa è la realtà, Assessore! Non ci sarà il turismo, cosa
vuole che le dica, ma dove c’è il turismo
c’è il servizio?
(nuova interruzione dell’Assessore Vicquéry,
fuori microfono)
? questa è la realtà, caro Assessore, è inutile che lei se la
prenda, io dico quello che devo dire perché è la verità e, se la
verità le fa male, faccia quello che crede, cosa vuole che le
dica!
E non sto a raccontarle quello che è successo in mancanza del
servizio: la gente è stata mandata all’Ospedale, da
lì al medico curante, si è verificata tutta una situazione e
fortuna ha voluto che il turismo ancora non ci fosse in pieno,
altrimenti posso immaginare le lettere di protesta che potevamo
ricevere per questo fatto che non ci fa onore!
Non abbiamo ottenuto neanche giustificazioni accettabili quando
abbiamo richiamato l’attenzione della Giunta e del
Consiglio sulle numerose consulenze e convenzioni che vengono
affidate all’esterno; di questo abbiamo parlato
quando abbiamo discusso l’interpellanza presentata
sull’argomento specifico.
Non voglio ripetere ciò che abbiamo detto allora, ma non posso
tacere, Assessore, che a quelle che sono state oggetto di
interpellanze e interrogazioni sono da aggiungere le convenzioni
deliberate nel giugno 2000, e non sono poche.
Ve ne cito alcune: con l’Ospedale San Gerardo di
Monza, con l’Ospedale San Giovanni di Torino, con
l’Ospedale San Luigi di Orbassano, con
l’Ospedale Amedeo di Savoia di Torino, con
l’Ospedale Valduce di Como, con il CTO di Torino e
tante altre. L’elenco è lungo e sarà sempre più
lungo, se la gestione della sanità resta quella attuale.
Cari colleghi, è possibile che all’USL ci sia
bisogno di tutori per qualsiasi cosa che vada al di là
dell’attività ordinaria? È possibile che i nostri
medici siano tutti degli incapaci? Penso di no, ma come mai noi,
che veniamo descritti dall’Assessore come una realtà
sanitaria tanto invidiata, dobbiamo andare a pagare i servizi fuori
Valle e quelli di fuori, Assessore, non vengono mai a pagare i
nostri specialisti per attività che fuori Valle magari non hanno?
Noi chiamiamo gli altri, ma gli altri da noi non vengono!
Altra stranezza è che l’USL prenda in prestito il
personale dell’INVA, anziché indire concorsi per
coprire i posti vacanti quando è possibile; ma ciò che è ancora più
strano è che ci sono dipendenti dell’INVA, società
convenzionata con l’USL, che preparano e sono
responsabili all'interno dell’USL delle delibere con
le quali l’azienda sanitaria affida
all’INVA stessa acquisti e servizi. Questa è la
realtà dei fatti, questa è la situazione che abbiamo! Ecco perché è
necessario andare a vedere quali sono le verità, dove stanno
effettivamente le spese. È comprensibile anche che ci siano delle
ragioni valide per sopprimere certi servizi, ma non è giusto che
l’USL attenda che vadano in pensione i primari
responsabili, com’è accaduto all’ex
dispensario e per il primariato di Odontoiatria
all’Ospedale regionale. Il primariato di
Odontoiatria, com’è noto, è stato sostituito da un
servizio ambulatoriale, senza prima tentare almeno un rilancio del
servizio stesso, che, si dice, era decaduto, e questo per evitare
che i Valdostani siano costretti a recarsi fuori Valle per curarsi
le loro bocche.
È pensabile che manchi una normativa adeguata per le esigenze di
chi vive il dramma dei malati di mente, è pensabile che debba
nascere - lo chiedo - un’associazione che opera a
favore dei malati psichici e delle loro famiglie e che si ponga
l’obiettivo, fra l’altro, di
sensibilizzare sia l’opinione pubblica e le
istituzioni regionali perché ci sia qualcuno che si occupi di loro?
E le istituzioni regionali?
È l’Assessorato che ha bisogno di essere
sensibilizzato per occuparsi di una branca di malati di mente:
questo ho letto dalla documentazione che mi è pervenuta da questo
centro! Credo che non si debba essere sensibilizzati per affrontare
il problema: ma quante volte, da questi banchi, lo abbiamo
denunciato, senza essere ascoltati?
Cari colleghi, nessuno (o pochi forse) si pongono i problemi che
stanno sul tappeto e poi quando chi, come noi, denuncia certe
situazioni, è accusato di speculare e di strumentalizzare. Infatti
pochi o nessuno di voi condanna chi cerca di fare i soldi a spese
del malato con le visite specialistiche negli studi privati anziché
pubblici, chi cerca di speculare sulla salute per fare carriera,
chi ignora coscientemente quanto costa all’ente
pubblico questo tipo di sanità, chi condiziona il posto letto per
il ricovero ospedaliero, chi sostiene nomine di parte per il
proprio tornaconto politico senza guardare agli interessi della
collettività. Una strada da seguire, che da tempo noi indichiamo,
non è solo nostra: ciò che noi indichiamo lo ha detto anche la
Chiesa, lo dice il Papa, lo dice il Presidente della Repubblica, lo
dice la parte sana che opera all’interno
dell’Ospedale e sul territorio.
Arrivando alla conclusione, sussiste la necessità di un'indagine
sulla gestione della sanità in Valle d’Aosta,
affinché venga resa più decorosa, più giusta e per capire,
dall'indagine, il perché anche il 2000 si chiuda con 24 miliardi di
passivo. Di fronte a una spesa sanitaria così rilevante, nessuno si
lamenterebbe se alla spesa corrispondessero dei servizi efficienti,
ma così non è.
Purtroppo, non possiamo accettare le giustificazioni addotte,
anche dall’Assessore, al passivo che ancora si
riscontra. Ho letto sul giornale che, secondo
l’Assessore, le cause sono due (ed anche il
Presidente della Giunta le individua come causa principale del
disavanzo dell’USL): una è la sottostima delle
previsioni di spesa, i costi contrattuali e farmaceutici vengono
decisi fuori Valle.
Io dico che le bugie hanno sempre, come dice un proverbio, le
gambe corte.
Noi, Assessore, proprio in questa sede avevamo richiamato la sua
attenzione, e quella della Giunta, su come era stato presentato e
deliberato il bilancio di previsione dell’USL per il
2000, a cui corrisponde oggi il consuntivo che comporta il
disavanzo di 24 miliardi, per coprire il quale saranno necessari
ulteriori mutui, come è accaduto in passato.
Sulla base del consuntivo 1999, che riportava una perdita di
esercizio di 33 miliardi, il 9 agosto 2000, con delibera n. 1.763,
l’USL approva il primo bilancio e la Giunta lo
ratifica; il 24 ottobre 2000, con delibera n. 2.195,
l’USL lo revoca e presenta il secondo bilancio, più
aderente alla spesa da sostenere in modo da renderlo più credibile.
Il bilancio quindi si era fatto ad agosto, si rifà ad ottobre, le
delibere vengono ratificate dalla Giunta regionale. La Giunta
approva il bilancio dell’USL il 13 novembre, con
delibera n. 3.827.
Dopo aver definito la spesa a novembre, come si fa a parlare di
sottostima? È stato fatto due volte il bilancio, proprio perché non
si ripetesse quello che era successo in passato e, nonostante
questo, ci sono 24 miliardi di passivo! Allora o la spesa sanitaria
è resa incontrollabile, e quindi non si sa dove si va a cadere, o
chi amministra l’USL non è persona idonea a tale
lavoro.
Per quanto riguarda il contratto di lavoro, come avviene in
tutte le categorie, a meno che non venga cambiato il sistema, è
trattato a livello nazionale e quindi sono le regioni che trattano
e approvano. Non ho sentito mai esprimere in quella sede parere
diverso dai rappresentanti della Valle d’Aosta, che
certamente saranno stati presenti. Io non ho letto, Assessore?
(l'Assessore Vicquéry protesta vivacemente, fuori
microfono)
? so che c’è anche il comitato di settore, non
vanno certamente tutte e venti le regioni a trattare, ci sarà una
rappresentanza delle regioni che tratta, ma questa rappresenta
tutte le regioni e poi riporta alla collegialità delle regioni
quello che hanno ottenuto e quello che è stato sottoscritto. Dopo
che è stato sottoscritto, Assessore, non ho letto nessun comunicato
da parte sua contro quello che era stato stabilito con le
organizzazioni sindacali, questa è la realtà! Comunque, non credo
che gli operatori sanitari della Valle d’Aosta
potrebbero accettare un trattamento diverso da quello dei colleghi
delle altre regioni!
Vista la petizione a suo tempo sottoscritta a seguito
dell'iniquità dei trattamenti economici erogati
dall’USL e che ha portato alla presentazione di
questa mozione, non vorremmo che si volesse uscire dalla
contrattazione nazionale per ripetere quello che è accaduto e che
ha originato la famosa petizione, che a sua volta ha originato la
presente mozione.
Credo che la verità debba essere detta: non potete far finta che
niente è successo e sta succedendo, anche gli organi di
informazione locale, che fino ad oggi hanno cercato di coprire gli
episodi di malasanità, devono informarsi e democraticamente
denunciare ciò che accade! Questa è la situazione.
Noi oggi manteniamo questa mozione, checché ne dica
l’Assessore e qualunque sia la risposta che la
maggioranza darà, perché riteniamo che solo con una preventiva
indagine si può giungere a predisporre un piano socio-sanitario che
porti a soluzione i problemi che abbiamo, in modo da impedire per
il futuro il ripetersi di certe situazioni che non fanno onore
neppure alla nostra autonomia.
Si dà atto che, dalle ore 11,16, presiede il Vicepresidente
Lattanzi.
Presidente
È aperta la discussione generale. Se nessuno
chiede di intervenire, dichiaro chiusa la discussione generale.
La parola all’Assessore alla sanità, salute e
politiche sociali, Vicquéry.
Vicquéry (UV)
Siamo ormai abituati ai toni roboanti del
collega Consigliere Beneforti, non ci stupiscono più neppure quando
usa parole del tipo: omertà, ingiustizia, verità; in altre
occasioni mi pare abbia usato anche il termine mafia. Non ci
stupiamo più di nulla, è il suo livello culturale che lo porta
all’approccio dei temi e ne prendiamo atto.
Così come prendiamo atto che ad interventi del Consigliere
Beneforti in quest’aula, legittimi e più che
giustificati, stranamente seguono spesso inchieste giudiziarie a
cui finora è stata data sempre una risposta di totale assoluzione.
Leggo l’ultima della serie proprio perché il
Consigliere Beneforti ha iniziato il suo intervento dicendo che
tutto è partito dalla petizione sottoscritta dai dipendenti
riguardo alle mansioni superiori, non l’avrei letta
se non l’avesse citata.
Leggo il comunicato del 23 giugno u.s. dell’USL
dal titolo "Nessun rilievo all’USL dalla Corte dei
conti per le mansioni superiori":
"Oggetto a più riprese di interventi in sede di Consiglio
regionale con richiesta di pronunciamento estesa anche alla Procura
regionale della Corte dei conti si chiude ora
l’argomento mansioni superiori. Prendiamo atto con
soddisfazione?
dice la Dott.ssa Riccardi, Direttore generale
dell’USL
"? del decreto del 20 giugno u.s. con il
quale la Procura Regionale della Corte dei conti ha archiviato la
vertenza relativa all'attribuzione di mansioni superiori a diversi
dipendenti, in particolare la Corte dei conti ha evidenziato che
l’USL nella procedura di affidamento di tali
mansioni si è attenuta scrupolosamente a quanto stabilito dal
contratto collettivo di lavoro, alla normativa vigente e ai
regolamenti concordati con le organizzazioni sindacali. Nessuna
responsabilità dunque è stata riconosciuta all’USL
nell’adozione dei provvedimenti per il
riconoscimento di mansioni superiori a propri dipendenti non
risultando in definitiva violati specifici obblighi di servizio e
disposizioni normative e con ciò escludendo anche qualsiasi ipotesi
di danno erariale all’azienda"
.
Non mi pare di aver visto pubblicato questo comunicato stampa
sugli organi di informazione, i quali sono sempre molto attenti ad
altri tipi di denuncia ed è giusto che denuncino all'opinione
pubblica un problema gravissimo come quello citato dal Consigliere
Beneforti: la mancata assistenza, o supposta tale, rispetto ad un
neonato idrocefalo, cosa della quale ero stato informato due anni
fa dai genitori ai quali avevo detto di aprire
l’inchiesta penale e l’inchiesta
amministrativa per cui, Consigliere, la prego di non riferire di
cose che non conosce.
L’inchiesta amministrativa è stata aperta due
anni fa, l’attività di questi pediatri si è svolta
anche fuori dalle mura dell’azienda USL, due di
questi pediatri avevano visitato il bambino e la mamma puerpera in
ambulatorio privato a pagamento, in un rapporto non di dipendenza
con l’USL. La cosa è assolutamente grave, sarà
sicuramente la magistratura che dovrà esprimersi, ma su questo mi
permetto di dire che forse sarebbe opportuno che lei cominciasse a
distinguere i livelli di responsabilità. Non può
l’Assessore assumersi la responsabilità
dell’attività terapeutica o
dell’attività propria di un medico o di un tecnico
di radiologia o altro, i livelli di responsabilità sono diversi
soprattutto nel settore sanitario e per legge la responsabilità è
personale, ognuno deve rispondere per quello che fa.
Tutto il suo intervento è incentrato su aspetti di
responsabilità totalmente gestionali, anzi chiedo cortesemente alla
Presidenza del Consiglio di far avere copia
dell’intervento così come della replica in modo che
gli appunti - chiamiamoli così con termine eufemistico - che sono
stati fatti dal Consigliere Beneforti vengano puntualmente
verificati nella sede competente che è la V Commissione, delibera
per delibera e punto per punto, perché se in quella sede si
accertassero le responsabilità a carico ovviamente della Direzione
generale dell’USL, venga posta a carico della
Direzione generale dell’USL la responsabilità
stessa.
I livelli di responsabilità sono diversi.
L’Assessore può essere accusato di altre cose,
sicuramente in questo caso di non vigilare
sull’attività dell’USL, che è
stretta, fermo restando l’assoluta autonomia
dell’azienda stessa. Non esiste più, come sa il
Consigliere Beneforti, il controllo sugli atti amministrativi
perché un filone di pensiero, unanimemente riconosciuto, ha fatto
sì che si provvedesse a un controllo sull’attività
gestionale e sugli obiettivi, sull’efficacia e
sull’efficienza degli interventi, ma non sugli atti
amministrativi, pertanto chi emana un atto amministrativo ne è
totalmente responsabile. Potrei rispondere punto per punto perché
conosco quasi tutti gli argomenti citati dal Consigliere, ma non
voglio farlo per rispettare questa suddivisione dei principi di
responsabilità.
È un principio generale, riconosciuto da tutti, ed è data
facoltà giustamente al consigliere regionale come al cittadino di
levare questo livello di omertà così come lo definisce. Può farlo e
la proposta che faccio è che venga fatta in commissione
un’audizione dell’Assessore assieme
ai Responsabili dell’USL che esaminino punto per
punto le cose contestate perché è data facoltà, ai sensi
dell’articolo 24 del Regolamento regionale, al
Consiglio regionale di fare indagini conoscitive.
Queste sono indagini conoscitive: si andrà ad accertare la
convenzione assunta con l’Ospedale Sant'Anna di
Torino di cui parleremo nella mozione successiva per una proposta
puntuale e precisa del Consigliere Tibaldi rispetto
all’uso del sangue del cordone ombelicale; si andrà
a verificare se la convenzione con l’Ospedale di
Lecco per i casi di handicappati gravi è utile o non utile; si
andrà a verificare punto per punto tutto ciò che
l’USL fa.
Il Consigliere Beneforti non avrebbe d’altronde
necessità di un'indagine conoscitiva perché ha già delle
informazioni che gli vengono date da chi sappiamo, informazioni che
vengono addirittura a volte tradotte in atti amministrativi e devo
dare atto al Consigliere Beneforti di avere dei consulenti
preparati e in gamba. Mi dispiace constatare che questi consulenti
partono sempre e comunque da un principio di negatività, sono
consulenti che rivestivano delle posizioni di responsabilità
dirigenziale fino a pochi mesi fa e che, in qualità di consulenti,
hanno l’abitudine di cercare di demolire quanto di
buono stiamo facendo. Vi assicuro che l’azienda in
questo anno e mezzo ha fatto dei progressi enormi in una situazione
di difficoltà gestionale non indifferente.
Sicuramente gestire bene non significa dire di sì a tutti,
sicuramente gestire bene non significa dire di sì a chi pretende di
diventare primario di Odontostomatologia e si rivolge al
Consigliere Beneforti senza neppure avere il titolo per fare
l’aiuto, sicuramente gestire bene significa non
andare dietro alla demagogia imperante vetero-sindacalista,
sottolineo vetero-sindacalista perché questo è
l’habitus mentale che il Consigliere Beneforti
continua purtroppo a portarsi dietro e che continua a investire dei
suoi problemi questo Consiglio regionale che dovrebbe interessarsi
di livelli leggermente superiori.
Concordo con lei quando dice che il piano sanitario è
l’occasione per dibattere dei temi. Il piano è stato
distribuito più di un mese fa da parte del Consiglio regionale ai
singoli consiglieri, c’è stato tutto il tempo per
approfondirlo ed esaminarlo nei dettagli: è quella
l’occasione per dibattere
dell’attività programmatoria e legislativa del
Consiglio regionale, non dell’attività gestionale,
Consigliere Beneforti.
Lei continui a fare l’attività che fa, continui a
fare l’indagine ed è suo diritto farla perché in
quel modo lei può essere di supporto all’Assessore e
non in contrapposizione "sic et simpliciter"
all’Assessore.
Se lei e tutti i colleghi verificano delle illegittimità, delle
illiceità, dei comportamenti non corretti, hanno
l’obbligo di dirlo perché in diritto amministrativo
i comportamenti illeciti possono essere in via di autotutela
corretti, ma quello è un modo, Consigliera Squarzino, che fa da
consulente bis al Consigliere Beneforti, per operare e lavorare
assieme?
(interruzione della Consigliera Squarzino Secondina, fuori
microfono)
? non di mettersi sempre a contrastare? la mozione è comune,
chiedo scusa.
Pertanto concordo sul fatto che sia il piano sanitario
l’occasione. Non è mio costume fare comunicati
stampa su tutto ciò che faccio, partecipo attivamente alle riunioni
della Conferenza degli assessori regionali alla sanità, dove ho
detto più volte la mia su tutti i contratti perché sono
l’assessore più anziano, fra virgolette, e ho una
certa visibilità.
Questo non significa che in regime democratico le contrattazioni
e le scelte poi non siano diverse da quelle che ognuno di noi
vorrebbe, di certo nella contrattazione collettiva tutte le regioni
hanno sottoscritto i contratti a una condizione: che le spese
contrattuali fossero assorbite dal fondo sanitario nazionale, ma
così non è, e che le spese contrattuali fossero state
predeterminate in maniera corretta, ma così non è stato perché
rispetto alla predeterminazione c’è stato uno
sbilancio di ottomila miliardi.
Non è mio costume fare comunicati stampa per dire che alla
riunione degli assessori ho preso una certa posizione piuttosto che
un’altra, non ho mai detto che in Valle
d’Aosta i contratti avrebbero dovuto avere una
valenza inferiore rispetto al resto d’Italia, né lo
penso.
Sono molto scettico sull'impostazione che qualcuno vorrebbe dare
alla contrattazione regionale.
C’è il rischio che ci siano ventun contratti
regionali del personale dipendente secondo alcuni; secondo me è un
rischio notevolissimo che porterà, se così sarà, a un innalzamento
della spesa.
Concludo dicendo che con tutte le buone intenzioni non si può
accogliere una mozione di questo genere. Chiedo che venga ritirata
con l’impegno che tutti i punti citati dal
Consigliere Beneforti vengano trattati in una o più audizioni in
commissione consiliare alla presenza dell’Assessore
e dei Responsabili dei vertici dell’USL e che in
quella sede, se si ritiene opportuno approfondire con indagini e
con altri mezzi che sono previsti dal Regolamento consiliare, ci si
impegni in tal senso.
Presidente
Prima di concedere la parola al Consigliere
Beneforti per la replica informo l’Assessore che la
sua richiesta è stata messa agli atti della Presidenza e informo il
Consiglio che appena le bozze corrette
dell’intervento del Consigliere Beneforti verranno
concesse all’archivio, saranno messe a disposizione
del Presidente della V Commissione, Consigliere Rini.
La parola al Consigliere Beneforti.
Beneforti (PVA-cU)
Ogni volta che qualcuno richiede gli
atti, mi si chiede se io autorizzo, non sono un esperto, ma pensavo
che anche in questa occasione mi si dovrebbe chiedere se sono
d’accordo?
Presidente
? ho specificato, Consigliere, che non appena
lei avrà corretto le sue bozze, verranno concesse
all’archivio e alla Commissione.
Beneforti (PVA-cU)
? Autorizzo a dare questi atti?
Presidente
? corrette, Consigliere, non autorizzate.
Quando verranno prese dall’archivio, verranno
consegnate al Presidente della V Commissione?
Beneforti (PVA-cU)
? Presidente, non ne faccio una
questione. Posso essere anche d’accordo a rinviare
la continuazione di questo confronto in sede di V Commissione, ma
non vorrei che questa facesse la fine che hanno fatto altre
richieste che sono state portate in V Commissione. Una volta ho
dovuto inviare una lettera nella quale richiamavo la Commissione
agli impegni che erano stati presi in questo Consiglio perché
forse, se fosse stato portato avanti il discorso in quel momento,
certi argomenti sarebbero stati già chiariti.
Io, in questa sede - non potete negarlo - ho sempre detto che
occorre il confronto, che occorre esaminare i problemi, che non
siamo qui per fare l’opposizione per
l’opposizione. Voglio chiarire subito il discorso
della Corte dei conti. A parte che la Corte dei conti non cita
neanche i nominativi, ma io ho visto questi atti, li ho letti ed è
un atteggiamento, - e lo denuncio qui in questa sede, anche se la
stampa ne parla - quello della Corte dei conti, che non è quello
che noi ci aspettiamo, tant’è vero, caro
Assessore?
(interruzione dell’Assessore Vicquéry, fuori
microfono)
? no, ma perché è la verità. Ripeto, li ho visti questi atti, me
li ha mostrati vedere chi era interessato a farmeli vedere e le
devo dire che, nella sentenza della Corte dei conti, si riprende
punto per punto tutto quello che ha detto la Dott.ssa Riccardi
nella sua lettera, si ignora completamente quello che chi aveva
denunciato aveva scritto, tant’è vero che chi ha
scritto ha fatto ricorso a livello nazionale, per chiedere se
questa Corte dei conti è la Corte dei conti dell’USL
oppure è la Corte dei conti della Valle d’Aosta?
Caro Assessore, non ho timore di dire le cose, le ho sempre
dette con tutta sincerità, per cui non mi fa né caldo né freddo il
parere della Corte dei conti di Aosta; io resto del mio parere e,
quando in Commissione esamineremo certi passaggi a mansioni
superiori che sono avvenuti, dovranno giustificare perché li hanno
fatti! L’importante è che la V Commissione si metta
in condizione di lavorare, però. Io lo dico, lo dico al Consiglio,
perché ho scritto già, ripeto, delle lettere di sollecito. Avevo
chiesto perfino di sentire a livello di commissione gli enti locali
sulla sanità perché l’ultima legge prevede che anche
i comuni abbiano un ruolo da svolgere.
Quell’incontro non è mai avvenuto! Il prosieguo
della trattativa sulle liste di attesa non è avvenuto, e allora non
venite a rimproverare a me che parlo in Consiglio, anziché in
Commissione: la Commissione deve essere messa in condizione di
funzionare!
Voi ci costringete a venire qui a portare i problemi perché in
quelle sedi non si affrontano certe cose.
Dice l’Assessore che ho dei consulenti. È chiaro
che le cose non me le invento, non vengo certo qui a raccontare
quello che mi sogno la notte o quello che mi dice il primo che
incontro per strada? Ci sono persone (? e non sono quelli andati in
pensione, cui lei vorrebbe alludere, caro amico Vicquéry) e sono
quelle che operano all’interno e, intenda bene, che
sono quelle che neanche lei pensa, perché se lo pensasse,
toglierebbe loro certi incarichi che hanno! Lei sarebbe capace di
rimuoverli, perché sono amici di Beneforti! Questa è la realtà, e
io mi guardo bene dal venire qui a dire chi sono!
La realtà è che la gente è stufa di una situazione che non è più
sostenibile all’interno. Io non vengo qui ad
accusare lei, Assessore, di tutto quello che succede
all’interno dell’USL.
Se rilegge quello che ho detto, io parlo sempre di USL:
l’USL ha fatto, ha scritto, ha detto, ha deliberato.
Però c’è una responsabilità, Assessore, ed è quella
politica, che è sua, della Giunta, della maggioranza.
Non è dell’USL la responsabilità politica, la
responsabilità politica è vostra perché siete voi che avete
nominato quegli amministratori, siete voi che gli avete dato
fiducia. So che hanno autonomia sugli atti, ma loro hanno una
responsabilità tecnica, amministrativa, quella politica
l’avete voi! E non vi domandate del perché, dopo
aver fatto il bilancio due volte nel 2000, si va a chiudere il
consuntivo con 24 miliardi di passivo? Questo è il problema,
Assessore. Allora vogliamo andare a verificare perché ci sono
questi 24 miliardi? Trentatré erano nel 1999, ventiquattro sono
ora, e avete rimosso Bragonzi perché la gestione costava troppo,
voi dite, c’erano dei debiti da pagare: ma erano
sempre inferiori a quelli che vive dopo! Questa è la realtà, caro
Assessore.
La responsabilità politica, ripeto, è vostra. Sono
d’accordo: vogliamo fare questa verifica in
Commissione, punto per punto, di quello che ho detto?
Benissimo, però voglio, e lo dichiaro di fronte
all’intero Consiglio, che si faccia sul serio,
altrimenti si torna in Consiglio a denunciare! Eppure mi conoscete
da una vita: non vengo qui a strumentalizzare, né a cercare allori!
Ormai sono il decano di questo Consiglio e forse è
l’ultimo Consiglio regionale al quale parteciperò:
perderete senza di me, ma comunque forse non ci sarò!
Scherzando, voglio dire questo nel concludere: Assessore, non
voglio, come lei ha detto usando una parola molto grave, demolire
ciò che si sta facendo all’interno
dell’USL.
Su questa parola concludo: noi non vogliamo demolire proprio
niente, cerchiamo solo di mettere in evidenza fatti e avvenimenti
che, guardi bene, non colpiscono coloro che hanno i soldi in tasca,
ma coloro che soldi in tasca non ne hanno, che vengono da noi e che
ci dicono che per un femore devono aspettare un anno! Una
vecchietta con seicentomila lire al mese di pensione è venuta e mi
ha detto: ho un femore da farmi operare, mi hanno detto che al Day
Hospital pagando cinque milioni mi operano il giorno dopo, mentre
per essere operata in Ospedale devo aspettare più di un anno.
È demolire denunciare queste cose? E questo non è che un caso,
ma ce ne sono tanti altri, vi posso portare l’elenco
quando volete. È questione che poi la gente non vuole, e
l’Assessore lo sa, far sapere il proprio nome
all’esterno perché dell’Ospedale si
ha sempre bisogno, questa è la realtà.
Ci vuole maggior coscienza negli operatori della sanità che
stanno all’interno e io credo che noi, cercando di
scovare ciò che non va all’interno della sanità, non
demoliamo niente. Demoliamo coloro che meritano di essere demoliti,
all’interno dell’Ospedale, come
dell’USL e sul territorio. Sul territorio, io, da
Châtillon, a Morgex, a La Thuile, ricevo sempre segnalazioni di
cose che non vanno: la mancanza di personale, la mancanza di
specialisti, la mancanza di questo o di quell’altro.
Questa è una realtà: ma volete accertarvi se esiste o non esiste
questa situazione o se veniamo qui a raccontarvi quello che
vogliamo noi, che ci sogniamo la notte?
Io non me lo sogno di notte quello che affermo, quindi
Assessore, vi metteremo ancora una volta alla prova. Andiamo a
verificare, siamo disponibili, ma sappiate che se constateremo che
la commissione tirerà le cose per le lunghe o non affronterà i
problemi con serietà e documentazione, torneremo in questo
Consiglio per denunciare ulteriormente questa situazione.
Ritiriamo la mozione.
Presidente
La mozione viene ritirata.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK