Consiglio Regionale della Valle d'Aosta - Oggetto del Consiglio n. 1298 del 23 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1298 del 23 febbraio 2022 - Resoconto
OGGETTO N. 1298/XVI - Interrogazione: "Notizie in merito alla
volontà di trasferire il Reparto di Psichiatria presso l'Ospedale
Parini di Aosta".
Marguerettaz (Président) -
Point n° 17 à l'ordre du jour.
L'assesseur Barmasse a demandé la parole.
Barmasse (UV) -
La prima domanda è: "se le segnalazioni
comparse nell'articolo del quotidiano on-line "Aostaoggi" del 21
gennaio scorso in merito al reparto di psichiatria corrispondano al
vero". In merito all'articolo apparso sulla testata giornalistica
on-line "Aostaoggi" del 21 gennaio, il titolo era: "Covid,
l'inferno del reparto di psichiatria di Aosta", informo che i posti
letto non sono stati dimezzati ma ridotti di quattro, passando da
quindici posti letto a undici, per consentire assistenza
infermieristica adeguata vista l'assenza in contemporanea di
quattro risorse che si è aggiunta alle assenze per sospensioni. La
riduzione dei posti è durata una decina di giorni. I pazienti
psichiatrici ricoverati in acuto, penso in situazioni di scompenso,
sono per la loro specificità poco complianti e impegnativi, ragion
per cui il personale in servizio ha il numero adeguato a garantire
la sicurezza delle cure. Al mattino sono presenti tre infermieri,
due OSS e un educatore, nel pomeriggio tre infermieri e un OSS e la
notte due infermieri più la guardia armata per quindici posti
letto. I numeri degli operatori presenti rispettano la delibera
della Giunta regionale n. 1604/2002, che ha tenuto conto della
dislocazione del reparto rispetto all'Ospedale Parini. La presenza
dell'ala dedicata ai pazienti Covid positivi è stata una scelta
dettata dalla peculiarità di tali utenti, che, altrimenti,
sarebbero di difficile gestione in un reparto Covid ordinario.
Possiamo concludere, quindi, che le segnalazioni comparse
nell'articolo non corrispondono al vero e sono state disconfermate
dalle OSS
in toto
mediante una
mail
alla Direttrice
del Dipartimento di salute mentale. Inoltre, è stata indetta una
riunione, documentata con un verbale, con tutto il personale della
struttura qualche giorno dopo l'uscita dell'articolo per
raccogliere eventuali problematiche da parte degli operatori, i
quali hanno dichiarato di non riconoscersi nelle criticità
descritte dall'articolo.
La seconda domanda è: "se corrisponda a verità l'intenzione da
parte dell'Amministrazione regionale di spostare il Reparto di
Psichiatria presso l'Ospedale Umberto Parini". Nel progetto di
costruzione del nuovo Ospedale Parini è previsto lo spostamento del
servizio psichiatrico di diagnosi e cura dall'ex Maternità al
complesso del Parini. Nel progetto è già stata identificata la sede
del nuovo reparto, cioè l'ala sud verso via
Saint-Martin-de-Corléans dell'attuale presidio che verrà
ristrutturata per questa destinazione.
Président -
La parole au collègue Manfrin pour la
réplique.
Manfrin (LEGA VDA) -
Grazie Assessore, sono assolutamente
soddisfatto delle risposte, innanzitutto a cominciare dal fondo
rispetto alla sua risposta sul trasferimento. In secondo luogo sono
soddisfatto anche della risposta alla prima domanda, nel senso che
questa domanda, secondo me, insegna a questo Consiglio, una volta
più - e una volta in più anche probabilmente a lei, Assessore -
quali sono certi meccanismi e le spiego subito perché, glielo dico
vestendo per un attimo i panni del giornalista. Quando un
giornalista scrive un articolo, chiaramente un articolo come quello
che abbiamo riportato dove si riporta un virgolettato di persone
che raccontano una situazione interna a un reparto piuttosto che si
possono fare articoli su qualsiasi ambito dell'animo umano, un
giornalista non inventa quello che riporta, perché un giornalista
che inventa quello che riporta peraltro scrivendo un virgolettato
evidentemente dovrebbe essere immediatamente deferito al munifico
Ordine dei giornalisti, che poi deciderà le sanzioni, e ne so
qualcosa. Il problema è che qui non mi pare che nessuno sia stato
deferito, né che ci siano querele in atto.
Ora potrà ragionare con me, Assessore, nell'immaginare che se un
giornalista prende e scrive un articolo, probabilmente non se lo
inventa perché rasenteremmo i limiti della follia, una persona un
giorno si alza e dice: "scriviamo un virgolettato con i problemi
che ci sono qua e poi lo pubblico", un articolo evidentemente nasce
quando viene stimolato. Il metodo - e glielo do come consiglio
questo - di riunire tutti quelli da cui potrebbe essere partita una
segnalazione di un articolo e chiedere se sono stati loro, non è un
qualcosa di risolutivo, perché evidentemente se questo articolo non
riporta nomi e cognomi e non è firmato, la persona che ha fatto
questa segnalazione non ammetterà mai di averla fatta. È
altrettanto vero però che il giornalista, secondo quello che è il
nostro codice deontologico, deve verificare e deve avere una prova
certa che questa persona effettivamente, quando riporta un
virgolettato, ha pronunciato quelle frasi. Che cosa significa? Che
se venisse effettivamente poi fatta una querela al giornalista, il
giornalista potrebbe chiaramente opporre che l'identità della
persona c'è, che le prove di quanto ha dichiarato ci sono, sempre
ricordando che il giornalista ha anche il segreto professionale, e
quindi il riunire queste persone e chiedere loro: "chi è che è
stato? Qualcuno ha dei problemi? Avete le criticità?" è
assolutamente inutile perché nessuno confesserà nulla ma la
criticità rimarrà. Quello che si può fare in questi casi è prendere
atto della segnalazione e muoversi di conseguenza nel cercare di
trovare una soluzione a queste criticità, non nel cercare di
individuare chi ha fatto questa segnalazione ed esporlo al pubblico
ludibrio. Glielo dico perché la persona che avrà effettuato questa
segnalazione, di cui io non conosco l'identità, mi fido delle fonti
giornalistiche, com'è giusto che sia secondo il nostro codice
deontologico, non soltanto non vedrà risolti i problemi ma sarà
particolarmente indisposta rispetto a quest'azione inquisitoria che
viene sollevata nei suoi confronti.
Io le consiglio, Assessore, prendendo atto del fatto che avete
svolto le verifiche e nessuno ha detto: "sono stato io a dirlo",
però non c'è nessun problema, e tutte le persone che avete riunito
hanno detto che di problemi non ce ne sono... io partirei dalle
criticità segnalate e proverei a risolverle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK