Consiglio Regionale della Valle d'Aosta - Oggetto del Consiglio n. 313 del 10 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 313 del 10 gennaio 2019 - Resoconto
OGGETTO N. 313/XV - Interpellanza: "Attivazione di un tavolo
di confronto con l'ANAS per la soluzione del problema della caduta
massi nel tratto della strada statale n. 26 nel comune di
Montjovet".
Rini (Presidente)
- Punto n. 43 all'ordine del
giorno.
Pour l'illustration, la parole au collègue Gerandin.
Gerandin (MOUV')
- Con questa iniziativa volevo riportare
al centro dell'attenzione quel consueto problema riguardante il
tratto di strada concernente la statale 26 nel comune di Montjovet.
Negli ultimi anni queste problematiche riferite alla percorrenza,
alla caduta massi, anche con un impatto importante, se prima erano
un fatto che succedeva ogni tanto, purtroppo si sono accentuate. Il
cambiamento climatico è una delle conseguenze, però questo percorso
è fatto di tante incognite, bisogna leggere i cartelli a Verrès se
quel tratto di strada è aperto e, come succede ultimamente, ci sono
fasce orarie in cui non è transitabile. Sono stati fatti interventi
importanti, sicuramente ne stanno facendo ancora, ma il problema è
assolutamente serio, perché c'è stata anche una presa di posizione
chiara da parte degli Amministratori locali. Per il comune di
Montjovet questa percorrenza alternata è un grosso problema, poiché
non ci sono altri tratti per accedervi, bisogna tornare a Verrès,
sperando che l'autostrada sia gratuita, e uscire a Saint-Vincent,
altrimenti si paga tutto il tratto fino ad Aosta. È una situazione
insostenibile e occorrerà arrivare a soluzioni definitive perché,
così com'è, non si può andare avanti. Qualcuno mi risponderà
dicendo che vi è un problema di disponibilità finanziarie per fare
interventi risolutivi, però io vedo - come lo vedono i valdostani -
un proliferare di rotonde, svincoli, sopraelevate e sottopassi
lungo tutto il tratto dell'ANAS, quotidianamente, mensilmente,
annualmente.
Voglio pertanto capire se c'è la volontà politica di arrivare a
una soluzione definitiva per quel tratto di strada, perché è
l'unico accesso che abbiamo, non ci sono viabilità alternative, se
non vogliamo pagare il "pizzo" ai nostri gestori privati delle
autostrade. È importante capire se ci sono questi tavoli, se c'è la
volontà di aprirli, se qualcuno si è già interessato per andare in
questa direzione. Nello stesso tempo, considerato che non sarà la
volontà di questo Consiglio, di questo Governo o di questo
Assessore che riuscirà a risolvere la problematica in tempi brevi
(questo è indubbio, non è pensabile), vorremmo anche capire, e
voglio capire, se c'è una persona che sta monitorando, soprattutto
se ci sono certificazioni da parte dei geologi o dei responsabili
regionali dell'ANAS in cui viene valutata la pericolosità della
zona, del transito di quel tratto di strada statale e che data
hanno - se ci sono - queste certificazioni, proprio per quel
cambiamento climatico che porta ad un accentuarsi di queste cadute
massi e per evitare che in quel tratto si debba sperare che non
accada nulla. Io penso che chiunque transiti in quel tratto, e che
quindi non ha passaggi alternativi, debba avere qualche certezza in
più, che quel percorso non sia pericoloso. È inutile dire: "l'avevo
detto, l'avevo pensato" quando succedono gli incidenti. Non bisogna
nemmeno creare allarmismo, però nello stesso tempo va presa in
fretta una soluzione definitiva per la Mongiovetta.
Presidente
- Per la risposta, la parola all'Assessore
Borrello.
Borrello (SA)
- Ringrazio il proponente per la modalità
con la quale ha esposto l'interpellanza perché, al di là dei ruoli,
è ben consapevole dell'importanza della tematica, soprattutto per
quanto riguarda il discorso di servizio, percorrenza e fruibilità
dell'asse viario di quella zona. È anche cosciente delle
problematiche legate alla programmazione degli interventi e della
disponibilità economica. Le riconosco l'onestà intellettuale in tal
senso, perché l'ha già citato all'interno della sua esposizione.
Risponderò puntualmente alle sue domande e poi entrerò in un
ragionamento più di carattere politico, anche in virtù delle
sopravvenute richieste dell'Amministrazione comunale di Montjovet,
per cercare di aprire un tavolo e per capire quali saranno le
possibilità di intervento sulle strade statali di competenza
ANAS.
Esiste una cartografia descrittiva di sintesi che è alla base
dei ragionamenti rispetto alle pericolosità potenziali sul
territorio valdostano ed è a disposizione dell'ANAS. Nel caso
specifico le cartografie sono redatte ai sensi della legge n.
11/1998, articolo 35, "carte prescritte di sintesi per frane,
valanghe, inondazioni": la 35 per le frane, la 36 per le
inondazioni e la 37 per le valanghe. Il versante della strada
statale 26 è classificato come zona rossa, quindi ad alto rischio
di fenomeni franosi e la responsabilità diretta sulle attività di
carattere gravitativo è a capo dei titolari dell'infrastruttura.
Per quanto riguarda la Mongiovetta la responsabilità rispetto a
questa azione sulle frane è di ANAS. Bisogna dire che ANAS ha già
prodotto tutta una serie di azioni di mitigazione di interventi
gravitativi riguardanti il tratto stradale da lei citato, con tutta
una serie di problematiche, di ripercussioni e di criticità per
quanto riguarda la popolazione della media Valle. Giova comunque
precisare che, di norma, in caso di pericolo di frane e di crollo,
nel momento in cui l'area sorgente del fenomeno gravitativo sia
distante dall'infrastruttura viaria, vengono attivati i
professionisti regionali del settore assetto idrogeologico, così
come è avvenuto per esempio lungo la strada regionale La Thuile-Col
du Joux quando è avvenuto un crollo lungo la strada regionale nel
comune di Pré-Saint-Didier: lì c'è stata una concertazione tra i
geologi, l'Amministrazione regionale e l'ente ANAS al fine di
andare a definire il rischio residuo per poter riaprire la strada
statale per Col du Joux.
Quali sono gli interventi che l'ANAS ha posto in essere sulla
strada statale 26? Il tratto stradale è particolarmente
attenzionato dall'ente gestore della strada, in quanto ha eseguito
numerosi interventi di consolidamento della parete, l'ultimo dei
quali - che è ancora in corso - ha un valore di circa 2 milioni di
euro. Proprio nell'ottica della programmazione degli interventi,
ANAS ci ha dichiarato che è in corso di redazione - lo comunico a
lei, ma lo comunicheremo al Comune in una riunione specifica - un
ulteriore progetto di consolidamento dei versanti nel tratto in
interesse compreso tra il chilometro 65 e il chilometro 66 per un
investimento ulteriore di 1 milione di euro. Questo a testimonianza
del controllo continuativo che l'ente ANAS ha sul tratto in
oggetto. L'unica soluzione definitiva, come lei ha ben anticipato,
è di trovare un percorso alternativo. Vi è quindi un'attività
continuativa di controllo e di monitoraggio per cercare di
prevenire ed abbattere il rischio residuo e, dall'altra parte,
provare ad immaginare un percorso alternativo.
Arrivo al secondo punto. Ci confrontiamo in maniera continuativa
con ANAS, anche per tutta una serie di problematiche che
interessano alcuni grandi progetti strategici nel nord-ovest:
faccio riferimento all'intervento nella parte orientale della città
di Aosta per quanto riguarda la strada statale 26, oppure la
problematica della galleria di Etroubles sulla strada statale 27,
oppure all'ipotesi progettuale, che è ancora allo studio, della
galleria di Bard. Di conseguenza noi dobbiamo definire con l'ente
ANAS la risoluzione dei progetti già aperti, dei cantieri già
aperti e sbloccare le ipotesi già in fase di progettazione come
quelle che le citavo precedentemente, nonché stabilire nuove
possibili valutazioni rispetto a percorsi alternativi. Da un
calcolo che ho fatto fare ai miei uffici riguardo ad un possibile
intervento di pochi chilometri in galleria - nel caso specifico è
una valutazione tutta interna, quindi non c'è stato ancora il
dibattito con l'ente proprietario -, questo potrebbe avere un costo
approssimativo di circa 100 milioni di euro. Le anticipo che ho
ricevuto una comunicazione ufficiale dal Comune di Montjovet: ha
richiesto urgentemente una riunione, anche con il Presidente della
Regione per le sue funzioni prefettizie, che convocheremo nel più
breve tempo possibile con l'interlocutore principale, l'ANAS, per
definire la programmazione e gli importi nel rispetto delle
competenze dello stesso ANAS, poiché il ruolo dell'Amministrazione
regionale è di essere conduttore delle problematiche e veicolare i
disagi che i nostri cittadini hanno avuto in questo periodo.
Un'ultima considerazione: l'ANAS - mi riallaccio anche le
problematiche dei viadotti e dei ponti - ci ha comunicato l'anno
scorso che aveva fatto degli interventi sul ponte, quindi c'è
un'azione continuativa di controllo e monitoraggio su quel tratto
stradale. Di conseguenza continueremo ad interagire con ANAS per
cercare le possibili soluzioni, ma consapevoli di tutte le
problematiche che il caso ci porta in evidenza.
Présidente -
Pour la réplique, la parole au collègue
Gerandin.
Gerandin (MOUV') -
Assessore, capisco che non poteva
dirmi tanto altro, non mi aspettavo chissà che tipo di soluzione a
breve termine. La ringrazio per la disponibilità manifestata ad
attivare un tavolo di confronto tra ANAS, Regione ed Enti locali e
sarebbe interessante che gli esiti di questo tavolo fossero quanto
meno resi edotti all'interno della Commissione competente.
Mi lascia perplesso quando mi dice che un intero versante è
classificato zona rossa, e mi viene difficile pensare come si possa
ipotizzare e dare priorità ad altri interventi; possono essere
interventi assolutamente necessari per migliorare la viabilità, ma
che non ci si ponga il problema numero uno, con un tratto del
genere, classificato in zona rossa, con i cambiamenti climatici,
con i crolli che aumentano nel tempo per cui c'è una pericolosità
latente che potrebbe causare chissà quali problemi e, soprattutto,
su un sistema viario in cui questa è l'unica strada... non abbiamo
varianti, non possiamo fare un tratto strada diverso! Quel tratto
deve comunque essere transitato per la libera circolazione,
soprattutto tenendo conto delle difficoltà che abbiamo avuto nel
tempo, legate anche all'evento alluvionale del 2000, dove
l'autostrada non era percorribile e avevamo solo un tratto di
strada statale percorribile. Non riesco a capire come mai, in un
tavolo con l'ANAS in cui prima si definiscono gli interventi
programmati, non si possa trattare quelli in atto e non mettere in
piedi un intervento risolutivo. Non so se sarà di qualche
chilometro la soluzione definitiva, ma il tratto dall'inizio della
Mongiovetta alla fine della stessa a me non pare che sia di qualche
chilometro, probabilmente è di qualche centinaio di metri, e
probabilmente non saranno necessari 100 milioni, quindi togliamo il
primo pericolo grosso che è dall'inizio alla fine della
Mongiovetta. Poi c'è tutta la parte del versante sotto Montjovet,
dove ci sono state le ultime frane, ma a tratti probabilmente si
può intervenire con una pianificazione.
Lei mi dice che sono i tecnici che hanno la responsabilità e
danno il via libera al transito in quel tratto e io lo faccio anche
a tutela di questi, perché il giorno in cui qualcuno dell'ANAS,
magari un po' più preoccupato delle conseguenze, chiude quel
tratto, saremo davvero messi male! Forse è meglio prevenire, senza
tono polemico e sapendo che avete uno spazio di manovra molto
limitato. Non sono decisioni che possono essere prese oggi e
sistemate oggi, ma, proprio perché è necessario tanto tempo, è
opportuno che un versante in zona rossa in cui ci sono continui
crolli sia messo in sicurezza in maniera definitiva.
Presidente
- Colleghi, come avevamo accordato nella
riunione di martedì, chiedo ora una breve sospensione per una
riunione dei Capigruppo.
La seduta è sospesa dalle ore 11:53 e riprende alle ore
12:42.
Rini (Presidente)
- Possiamo riprendere i lavori. Punto
n. 44 all'ordine del giorno. Il collega Manfrin ha chiesto la
parola.
Manfrin (LEGA VDA) -
Alla luce di quanto discusso in
Conferenza dei Capigruppo, chiedo una breve sospensione per un
confronto con le forze di minoranza.
Presidente -
La sospensione è concessa. A questo punto i
lavori riprenderanno nel pomeriggio, alle ore 15:30.
---
La seduta termina alle ore 12:44.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK