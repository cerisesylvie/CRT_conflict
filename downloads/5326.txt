Consiglio Regionale della Valle d'Aosta - Oggetto del Consiglio n. 218 del 6 aprile 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 218 del 6 aprile 1983 - Resoconto
OGGETTO N. 218/VII - FUTURA UTILIZZAZIONE DELLE CENTRALI
IDROELETTRICHE DI PROPRIETA' DELLA SOCIETA' CRAVETTO.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica, Tonino e Cout.
INTERPELLANZA
AVENDO APPRESO che sarebbero in corso trattative fra la
Regione e la Società Cravetto in merito a centrali idroelettriche
di proprietà di quella Società, centrali che potrebbero in seguito
essere trasferite all'ILSSA VIOLA;
TRATTANDOSI di argomenti rilevanti sia dal punto di vista
energetico che occupazionale;
I sottoscritti Consiglieri
INTERPELLANO
il Presidente della Giunta regionale per sapere:
se la Regione intende acquisire le centrali della Società
Cravetto;
quale utilizzazione delle stesse viene ipotizzata;
quali siano le prospettive dei lavoratori attualmente
occupati presso le centrali suddette.
PRESIDENTE:
Ha chiesto di illustrare l'interpellanza il
Consigliere Tonino, ne ha facoltà.
TONINO - (P.C.I.):
L'interpellanza credo sia
sufficientemente chiara. Da alcuni mesi si discute del futuro delle
Centrali Cravetto di Donnas, le notizie sono che l'azienda sarebbe
disponibile a cedere le due centraline. Si è parlato di una
possibilità di utilizzo di queste centrali da parte
dell'ILSSA-VIOLA che ha bisogno di questa energia, si è anche vista
accennata la possibilità di un'acquisizione delle centrali da parte
della Regione. Siccome l'argomento interessa soprattutto i
lavoratori di quelle due centrali che sono ansiosi di capire quale
sarà il loro futuro, chiediamo con questa interpellanza alla Giunta
quali sono le notizie certe rispetto a questa vicenda.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Effettivamente la ditta Cravetto ha
iniziato, senza informarne la Regione che l'ha saputo dall'ENEL,
delle trattative per cedere due centrali; una di ca. 1900 kw e
l'altra di quasi 5000 kw. La Regione ha pregato l'ENEL di non
intervenire ed ha iniziato le trattative in proprio, in quanto
ritiene che ogni volta che è possibile, in base alle leggi attuali,
le acque devono essere gestite direttamente dalla Regione tramite
evidentemente una società, non da un Ente nazionalizzato.
L'utilizzo potrebbe essere immediato, tenendo presente che per
la piccola possono essere fatti dei lavori tali da aumentare
notevolmente la sua produttività; comunque la prima fornitura
immediata è chiaramente quella dell'ILSSA-VIOLA. Con un costo
dell'energia più basso, si può sperare di salvare quella produzione
che il Consigliere Tonino conosce bene, in quanto di attenuerebbe
uno dei parametri dei costi e di conseguenza si potrebbe rimanere
sul mercato in maniera competitiva.
L'ILSSA-VIOLA ha già una centralina in proprio, con queste due
credo che supererebbe addirittura il proprio fabbisogno e quindi ci
potrebbe essere fornitura anche per altri autoproduttori che
potrebbero entrare in questa società con delle quote più o meno
simboliche e beneficiare di quelle disposizioni di legge a favore
degli autoproduttori al di sotto mi sembra di 5000 kw.
L'utilizzazione è evidentemente a favore delle industrie che
sono forti consumatrici di energie, che intendiamo vengano
mantenute in Valle, a tutela dell'occupazione. Questa società avrà
dei dipendenti: saranno quelli che attualmente vi sono ed avranno
il contratto degli elettrici. E' altrettanto chiaro che ci saranno
degli automatismi che verranno introdotti proprio per avere le
differenze di economia di scala necessarie per poter poi vendere
l'energia ad un prezzo valido, pagando contemporaneamente il prezzo
necessario all'acquisto. Credo che, se ricordo bene le cifre, siano
23 gli occupati in questione. Grosso modo, ad ultimazione dei
lavori, penso che una ventina dovranno rimanere occupati in quel
ramo.
PRESIDENTE:
Ha chiesti di parlare il Consigliere Tonino,
ne ha facoltà.
TONINO - (P.C.I.):
Siamo soddisfatti della risposta del
Presidente della Giunta, crediamo sia necessario accelerare l'iter
per l'acquisizione così da fare in modo che questa proposta che
interessa da una parte l'ILSSA-VIOLA dall'altra anche i lavoratori
occupati nelle due centraline, si realizzi. La formula della
società mista è una soluzione che avevamo già indicato anche in
altri convegni per cui ci trova concordi, e vede inoltre una
partecipazione diretta anche della Regione nella gestione di queste
possibilità di produzione di energia elettrica.
Per quanto riguarda l'utilizzo, se è vero che il primo punto è
indubbiamente quello di fornire ad un costo competitivo l'energia
all'ILSSA-VIOLA, chiediamo alla Giunta di valutare l'opportunità di
una ristrutturazione anche dei due impianti: soprattutto quello di
Donnas mi dicono che con modesti investimenti può addirittura
raddoppiare la sua produzione, il che si traduce, con ogni
probabilità, nella possibilità di produrre energia per
utilizzazioni diverse da quelle dell'ILSSA-VIOLA.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK