Consiglio Regionale della Valle d'Aosta - Oggetto del Consiglio n. 130 del 27 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 130 del 27 ottobre 1983 - Resoconto
OGGETTO N. 130/VIII - RATIFICA DELLA DELIBERAZIONE N. 5839 IN
DATA 30.9.1983, ADOTTATA DALLA GIUNTA REGIONALE IN VIA
D'URGENZA.
Oggetto n. 5839 in data 30 settembre 1983:
Concessione in comodato e locazione di uno stabilimento
industriale e finanziamento di attività produttiva in Comune di
Arnad. - Approvazione dello schema di convenzione.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Il nostro voto sulla delibera in
oggetto è legato alla risposta che ci darà il Presidente della
Giunta o l'Assessore. Noi siamo d'accordo che in questa situazione
di crisi si cerchino tutte le iniziative possibili per mantenere
l'occupazione ed evidentemente questa ratifica va in tale
direzione, però vorremmo sapere alcune cose. Oggi ratifichiamo una
delibera in cui si fa una convenzione con l'impresa La-Dema di De
Maio; sono a conoscenza di altre due delibere di Giunta dove La
Dema si trasforma - ed era previsto nella Convenzione - di modo che
viene ad avere la sede in Valle d'Aosta, quindi vorrei sapere di
questa Carteferplast, società a responsabilità limitata, quanti
sono i soci, qual'è il capitale sociale, e se è opportuno che in
questa bozza di convenzione rimanga questo punto 3, dove fra le
varie cose si dice che l'impresa si impegna ad assorbire
esclusivamente la mano d'opera locale, con precedenza per i
residenti nel Comune di Arnad e Comuni limitrofi, con la sola
eccezione di personale tecnico specializzato non reperibile nella
Regione. Dal momento che questa è una di quelle clausole che
permettono alle varie aziende di girarci intorno, direi che questo
è proprio uno di quei nodi insormontabili da sciogliere per
firmare, perché oggi è un po' difficile che un'azienda assuma solo
mano d'opera non specializzata, con tutto il rispetto per chi fa le
pulizie; quindi, se fosse possibile, direi di studiare un'altra
dizione che permetta alla ditta di superare questo ostacolo e di
assumere mano d'opera.
Altra questione; fra i vari punti su cui la Regione s'impegna
c'è quello di dare in locazione uno stabilimento.
Ora, io capisco l'urgenza ma noi dobbiamo ratificare una bozza
di convenzione in cui si dice che si dà questo previo acquisto, e
l'acquisto viene al punto successivo. Praticamente ci troviamo a
dover ratificare quando non abbiamo ancora deciso di acquistare,
quindi a me pare che si dovrebbe in futuro rispettare i tempi ed
evitare di trovarsi a ratificare una bozza di convenzione in cui si
prevede una cosa di cui la Regione non è ancora proprietaria.
Ed ancora: la Giunta, con due provvedimenti, ha deliberato, fra
le varie cose, l'erogazione di 400 milioni da ammortizzare in 9
anni; devo precisare che si danno per 5 anni in comodato e dal
sesto in avanti si dà un affitto del 6% del costo dello stabile,
per cui questa azienda viene ad essere agevolata per il non affitto
nei primi cinque anni - tenendo conto di quello che si dice nel
punto successivo - per un importo di circa 100 milioni. Quindi
vorrei sapere se, rispetto all'impegno di assumere 7 operai alla
firma della convenzione ed eventualmente 12 successivamente -
purtroppo sappiamo che in Valle d'Aosta i secondi impegni non
vengono mai rispettati - si ritiene questa agevolazione
adeguata.
Infine, in una prima delibera che porta la data del 7 ottobre,
si diceva che i 400 milioni da ammortizzare in 9 anni si davano
all'atto della documentazione di spesa, a garanzia, al 13% e questo
ci sta bene. il 21 ottobre si fa un'altra delibera (e ne chiedo il
motivo) e qui si dice che si danno 200 milioni alla firma della
convenzione ma non si chiede documentazione di spesa. Noi vorremmo
chiedere se vengono date veramente queste garanzie perché una delle
cose che è stata più discussa è proprio la difficoltà di trovare
gente che si impegni con capitali propri.
Mi pare che l'inizio non sia buono: quando una ditta comincia a
chiedere subito delle deroghe, dei cambiamenti che poi alla fine
vanno solo a suo favore e prestiti di 200 milioni senza
documentazioni, vuol dire che anticipiamo dei soldi che, sebbene
svalutati, non è che siano pochi.
Restiamo in attesa delle risposte e condizioneremo il nostro
voto a queste.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Credo che sarebbe opportuno discutere
questa deliberazione di Giunta congiuntamente al punto n. 37 perché
se ho ben capito, si tratta di due provvedimenti strettamente
connessi fra di loro.
Devo dire che condivido una serie di interrogativi che ha posto
il Consigliere Millet, perché questa delibera di Giunta è, così
com'è impostata, estremamente strana e chiunque abbia sfogliato le
delibere di Giunta di quest'ultimo mese avrà notato che nell'arco
di un mese circa la Giunta ha assunto cinque deliberazioni che
riguardano questo argomento, dalle perizie alle fideiussioni, alle
convenzioni, oltre alla deliberazione di Consiglio che discuteremo
al punto n. 37. Forse sarebbe stata opportuna, prima ancora di
iniziare l'esame delle deliberazioni, una esposizione d'insieme
della questione da parte della Giunta regionale così da farci
capire in quale tassello vadano collocate queste diverse
deliberazioni di Giunta che sono state approvate a pioggia e che il
Consiglio si troverà a dover affrontare in scadenze successive.
Per quanto riguarda più specificatamente questa deliberazione,
balza agli occhi che si tratta di una deliberazione con cui la
Regione si impegna a concedere in uso gratuito e poi in affitto, ad
una società che ancora deve essere costituita perché non c'è, un
fabbricato di cui la Regione non è ancora proprietaria. E' una
deliberazione di cui non ci sono neppure gli estremi certi. La
Convenzione al punto n. 11 dice infatti che l'impresa La-Dema si
impegna a costituire una società a responsabilità limitata e quindi
sarà opportuno sapere chi c'è concretamente in questa società. Al
punto 2/l si dice poi che la Regione metterebbe a disposizione
della La-Dema un fabbricato che però deve essere ancora acquistato
e che se ne parlerà nel punto successivo. Al punto 2/3 si impegna
invece a concedere un mutuo, di cui parlava il Consigliere Millet,
di 400 milioni.
Una delle domande che ci si può porre è la seguente: se questa
azienda già lavorava all'interno di questi fabbricati in Comune di
Arnad, perché non continua a farlo come prima, cioè mantenendo un
rapporto di locazione come probabilmente avrà avuto con la ditta
Giovannetto? Per quale motivo è necessario questo intervento di
acquisto da parte della Regione, la quale poi a sua volta cede in
locazione questo stabilimento alla nuova società che viene
costituita? A meno che non siano sorti dei problemi, dei contrasti
fra la società La Dema e la ditta Giovannetto: in questo caso
allora perché la Regione non mette a disposizione di questa società
un altro dei tanti stabilimenti, capannoni industriali che ha
acquistato e che attualmente sono inutilizzati? Infine vorrei
sapere quali sono le garanzie che questa società è in grado di
dare.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
In primo luogo, la La-Dema lavorava
con l'Ilssa-Viola e mi stupisce che questo fatto non sia conosciuto
da chi sa tutto sull'Ilssa-Viola.
Se poi c'è scritto nella deliberazione allora a maggior ragione
doveva essere detto adesso. Visto che l'Ilssa Viola fa certe
questioni, tutti i dipendenti dovevano essere licenziati. La
La-Dema lavorando in questo capannone, può essere recuperata con un
intervento regionale per delle lavorazioni affini ed anche
differenti, che comunque si estendono su un arco più lungo e che
interessano anche la Finsider con i trasporti ecc.; cioè è
un'azienda che lavora sugli scarti dell'industria siderurgica e che
può continuare a lavorare a condizione che non debba dipendere più
soltanto dall'azienda Ilssa-Viola, aumentando anche personale ed
utilizzando completamente il capannone in questione, che prima
utilizzava solo in parte, e arrivando a sedici dipendenti, così
come risulta anche da quanto è stato letto. Secondo, è una delle
facoltà previste dal Codice Civile che un privato possa fare una
promessa di vendita, che secondo l'articolo 1351 del Codice Civile
è obbligatoria per lui, di conseguenza anche se noi non abbiamo
approvato la delibera successiva, in forza di quella promessa e
fino a quando il Consiglio regionale non abbia deciso in maniera
contraria siamo proprietari per il fatto che quel capannone può
essere venduto solo alla Regione, per cui parliamo con pieno
diritto di causa, perché se qualcuno volesse non fare questo è
ottenibile una sentenza del Tribunale che obbliga la persona o la
società che ha firmato la promessa di vendita, a cederlo. Questo
vale come contratto notarile inseribile alle ipoteche.
Per quanto riguarda la ditta La-Dema, che poi tradotto in parole
correnti si chiama De Maio, trasforma una lavorazione esistente con
un numero molto basso di persone, aumenta il numero di queste
persone garantendo l'occupazione di gente che altrimenti sarebbe
licenziata a causa della crisi dell'Ilssa-Viola.
Vorrei adesso spiegare la cascata di deliberazioni in questione.
Senza volere fare alcuna critica a nessuno, devo dire che qualche
volta i termini puramente giuridici non sono sempre facilmente
recepiti da coloro che chiedono provvidenza regionale. La ditta in
questione acquista per 200 milioni di macchinario e questi possono
essere finanziabili in funzione delle fatture relative. Non c'è
nessuno che può dare di più di quello che rappresentano in fattura,
però può essere consentito un mutuo che poi vuol dire garantire
all'azienda un minimo di liquidità, garantito da una villa che il
suddetto De Maio possiede e che probabilmente il Consigliere Millet
ha visto - io no - sulla quale è iscrivibile ipoteca di primo
grado, per cui il mutuo è largamente garantito.
La delibera è stata rifatta tra l'8 ed il 21 ottobre perché noi,
avendo capito male quello che era stato detto, pensavamo che le
fatture corrispondessero ai 400 milioni e non avevamo alcuna
difficoltà a pagare per questa cifra, mentre invece le fatture per
l'acquisto di macchinario corrispondono a 200 milioni e 200 milioni
sono scorte di attrezzature, ecc., che non sono fattura-bili in
quel modo. Di conseguenza sarà oggetto di un mutuo garantito dalle
proprietà reali immobiliari del signore in questione. Quindi non
credo che ci sia assolutamente niente di eccezionale.
Per quanto riguarda il problema generale quest'attività può
salvare una piccola fetta di occupazione, però facendo un tipo di
attività che è originale e differente, che non è direttamente
assoggettabile, perché può capitare di tutto, a nuove crisi. Noi
abbiamo creduto che fosse opportuno appoggiare un'iniziativa di
questo genere (i 200 milioni sono rimborsabili) perché è
un'operazione corretta nel suo insieme. Posso dire che il De Maio
pagava al mese 2 milioni di lire di affitto per questo capannone;
togliendogli questo, da solo può valere per aumentare
l'occupazione. Dovrebbe occupare sedici persone rispetto a quei
cinque-sei che aveva prima e per quella zona, anche per le
implicazioni rispetto all'Ilssa-Viola, siamo convinti che sia
un'operazione valida.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Io avevo posto delle domande e non
tutto è stato chiarito, soprattutto. sull'occupazione che, da
quello che risulta, dovrebbe essere di 19 persone (cioè 7 più 12).
Io posso parlare solo di fronte ad atti, non ho l'onore di
conoscere il De Maio e tanto meno sono andato a visitare la sua
villa. Se ho capito bene quindi, 200 milioni sono a garanzia e 200
in base alle leggi.
Qui non si dice che c'è già stato un impegno fra il Presidente
Andrione o la Giunta ed il Sig. Giovannetto, per cui come faccio io
a saperlo? L'unica occasione per esserne informato è questa, quindi
ne prendo atto.
L'invito per il futuro è quello di avere la possibilità di
essere più documentato, in modo da non porre delle questioni che
non servono perché possono essere chiarite a priori, e di avere
anche tutti quegli elementi per valutare se l'operazione rispetta
tutti i crismi, dal momento che abbiamo visto nel passato che su
certe operazioni ci sono da dire parecchie cose, soprattutto per il
fatto che molte imprese, dopo un anno o due, hanno chiuso i
battenti e se ne sono andate, lasciando i capannoni vuoti alla
Regione.
Prendiamo atto delle risposte avute e ci asterremo su questa
delibera.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Dalle affermazioni del Presidente
della Giunta mi pare di aver capito che in pratica questa nuova
società, che nasce dalla vecchia impresa La-Dema, avrà una
produzione di tipo totalmente diverso e nuovo con nuovi macchinari;
a parte il fatto che il problema è di mantenimento occupazionale,
perché questa ditta già occupava 15 persone come risulta dalla
relazione della delibera di Giunta, e si impegna ad arrivare a 19.
Spesso sappiamo che questi impegni non vengono mantenuti, quindi
l'obiettivo in sostanza è quello di mantenere un livello
occupazionale ed in questo senso si può condividere il fatto che si
vada incontro alle esigenze di questa azienda con un mutuo
agevolato.
Quello su cui invece non ho ancora sentito una risposta è il
perché si è scelto di dare all'azienda questi capannoni attraverso
un acquisto, dal momento che la Regione è proprietaria di altri
fabbricati, di altre aree attrezzate a livello industriale. Non era
possibile cioè usare un'altra di queste aree, visto che cambiava
anche sostanzialmente il tipo di produzione e di macchinario,
evitando di sobbarcarsi anche l'onere dell'acquisto di questi
fabbricati?
Mi si dice che sono tutte occupate, ma sono convinto che
attraverso una ricerca c'era la possibilità di trovare altre aree
attrezzate senza fare un nuovo acquisto.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 27
Votanti: 16
Astenuti: 11 (Bajocco, Baldassarre, Breuvé, Cout, Dolchi,
Mafrica, Millet, Pascale, Riccarand, Tonino, Torrione)
Favorevoli: 10
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK