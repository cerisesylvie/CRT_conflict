Consiglio Regionale della Valle d'Aosta - Oggetto del Consiglio n. 1422 del 20 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1422 del 20 ottobre 2010 - Resoconto
OGGETTO N. 1422/XIII - Interpellanza: "Progetto di
riorganizzazione della viabilità delle strade regionali n. 19 e 35
dalla Grand Place al capoluogo di Pollein".
Interpellanza
Visto il Piano regionale di previsione dei lavori pubblici
per il triennio 2010/2012 approvato nel luglio 2010;
Richiamate le notizie apparse sugli organi di stampa
nell'ottobre 2007 riguardanti i buoni propositi per il futuro
dell'amministrazione comunale di Pollein per quanto riguardava la
riorganizzazione della viabilità del paese,
il sottoscritto Consigliere regionale
Interpella
Il Presidente della Regione per sapere:
1) quali sono le motivazioni che hanno determinato
l'esclusione dal programma degli interventi per il triennio
2009/2011 del Fondo per speciali programmi di investimento (FOSPI)
del progetto presentato dal Comune di Pollein, riguardante "Lavori
di riorganizzazione della viabilità carrabile, pedonale e ciclabile
delle S.R. 19 e S.R. 35 dalla
Grand Place al Capoluogo,
nonché previsione di adeguati spazi a parcheggio e riqualificazione
urbanistica dell'area";
2) quali sono le motivazioni per cui il progetto recante il
titolo "Riorganizzazione della viabilità carrabile, pedonale e
ciclabile della S.R. 19 e S.R. 35 dalla
Grand Place al
Capoluogo", sostanzialmente analogo a quello precedente, è invece
stato incluso nel Piano triennale di previsione dei lavori pubblici
per il triennio 2010/2012.
F.to: Chatrian
Président
- La parole au Vice-président Chatrian.
Chatrian (ALPE)
- Grazie Presidente.
Non so chi risponderà a questa nostra iniziativa, credo
l'Assessore competente. Avevamo interpellato sinceramente il
Presidente della Regione e vi dico anche il perché. Nel mese di
luglio, affrontando l'assestamento di bilancio e poi l'approvazione
del piano triennale di previsione dei lavori pubblici, c'è stato un
intervento interessante in Consiglio, un dibattito sul domani o
anche sull'eventualità di modificare norme, leggi, impianti e il
Presidente ci assicurò che la politica
rubinettiana
non era
iniziata. A quel punto terminò il Consiglio del mese di luglio e
oggi volevamo avere delle risposte più chiare su due progetti
presentati in tempi non sospetti, si direbbe in quest'aula, quanto
meno molto simili nel titolo.
Chiediamo
"quali sono le motivazioni che hanno determinato
l'esclusione dal programma degli interventi per il triennio
2009-2011..."
, in aula siamo in tanti ex sindaci, sappiamo
quali sono le difficoltà, i tempi e le procedure per presentare un
finanziamento al progetto FOSPI, le risorse soprattutto umane,
prima che economiche, quindi quali sono le motivazioni, la seconda
domanda invece è: quali sono le motivazioni per le quali il
progetto è stato finanziato successivamente nel programma
triennale. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Grazie Presidente.
Risponderò da un punto di vista tecnico, perché, se devo
rispondere con il cuore, mi piacerebbe molto ricordare le politiche
rubinettiane, come le ha chiamate il collega, partendo da Torgnon e
procedendo in senso orario, antiorario, eccetera. Il discorso è che
qui parliamo invece di questioni che devono essere più puntuali
sotto l'aspetto amministrativo.
Sul primo punto, l'esclusione era avvenuta per motivi
prettamente economico-finanziari, anche perché il Comune aveva
presentato la realizzazione diretta con il progetto FOSPI di una
parte di competenza regionale, perché interveniva sulle strade nn.
19 e 35 che sono due strade regionali, quindi è chiaro che non
poteva reggere dal punto di vista economico, perché se un Comune si
mette a fare le strade regionali... non mi sembrava logico. Sempre
con quel parere le strutture del FOSPI avevano rilevato due
aspetti: uno, l'aspetto di programmazione urbanistica e oggi questo
è superato, perché il Comune è uno fra quelli che hanno già
adeguato il loro piano regolatore alla legge regionale n. 11/1998,
legge meglio conosciuta come PTP, allora non avevano ancora
adeguato il piano. L'altra osservazione che aveva fatto la
struttura del FOSPI era puramente sotto l'aspetto dei consigli
tecnici da tenere presenti nelle future fasi progettuali, perché,
come il collega sa, il FOSPI tiene presente una fase progettuale e
nelle successive fasi progettuali poi si possono portare quelle
migliorie tecniche proposte dal nucleo di valutazione.
Sul secondo quesito vorrei essere molto chiaro, ossia
nell'ambito degli interventi di ammodernamento e sistemazione della
strada dell'Envers, di cui alla legge regionale n. 66/1991,
l'adeguamento o la riqualificazione delle strade regionali nn. 19 e
35 in corrispondenza del capoluogo di Pollein verso la Grande
Place, l'aeroporto e l'autoporto, risultano, assieme
all'ammodernamento del tratto regionale fra Charvensod, Gressan,
Jovençan e Aymavilles, un intervento di particolare importanza,
iniziato da tempo. Questa considerazione è avvalorata dai periodici
rilievi di traffico effettuati sulle strade regionali, che nello
specifico, in corrispondenza dell'incrocio fra le strade regionali
nn. 19 e 35 hanno evidenziato nel 2009 (se il collega vuole, si
possono prendere anche gli anni precedenti) 8.952 passaggi,
precisamente il martedì 20 ottobre, e 7.906 nel sabato 24 ottobre.
Si evidenzia fra l'altro che le problematiche connesse alla
circolazione dei veicoli e alla sicurezza dei pedoni in
corrispondenza del tratto terminale della strada regionale n. 19 è
nota da molti anni, come anche evidenziato da numerosi residenti
mediante segnalazioni, comunicazioni scritte fin dal 2002 e dalle
ripetute richieste di intervento del Comune stesso, che partono dal
2003 per concludersi nel 2008. Inoltre l'Amministrazione regionale
ha già programmato importanti infrastrutture, che saranno
prossimamente realizzate nel comune stesso, in primis la nuova
caserma dei vigili del fuoco con la sede della Protezione civile e
la Centrale unica del soccorso, oltre al potenziamento
dell'eliporto militare, che è connesso al recupero della Testafochi
per uso universitario, opere che incrementeranno ulteriormente i
già importanti flussi di traffico.
A seguito di tali considerazioni, l'Amministrazione regionale ha
ritenuto necessario avviare sin dal 2008 opportuni contatti con
l'Amministrazione comunale di Pollein, tesi ad approfondire le
soluzioni alle problematiche relative alla sicurezza della
circolazione veicolare e ciclopedonale, mediante l'ammodernamento
della viabilità regionale. Prova ne è che già nel programma
triennale di previsione 2009-2011, approvato da questo Consiglio,
tale intervento era già inserito. Oltretutto la volontà di eseguire
tale intervento è stata altresì confermata nel successivo programma
di previsione 2010-2012, sempre approvato da questo Consiglio, al
codice DST 47, per un importo complessivo di 4.200.000; questo
intervento comprende lo stralcio relativo all'adeguamento della
viabilità regionale sulla base delle previsioni contenute nel
programma preliminare, elaborato dal Comune nel 2007 e presentato
per il finanziamento FOSPI relativo al 2009-2011. Tale progetto
preliminare comprendeva sia lo studio della situazione della
viabilità regionale che delle opere di sosta e dei parcheggi di
competenza comunale ed è stato ritenuto una buona base da cui
potranno essere sviluppate le successive fasi progettuali. Infatti
lo stesso progetto era già stato valutato positivamente dal punto
di vista tecnico in sede di FOSPI, ha ottenuto anche la valutazione
positiva condizionata alla compatibilità ambientale con la
deliberazione di Giunta regionale n. 3142/2009 ed è stato inserito
in sede di adeguamento del piano regolatore, quindi ha superato da
quel momento tutte le procedure che doveva per essere ritenuto
idoneo. Nell'ambito della realizzazione delle infrastrutture prima
citate, nuova sede dei vigili del fuoco, della Protezione civile e
ristrutturazione dell'eliporto militare, tenuto conto delle
esigenze viarie e di sosta delle aree limitrofe, è pertanto in fase
di redazione da tempo uno schema di accordo di programma che renda
possibile la realizzazione unitaria delle opere viarie di
competenza regionale e delle infrastrutture comunali. Tale
realizzazione unitaria, che sarà a cura della Regione, ma con
adeguata compartecipazione delle spese da parte del Comune
relativamente al costo delle sue opere, è stata prevista
all'articolo 15 della legge regionale n. 21/2010, assestamento del
bilancio di previsione per l'anno finanziario 2010, modifiche alle
disposizioni legislative e variazioni al bilancio di previsione per
il triennio 2010-2012 (quindi è la terza volta che è venuto in
Consiglio questo tema) e potrà consentire un'evidente
razionalizzazione dei costi degli impatti sul territorio e della
gestione del cantiere. Perché se tutto questo intervento viene
fatto con un accordo di programma, si possono risparmiare come
pubblica amministrazione, il Comune da una parte e la Regione
dall'altra, delle ingenti risorse finanziarie, perché si evita di
fare dei lavori che sicuramente andrebbero ad intersecarsi l'uno
con l'altro.
Président
- La parole au Vice-président Chatrian.
Chatrian (ALPE)
- Grazie Presidente.
Siamo sinceramente un po' imbarazzati a rispondere. I quesiti
che abbiamo posto, Presidente, erano un po' corretti! Dobbiamo però
prendere atto che ci saranno perfino delle economie di scala
all'interno di questa scelta. L'Assessore ci esplicita il concetto
che, grazie al progetto presentato dal Comune, c'è una buona base
per proiettare il nuovo dossier. Presidente, riteniamo grave o
quanto meno non corretto verso gli altri Comuni questo modo di
operare, in quanto nel rispondere al quesito n. 1 ci viene detto
che c'erano delle difficoltà, l'aspetto amministrativo, l'aspetto
urbanistico... ma questo progetto presentato dal Comune di Pollein
è stato ritenuto non finanziabile per valutazione economica
negativa. Ci sono tanti ex Sindaci in aula e sappiamo tutti che il
Comune avrebbe dovuto compartecipare con circa 800.000 euro di sue
quote e l'altra quota all'interno del pacchetto della finanza
locale.
Presidente, nel mese di luglio il Consiglio... noi non lo
abbiamo votato, ma non perché c'era il finanziamento al Comune di
Pollein, lascerei da parte tale Comune... il Consiglio ha votato il
nuovo progetto direttamente con risorse regionali: 4.200.000 sul
tavolo di risorse, ma gli altri Comuni? Mi chiedo dove sia la
correttezza politica... di solito non portiamo mai delle
discussioni o delle richieste di tipo tecnico; lei vede,
Presidente, che noi chiediamo ai sensi dell'articolo 116 del
Regolamento interno, lo vede sovente che ci informiamo
tecnicamente, ma avremmo voluto da parte sua, se non da parte
dell'Assessore, perché non c'è stata, una risposta di tipo
politico. Lei prima ha sorriso ma, a nostro avviso, qui c'è una
certa gravità rispetto agli altri 73 Comuni, rispetto a chi mette
sul tavolo delle risorse, dei tempi e praticamente qui in sintesi
si ridimensiona il progetto e viene finanziato direttamente da
mamma Regione.
L'Assessore poi oggi ci spiega che c'è un traffico, ci spiega
che ci sarà una nuova sede; la nuova sede, se ho capito bene, è
l'area Multibox. Non interviene su quelle due rotonde di
pedonalizzazione davanti al Comune e alla chiesa di Pollein. Non
sono dell'Envers, ma mi sembra che l'ex Multibox non vada ad
intervenire su questo progetto. Quando nel mese di luglio
continuavamo a dire, Presidente, che ci sembrava che qui si stesse
di nuovo dando mano a percorsi diversi, ecco perché io le avevo
detto magari anche ironicamente: decidete di annullare certi
finanziamenti, modificate gli impianti legislativi e magari ne
discutiamo in Consiglio o in commissione, ma non prendiamo...
Qualcuno poi in quest'aula nel mese di luglio si è rivolto al
nostro gruppo, ai miei colleghi, dandogli del pinocchio; oggi nero
su bianco ci venite a dire che è lo stesso progetto, la Regione non
ha neanche dovuto fare una gara di appalto per la progettazione, è
stato ridimensionato il progetto comunale presentato. L'Assessore
ci dice ancora che era stato presentato negli altri triennali; per
favore, Presidente, prenda in mano lei... ma almeno non prendiamoci
in giro, non prendiamo in giro i valdostani! Assessore, lei ride,
ma non c'è veramente nulla da ridere! Mi dispiace... vedo tanti ex
Sindaci qua dentro... perché se lei ride su un dossier di questo
genere, forse siamo sulla strada sbagliata... siamo veramente sulla
strada sbagliata! Qui c'è stata una volontà di tipo politico, il
progetto FOSPI non è stato finanziato per delle carenze gravi e
tecniche di valutazione ed è stato finanziato grazie
all'Amministrazione regionale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK