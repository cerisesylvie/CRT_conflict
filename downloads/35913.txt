Consiglio Regionale della Valle d'Aosta - Oggetto del Consiglio n. 246 del 14 novembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 246 del 14 novembre 2013 - Resoconto
OGGETTO N. 246/XIV - Approvazione di mozione: "Impegno a
garantire il rispetto delle norme sulla sicurezza ed antincendio
all'aeroporto Corrado Gex di Aosta".
Président
- Pour l'illustration, la parole au collègue
Gerandin.
Gerandin (UVP)
- Merci Madame la Présidente.
Noi, con questa mozione, volevamo concentrare due esigenze che
noi riteniamo assolutamente importanti, fondamentali: la prima è
legata all'aeroporto, per quanto riguarda quelli che possono essere
i tempi e le prospettive legate anche all'esito del ricorso per
l'aggiudicazione a Darwin (e qua penso che qualcuno ci vorrà dare
anche qualche informazione in merito, su come questo sta
procedendo). L'altra esigenza era dettata dal fatto che c'è ormai
una datata carenza nella dotazione dell'organico del personale
professionista nel Corpo valdostano dei vigili del fuoco. È una
carenza ormai cronica che, al 22 di aprile 2013 - così come
peraltro si può leggere molto chiaramente nella delibera della
Giunta regionale - risultava essere di: 19 vigili, 1 caposquadra, 2
capireparto e 1 collaboratore antincendio. È una carenza che si è
particolarmente accentuata negli ultimi anni, dovuta anche a
pensionamenti, ad utilizzo sempre più massiccio di personale per la
prevenzione ed anche per la formazione. Ora, ben lungi dal ritenere
la formazione e la prevenzione elementi assolutamente non
necessari, però si continua ad attingere all'interno del personale.
Questo va sommato anche ad alcune problematiche che negli anni si
sono manifestate, dovute anche alla perdita parziale di idoneità
operativa da parte di qualcuno tra il personale professionista. Non
pensate che ci sia gente sulla sedia a rotelle: nei vigili del
fuoco, basta avere alcune diottrie in meno di vista per non essere
più operativi. Questo, negli anni, ha avuto ripercussioni
importanti, dovute anche al fatto che, in altre realtà, nel Corpo
nazionale, qualche comandante si è preso delle responsabilità che
qua, oramai, sono 6-7 anni che si palleggiano, "si palleggiano"
perché qualcuno non vuole prendersi responsabilità, perché
basterebbe un occhialino da mettere sotto l'autoprotettore perché
questi siano operativi. Questi dirigenti sono comunque stati
riconfermati. Tutto questo ha ridotto all'osso il numero di
personale utilizzato in primo soccorso, il servizio primario,
quello che i cittadini vedono come una vicinanza dell'istituzione,
nel senso che danno sicurezza, tempi rapidi e professionalità negli
interventi.
Noi sappiamo del concorso per vigili del fuoco, è stato messo in
piedi. Vorremmo conoscerne i tempi, sapere se l'iter si è concluso,
se ci sono ulteriori ricorsi, tenuto conto che, purtroppo, abbiamo
già fatto una figura non molto bella quando abbiamo dovuto
annullare, come Amministrazione regionale, la prova dei test. Ora,
però, il tempo è scaduto e vorremmo sapere se c'è una carenza così
come è dimostrato, se questa graduatoria - come spero - è
confermata, se eventualmente non ci sono ulteriori ricorsi;
vorremmo sapere anche se c'è la volontà politica di garantire
questo tipo di servizi essenziali per i cittadini, per il
territorio e per la protezione civile.
Torno al legame con quella che ho chiamato "la prima esigenza",
ovvero quella di garantire il rispetto delle norme sulla sicurezza
ed antincendio dell'aeroporto "Corrado Gex" che si è deciso di
classificare di V categoria. La V categoria prevede che ci sia la
presenza, per quello che riguarda il servizio di sicurezza
antincendio, di 11 vigili (secondo quelle che sono le regole
dell'ENAC). Sappiamo di un primo accordo con le organizzazioni
sindacali - mi pare che abbia come scadenza la fine dell'anno, se
sono ben informato - sull'utilizzo di personale professionista di
servizio e vigilanza.
Noi chiediamo delle garanzie sulla copertura di organico per i
motivi che vi ho detto prima, cioè per garantire questo importante
servizio, ma anche per avere la possibilità di utilizzare una parte
di questo personale all'interno del servizio antincendio e
sicurezza che verrà allestito all'interno dell'aeroporto. Siamo
coscienti che bisognerà ricorrere probabilmente anche nel futuro ad
un utilizzo misto, una parte di personale di servizio ed una parte
di vigilanza, vigilanza che fa parte di uno dei compiti
istituzionali dei vigili del fuoco. Io ci tengo a ricordare che, in
Valle, noi lo utilizziamo molto poco, ma in realtà a noi vicine è
utilizzato comunemente dallo stadio, ai teatri, e cose varie; noi,
qua, lo utilizziamo meno, non abbiamo quelle grandi strutture, ma è
motivato. Sarebbe però un bell'esempio il fatto di poter utilizzare
questo servizio, che fa parte dei compiti istituzionali dei vigili
del fuoco, chiaramente con percentuali che andranno condivise
assieme a quelli che sono i responsabili, i dirigenti, il
direttore, il vicedirettore con i sindacati. Questo perché vorremmo
veramente evitare e dissipare pubblicamente quelle voci che parlano
di eventuali "prospettive di privatizzazione" o "esternalizzazione"
di questo tipo di servizio.
Ci tengo a sottolinearlo: sarebbe il primo ed unico caso in
Italia di un aeroporto di V categoria a non essere presidiato dal
Corpo professionista dei vigili del fuoco. Lo dico anche in
un'ottica diversa perché, in questi giorni, noi abbiamo esaminato i
bilanci e non ho assolutamente dubbi sul fatto che la proposta che
vengo a fare sia quella che, dal punto di vista economico,
costerebbe meno; per cui andremmo in un doppio binario: quello di
garantire il rispetto della copertura della carenza di organico per
un servizio molto importante legato ai cittadini, al territorio ed
alla protezione civile e, nello stesso tempo, potremmo gestire
nella maniera più economica possibile questo servizio all'interno
dell'aeroporto. Grazie.
Président
- On peut ouvrir la discussion générale. Est-ce
qu'il y a des requêtes d'intervention? A demandé la parole le
collègue Borrello.
Borrello (SA)
- Grazie Presidente.
Intanto, ringrazio il collega Gerandin, collega in tutti i
sensi, perché abbiamo avuto dei trascorsi comuni. Io non nascondo
il fatto che, quando parlo dei vigili del fuoco, lo faccio con
orgoglio, anche perché, in questi tre mesi, quando ho assistito ad
interventi di alcuni colleghi che hanno parlato delle proprie
attività lavorative, ho visto che l'hanno fatto con emozione...cito
il collega Donzel, quando ha parlato degli aspetti
scolastici...cito il collega Nogara, quando ha parlato degli
aspetti della forestale. Quindi, per me, non solo è un onore poter
essere qui a parlare dei vigili del fuoco, ma è anche un impegno
che io ho nei confronti di tutti i colleghi della caserma, anche
per il semplice fatto che, per una questione di età anagrafica non
penso di fare politica per 20 anni, e quindi, finita la mia
esperienza ed il mio servizio nei confronti della collettività
regionale nell'ambito politico, tornerò a vestire la divisa, una
divisa che indosso con molto orgoglio. Prima di entrare nel merito,
dico che non toccherò gli aspetti prettamente inerenti l'apertura
dell'aeroporto (perché ci sarà qualcuno che lo farà); voglio però
portare all'attenzione dell'Assemblea alcune considerazioni che
possono essere utili al dibattito.
Innanzitutto devo obbligatoriamente fare una considerazione, che
è la seguente: al di là del fatto che al momento sono collocato in
aspettativa, io non farò nessun tipo di considerazione rispetto
all'attuale dirigente, perché sono gerarchico per natura e quindi
rispetto quello che è il ruolo del comandante, anche perché la
struttura dei vigili del fuoco obbligatoriamente deve essere
verticistica e, quindi, la figura del comandante è la figura di
riferimento di una caserma e ciò deve essere riconosciuto anche
dall'ambiente politico. Dopodiché bisogna ricordare che, in tutte
le leggi nazionali, compresa anche quella regionale (la 37 del
2009), fra i compiti istituzionali dei vigili del fuoco c'è, come
primo elemento, la prevenzione incendi e, in seconda battuta, il
soccorso; quindi, la prevenzione incendi, essendo non casualmente
messa al primo posto, è uno dei compiti istituzionali più
importanti. Essa è il principale compito dei vigili del fuoco e,
successivamente, nel caso in cui la prevenzione non funzionasse,
allora c'è l'elemento del soccorso, che speriamo sempre non venga
applicato.
Detto questo, faccio due considerazioni riguardo alla mozione.
Io non penso che una sorta di disponibilità ad accogliere quelle
che sono le tematiche trattate all'interno della mozione si possa
manifestare con l'accoglimento o meno della mozione, ma con
l'affrontare le problematiche. Le problematiche le stiamo
affrontando. Al di là di quella che è l'attività politica che si
espleta con la presentazione di mozioni che sono atti di indirizzo
fondamentali all'interno di una democrazia, vi è anche un'attività
quotidiana fatta dall'Amministrazione che recepisce quelle che sono
le problematiche del Corpo; problematiche del Corpo che,
recentemente...sono sicuro che ne avrete preso atto, anche perché
vi è una lettera delle organizzazioni sindacali che manifesta
quelle che sono le problematiche in essere. Queste problematiche
esistono da diversi anni e sono in fase di trattazione, anche
perché - bisogna dirlo - il passaggio dall'essere ministeriali,
Corpo nazionale, e poi, nel 1999-2000, all'essere passati sotto la
Regione, ha provocato sicuramente tanti benefici, ma, dal punto
amministrativo, qualche piccolo intoppo c'è e bisogna affrontarlo.
Questo è un elemento di base, e sono sicuro che voi abbiate letto
con attenzione la lettera dell'organizzazione sindacale rispetto a
questa tematica.
È vero, a livello nazionale, non esistono aeroporti di V
categoria che non siano "gestiti", per quanto riguarda il servizio
antincendio, dal Corpo nazionale dei vigili del fuoco, questa è una
realtà, è vero, non esiste...per quale motivo? Il motivo è il
seguente: non è un discorso economico, non è un discorso di
opportunità, è un'analisi fatta dal Ministero che dice
essenzialmente questo: per poter garantire uno standard qualitativo
costante in tutti gli aeroporti di quella categoria si predilige il
servizio reso dai vigili del fuoco.
Detto questo, entriamo nel merito di una considerazione fatta
dal collega che dice che la vigilanza oppure il servizio promiscuo
(metà incardinata sul personale professionista e metà incardinata
sul personale professionista di vigilanza) costa meno. Posso dire -
e lo dico a microfono acceso - che questa non è una considerazione
reale secondo i calcoli che ho fatto io. Per meglio comprendere
questo tipo di analisi, vi spiego che cos'è la vigilanza. La
vigilanza, innanzitutto, è un istituto che va considerato al di
fuori dell'orario lavorativo ordinario, non può neanche essere
incardinato sull'orario lavorativo straordinario che può essere
"precettabile" in caso di particolari esigenze, ma è un servizio di
presidio fisico che viene attuato qualora ci siano situazioni di
sicurezza non idonee a garantire l'espletamento del servizio.
Questo è garantito da tutta una serie di parametri e valori
contrattuali ben chiari che sono, nello specifico - ve lo dico
anche - 16,52 euro più un 30 percento di oneri amministrativi, a
ora, per ogni singolo vigile. Dico questo perché? Quest'analisi
prettamente economica - poi vi darò le cifre - ci permette anche di
fare un'altra considerazione che è molto più importante: il
servizio di vigilanza viene effettuato dal personale professionista
dei vigili del fuoco su base volontaria. Che cosa vuol dire? Vuol
dire che essendo al di fuori dell'orario ordinario, essendo al di
fuori dell'orario straordinario, deve esserci la disponibilità del
singolo vigile a poter operare questo tipo di azione. Detto questo,
l'organizzazione sindacale che maggiormente rappresenta (per circa
il 75 percento) i vigili del fuoco all'interno della caserma ha
scritto all'Amministrazione regionale dicendo in maniera chiare e
netta:
"La disponibilità ad offrire questo tipo di servizio la
garantiamo fino al 31/12
...ovviamente ci sono i tempi della
precedente ipotesi di apertura...
non possiamo andare a garantire
successivamente perché potrebbe andare a creare delle problematiche
per quanto riguarda l'attività ordinaria"...
quella definita
ordinaria dal punto di vista del servizio giornaliero. Quindi noi,
momentaneamente, andiamo a dare la disponibilità al servizio di
vigilanza per poter dare la possibilità all'Amministrazione
regionale di aprire l'aeroporto, quindi noi garantiamo il servizio.
Successivamente - e lo dice una nota dell'organizzazione sindacale:
"Vorremmo avere un impegno dell'Amministrazione per: a) definire
in maniera definitiva quella che è la possibilità di avere un
presidio antincendio all'interno dell'aeroporto; b) dirci se fate
la privatizzazione".
La situazione promiscua o la situazione della vigilanza totale,
per quanto vi ho esposto, non è facilmente individuabile per due
motivi, e li ripeto molto velocemente: il primo è legato
essenzialmente al fatto che l'attività di vigilanza è su base
volontaria...inoltre posso anche dire che i capiturno hanno fatto
un'analisi interna dalla quale risulta che quasi il 60 percento del
personale ha dato la disponibilità, quindi non completamente tutto
il personale dei vigili del fuoco...e, parallelamente, l'istituto
di vigilanza, con un'ipotesi promiscua come quella che è stata
ipotizzata dal collega Gerandin, comporterebbe...faccio un'ipotesi
a 6, quindi 11-6, 5 in servizio; 6 in vigilanza per 365 giorni per
le 14 ore di apertura dello scalo per quanto riguarda i
voli...comporterebbe una cifra di circa 700.000 euro. L'assunzione
di personale di 12 unità...poi entro nel merito delle 19, perché 19
non sono sufficienti a garantire il servizio aeroportuale, ma sono
sufficienti a garantire l'attuale mancanza di dotazione organica
dei vigili del fuoco...con quei 19 noi non riusciamo a coprire il
servizio aeroportuale. Dobbiamo fare 19+x...x quant'è? Il
minimo...facciamo 12, per semplicità di calcolo: il costo per
l'Amministrazione di 12 assunzioni a tempo indeterminato è di circa
500.000 euro. Quindi il servizio di vigilanza, per tanti motivi,
può essere una soluzione temporanea per garantire la risoluzione
del problema, uno, per un motivo prettamente economico: 6 vigili
costano 700.000 euro; 12 vigili assunti costano 500.000 euro annui.
Questa è la prima analisi. La seconda analisi è che l'istituto di
vigilanza è un istituto che viene garantito su base volontaria: non
si possono garantire servizi antincendio di un aeroporto, di
qualsiasi categoria, sulla base di una disponibilità volontaria dei
vigili del fuoco, pur sapendo la disponibilità che noi abbiamo
sempre; però un conto è avere un impegno da qui a tre mesi, un
conto è avere un impegno 12 mesi all'anno per 10 anni, o per quello
che può essere.
Detto questo, la considerazione diciamo più di carattere
politico è che noi, anche in virtù delle difficoltà economiche che
stiamo vivendo...non posso non dire che l'unica possibilità che io
accetterei, nel momento in cui si prospettasse un discorso di
privatizzazione, è che la questa opzione mi costasse meno
dell'assunzione dei vigili del fuoco. Nel momento in cui il
discorso della privatizzazione è superiore al costo dell'ipotetica
assunzione dei vigili del fuoco, ovviamente io opterei per un
ragionamento di assunzione del personale dei vigili del fuoco. E
ritorno ad un discorso prettamente numerico: attualmente la
dotazione organica e la mancanza di personale per andare a
garantire una dotazione organica ottimale consta di 19 unità.
Queste 19 unità servono per il servizio ordinario. Se vogliamo
andare a fare un ragionamento per coprire il servizio aeroportuale
bisogna fare uno sforzo supplementare che è parametrato rispetto ai
dati che vi ho detto prima.
Detto questo, bisogna anche dire che l'Amministrazione ha
prodotto uno sforzo (è già stato detto dal collega Nogara, forse
ieri, durante un'interpellanza). Proprio all'interno del DL 8 c'è
un passaggio - mi sembra all'articolo 6 - che va a togliere il
Corpo regionale dei vigili del fuoco ed il Corpo forestale dello
Stato da quello che viene chiamato in termini tecnici il
"turnover", cioè vengono tolti da questo blocco delle assunzioni i
due Corpi: il Corpo dei vigili del fuoco ed il Corpo forestale. Da
qui si può effettivamente trarre la conclusione che, in virtù del
fatto che c'è un concorso che deve essere concluso, in virtù del
fatto che è stato cambiato questo articolato all'interno del DL 8
(poi, magari, il Presidente interverrà in tal senso), possiamo dire
che andremo ad assolvere a quello che è il discorso dell'assunzione
delle 19 unità a garanzia della dotazione organica ordinaria dei
vigili del fuoco. Ovviamente lo dico con molta enfasi questo tipo
di aggiornamento, perché è un risultato importante che ci permette
di garantire al meglio il servizio che noi rendiamo alla Valle
d'Aosta, servizio veramente importante. Lo dico io, e sembra
scontato, ma lo voglio dire perché tutti coloro che operano nel
soccorso effettuano un'opera fondamentale, sempre sperando che non
debbano mai intervenire perché se non si interviene vuol dire che
tutto va bene.
Detto questo, l'ultima considerazione è: essendo qui un
amministratore di tutti i valdostani, non posso non dire che
l'analisi economica deve essere fatta, deve essere fatta per poter
garantire al meglio quello che è il servizio antincendio
all'interno dell'aeroporto. Ve l'ho fatta in maniera molto
sbrigativa. Sarò disponibile per tutta una serie di considerazioni,
se volete, anche in merito alla lettera che voi avete ricevuto
rispetto alle problematiche che interessano i vigili del fuoco,
perché ritengo che, al di là della posizione a favore o contro, io
credo che tutti i colleghi abbiano dimostrato, in questi anni,
interesse e disponibilità a colloquiare con i vigili del fuoco e
con tutte quelle che sono le forze che garantiscono il soccorso.
Ovviamente l'auspicio è che, oltre i 19, l'analisi per quanto
riguarda la gestione dei servizi aeroportuali sia un'analisi che
tenga conto del contesto nazionale. Effettivamente un aeroporto di
V categoria è sempre stato assistito, a oggi, dal Corpo nazionale
dei vigili del fuoco, ma, parallelamente, essendo un amministratore
della Regione autonoma Valle d'Aosta, non posso nascondermi dietro
questo tipo di ragionamento e devo fare obbligatoriamente - e per
rispetto di tutti i cittadini - anche un'analisi economica: la
vigilanza costa di più, l'assunzione di 12 unità costa di meno. Se
la privatizzazione costa meno, io la posso anche accettare, seppure
essa non sia "il massimo" per i vigili del fuoco. Io lo posso
accettare, mi tappo il naso perché è per un discorso di risparmio
per l'Amministrazione. Nel caso in cui la privatizzazione costasse
di più dell'assunzione di 12 unità supplementari ai 19, riterrei
opportuno andare in quella direzione. È per questo motivo che, al
di là della mozione - che è sicuramente importante perché ci
permette di parlare - noi non la voteremo. Io ti ringrazio, Elso,
così almeno definiamo quelli che sono i giusti rapporti...ti
ringrazio. Dico che non la voteremo, però l'importante è parlare
della tematica.
Président
- Merci. Il y a quelqu'un d'autre en discussion
générale? La parole au collègue Donzel.
Donzel (PD-SIN.VDA)
- Siccome siamo in Consiglio
regionale, e siccome i colleghi della Stella Alpina, che sembrano
molto taciturni, intervengono quando sono toccati sul proprio, e li
sentiamo intervenire...noi, di solito, interveniamo perché ci
occupiamo dei problemi dei cittadini della Valle d'Aosta e non
interveniamo solo ed esclusivamente quando c'è una questione quasi
personale e privata! Questo è il Consiglio regionale dei
valdostani, non è il luogo dove veniamo a difendere i nostri
interessi! Comunque, ognuno è libero di fare le sue scelte...
Conosco bene la competenza del collega Borrello in questo campo,
perché so che è stato anche rappresentante dei suoi colleghi,
quindi sicuramente ha seguito queste vicende.
Per chi non è addetto ai lavori e deve capire di che cosa stiamo
discutendo, partirò da una considerazione che ha fatto il collega
Borrello. Lui dice: "è un problema di costi". Naturalmente,
ragionando così, nel bilancio regionale, sarebbe come dire: "la
sanità è un problema di costi; se privatizzare la sanità costa
meno, io la privatizzo...che m'importa della sanità pubblica? Ed io
che vengo dal mondo della scuola...ma se privatizzare le scuole
costa meno, privatizziamole! Scusate, ma non è questo in campo.
Il ruolo dei vigili del fuoco...glielo dico io che non sono un
vigile del fuoco, non ho il fisico, come ha lei, non ho le energie,
non ho le capacità tecniche e preparatorie per questo che invece ha
lei...le assicuro che una cosa è svolgere un compito all'interno di
un Corpo ed un'altra cosa è affidare un servizio di vigilanza
privata. Sono due cose completamente diverse che non possono essere
paragonate e, quindi, già io, su questo punto, sono diametralmente
in opposizione rispetto al punto di partenza della discussione:
guardiamo che cosa costa di più e che cosa costa di meno. Se
facciamo così, allora tutto il bilancio regionale è da rivedere,
tutta l'impostazione della nostra società è da rivedere! Ci sono
dei servizi che sono affidati a delle competenze pubbliche perché
sono particolari, specifici, qualificati meglio e devono dare un
certo tipo di servizio che, assolutamente, non è né paragonabile,
né sostituibile alle pur altrettanto valide prestazioni di servizi
privati che, in altri campi, possono essere più competitivi del
pubblico.
In merito alla questione, è una questione naturalmente
delicata...perché delicata? Perché delicata è la questione
aeroportuale ed allora, come sempre, è chiaro che...su una cosa
convengo con i due colleghi: che facilmente si sfora, in questa
discussione, nell'ambito di una mozione così, perché chiama in
causa una discussione che meriterebbe, forse, un ragionamento più
specifico su quale sia la situazione dei vigili del fuoco in Valle
d'Aosta, su quale sia la situazione in generale, perché abbiamo
sentito parlare della scelta di fare o meno la caserma (ormai è
no), ma non è che la situazione sia così facilmente risolta come
pareva essere emerso in alcune situazioni. Sono stati fatti degli
interventi, ma non sono risolutivi. E quello che emerge, per
esempio, è il fatto che abbiamo fatto scelte di piano regolatore
intorno alla caserma completamente sballate, perché se lì doveva
rimanere una caserma, quelle scelte del piano regolatore intorno
non dovevano essere fatte nell'ottica, invece, di trasferirli come
abbiamo fatto...insomma, pasticci a non finire...adesso sono venuti
meno i soldi e bisogna fare i conti con la realtà.
Il corpo dei vigili del fuoco è sicuramente, come tante altre
componenti pubbliche, responsabile, si rende conto che non può
chiedere la luna in questo momento, ma una cosa la chiede, e a
prescindere dalla questione aeroportuale: è di avere la dotazione
organica necessaria per funzionare. La dotazione organica
necessaria per funzionare dei vigili del fuoco che è la premessa
per andare ad affrontare poi la discussione sulla questione
aeroportuale, è che, in questo momento, da ultime notizie che mi
sono arrivate, è al di sotto di 20 unità...20, la aggiorno, ce n'è
una in più che manca: sono 20 unità che mancano...ho un documento
ufficiale, eh...sono 20 le unità che mancherebbero, quindi non sono
pochi i vigili del fuoco che mancano. E la procedura che è stata
messa in atto - da questo punto di vista va riconosciuto che c'è
una procedura in atto per andare a coprire i ruoli e, in momenti
così difficili, bisogna riconoscere che è un fatto importante -
dovrebbe andare a coprire circa 10 posti, cioè esattamente la metà
di quelli necessari. Allora, è chiaro che noi siamo in una
situazione di emergenza del corpo dei vigili del fuoco. Lascio
perdere, in questa sede, tutte le altre problematiche che lei ha
però un po' troppo semplificato per essere stato uno che ha seguito
questo aspetto dal punto di vista sindacale: è molto più complicato
il problema del rapporto fra regionalizzazione dei vigili del fuoco
e regole nazionali, anzi, questi problemi non sono stati
sufficientemente affrontati e coordinati fra la questione della
loro regionalizzazione, che pur ci ha riempito di orgoglio, però si
sono aperti dei grossi problemi...io non li minimizzerei così, e
nei prossimi mesi sicuramente emergeranno queste problematiche,
perché non sono di poco conto.
Abbiamo quindi una gestione complessa dei vigili del fuoco,
siamo sotto organico. Parallelamente, il collega Gerandin ha
sollevato bene la questione: che cosa succede all'aeroporto Corrado
Gex? La mozione è molto chiara:
"Attivarsi affinché la dotazione
dei vigili del fuoco professionisti venga adeguata alla pianta
organica prevista"
...perché c'è qualcuno che è contrario?
Vorrei capire se, su questo primo punto, c'è qualcuno che dice di
essere contrario ad "adeguare la dotazione dei vigili del fuoco
alla pianta organica prevista"! Perché non adeguare alla pianta
organica vuol dire mettere in difficoltà i vigili del fuoco
nell'esercizio delle loro funzioni. Allora, è bello dire: ah, che
bello! che bravi i vigili del fuoco...andare alle loro feste,
premiarli...come siete bravi, eccetera...e poi, però, quando si
tratta di metterli in condizioni di essere efficacemente veramente
operativi, non mettiamo loro neanche a disposizione la pianta
organica necessaria!
Secondo punto:
"A sottoscrivere con le organizzazioni
sindacali un accordo affinché, anche in futuro, detto servizio sia
garantito mediante l'utilizzo di personale professionista dei
vigili del fuoco e che preveda un rapporto tra copertura di posti
in pianta organica e personale in servizio presso l'aeroporto, il
rimanente in vigilanza"
. Questa, effettivamente, è una parte
complicata che lei ha ben evidenziato, perché la questione della
vigilanza può avere dei costi particolarmente onerosi. Però è
evidente che noi dobbiamo lavorare sulla prima parte, cioè intanto
costituire la pianta organica dei vigili del fuoco: quello deve
essere un punto fermo che serve per garantire comunque un servizio
di qualità ed efficienza all'aeroporto. Dopodiché, fatto questo
passaggio, dovremmo gestire eventuali situazioni particolari in
rapporto anche al nostro bilancio, ma se noi diciamo già che non
diamo neanche la dotazione organica ai vigili del fuoco è chiaro
che è già una partita persa prima di partire! Ma questo ce lo
dovete dire al di là del votare o meno la mozione. Questo bisogna
dirlo, bisogna dichiararlo, perché se già in partenza noi non diamo
la dotazione organica ai vigili del fuoco, allora uno dice: perché
percorri la strada di un aeroporto che ha certe condizioni se non
sei nemmeno in grado di garantire i vigili del fuoco?
Noi sappiamo che facendo la scelta di un certo tipo di aeroporto
siamo obbligati ad avere la classificazione "V" e quindi,
ovviamente, ci obbliga ad avere tutta una serie di servizi che oggi
garantiamo con un numero minore di vigili del fuoco, perché in
questo momento, in questi ultimi periodi, addirittura siamo stati
rideclassati al II livello! Quindi questa partita è davvero molto
complicata, però io non la risolverei con questo passaggio
semplificatorio: andiamo a vedere i conti; l'aeroporto funziona in
un certo modo e noi dobbiamo garantire il servizio!
Un elemento che mi ha molto preoccupato è che nelle proposte di
collaborazione da parte dei vigili del fuoco ci sono anche delle
more, cioè i vigili del fuoco si rendono conto che ci possono
essere delle fasi transitorie; infatti non dicono che di colpo
debbano avere la dotazione organica, e quindi si rendono
disponibili dicendo che, nel periodo che intercorre tra l'avere la
dotazione organica e l'entrata in piena operatività dell'aeroporto,
è possibile trovare delle soluzioni di transizione, pertanto non è
un muro contro muro: "o ci date l'organico o non andiamo a coprire
il servizio aeroportuale"...non l'hanno mai fatto, non lo faranno
neanche questa volta.
Ripeto, però: ci vuole un percorso che, a mio avviso, in questo
momento, è molto deficitario e che non vorrei ci portasse nella
condizione di ragionare in questi termini: "abbiamo fatto un mega
aeroporto che doveva anche avere la possibilità del volo
notturno"...e poi, di fatto, non riuscendo a garantire la copertura
del servizio di vigilanza, in realtà si dovrà ridurre di molto lo
spazio operativo per poter garantire le condizioni anche di
vigilanza. Quindi è una vicenda molto, molto complicata, e non
vorrei che si giocasse unicamente sulla partita di prendere quello
che costa meno, perché allora spiegatemi perché abbiamo un Corpo
nazionale e noi la fortuna di avere un Corpo regionale dei vigili
del fuoco che garantisce una qualità di servizio che, scusatemi,
nessun altro tipo di servizio può essere paragonato a quello che
garantiscono loro.
Président
- La parole à la collègue Certan.
Certan (ALPE)
- Grazie Presidente.
Mi ha fatto piacere sentire, in questi due giorni, la voce dei
due Consiglieri di Stella Alpina, ieri ed oggi, considerato anche
il fatto che comunque Stella Alpina ha tre Assessori, e quindi è
anche interessante sentire la loro posizione su questi due aspetti
che li riguardava e li interessava personalmente. Mi piacerebbe
sentirli prendere posizione e mettere in gioco un po' il loro ruolo
di Consiglieri regionali su tutti gli altri aspetti: questo è un
mio auspicio, e lo dico chiaramente in senso costruttivo.
Noi non abbiamo inteso questa mozione come difesa corporativa
del Corpo dei vigili del fuoco, ma credo che il livello di
discussione debba essere più alto. Quindi, intervenendo in
particolare sui due punti, sui due aspetti della mozione...sul
primo impegno...mi pare
par-ci par-là
qualcuno l'abbia
detto...mi pare di avere capito, anche nei giorni scorsi, nelle
audizioni, riferendomi al DL 8, mi pare di aver capito che la legge
finanziaria vada, in qualche modo, in questa direzione, cioè a
rimpinguare la pianta organica così come previsto. Mi pare che
l'articolo 12 vada proprio in quella direzione. È chiaro che noi
abbiamo scritto la mozione prima di aver potuto partecipare e di
poter audire Presidenti ed Assessori, quindi quel punto, in qualche
modo, è stato un po' chiarito.
Sul secondo aspetto, invece, a mio avviso si apre una
discussione più ampia e, pur risottolineando i dubbi sulla
decisione della maggioranza di voler far volare sulla nostra testa
aerei commerciali per cui bisogna passare in V categoria (a parte
quindi i nostri dubbi che continuano ad esserci) di certo ci
piacerebbe che la nostra autonomia e la nostra originalità
venissero utilizzate per altri aspetti e non a scapito della
sicurezza. Qui metto chiaramente al centro, quindi, la
professionalità, la competenza, la preparazione e direi anche la
formazione che i vigili del fuoco devono avere per ricoprire
determinati ruoli. Quindi non ripeto quanto ampiamente detto dal
collega Gerandin, ed il collega Borrello lo ha risottolineato: per
poter garantire la sicurezza ad un aeroporto di V categoria, in
tutta Italia, ci si affida ai vigili del fuoco professionisti.
Il passaggio poi del collega Borrello è stato interessante
quando ha parlato di questo servizio che deve essere fatto su base
volontaria e lei ha parlato di sforzo complementare ulteriore che
deve essere fatto. Quindi, da una parte, garantire, adesso,
l'organico, la pianta organica definirla con questi 19 - il collega
Donzel ha detto 20 - per garantire almeno il normale lavoro
quotidiano e poi deve essere fatto uno sforzo complementare. Lo
sforzo complementare che dobbiamo fare, a mio avviso - e forse
questo è il passaggio importante - non è quello, soprattutto in
questo momento, di fare un'altra società di servizi, ma è proprio
di andare a valorizzare la professionalità o...la possiamo chiamare
in tanti modi, Presidente, poi io ho detto un'altra società di
servizi, lei la chiami come vuole però, se non ci si affida al
Corpo dei vigili del fuoco professionisti ma l'obiettivo deve
essere proprio quello di valorizzare, anche quello che in questi
anni è stato valorizzato, cioè la formazione, perché ci sono
tantissimi laboratori, in questo settore, che hanno fatto un'alta
formazione, e quindi di andare a valorizzare queste
professionalità.
L'intervento dei due vigili del fuoco che sicuramente sono molto
più competenti di me nella materia ha, a mio avviso, evidenziato la
delicatezza e l'importanza del ruolo di questa professione che
direi, a volte, prende anche le pieghe di una missione, perché in
certi momenti credo che la popolazione e la comunità si affidano
completamente a questa professione, così come in altri momenti ci
si affida ad altre. Quindi credo che i due interventi precedenti
abbiano evidenziato veramente la necessità di andare anche oltre e,
forse, di andare ad ascoltare tutte le cose che sono state
evidenziate anche dal sindacato: è stata inviata a tutti noi
Consiglieri una nota - quindi l'abbiamo vista tutti - e credo che
sia proprio importante andare oltre. Questa mozione, quindi, può
essere anche propedeutica o di preparazione per andare ad
affrontare altri tipi di problemi.
Président
- Merci.
Ci sono altri? Nessun altro? Colleghi, qualcun altro intende
prendere la parola?
Personne
? Chiudiamo la
discussione...qualcuno vuole intervenire? Gerandin, per la
replica.
Gerandin (UVP)
- Merci Madame la Présidente.
Lo faccio con piacere, guardi, lo faccio veramente con piacere.
È il primo intervento che faccio di cuore, perché, dopo
l'intervento del collega Borrello, c'è veramente di che...mi sento
in dovere di replicare, chiaramente, mi sento in dovere di
replicare.
Io ho citato prima la dirigenza ricordando che questa dirigenza
è stata riconfermata...poi non sono entrato nel merito della
scelta. Per alcuni aspetti, può essere una dirigenza che ha
meritato una riconferma. Io ho solo detto - e lo ripeto, caso mai
non avesse inteso bene - che, tra i compiti della dirigenza, c'è
anche quello di prendersi delle responsabilità. E lei, Presidente,
sa di che cosa parlo, perché sono 6 o 7 anni che si parla
di...sembra una stupidaggine, ma noi abbiamo veramente tante
persone che non sono operative, non possono fare partenze, non
possono fare questo corso che lei ha ricordato, solo perché
qualcuno non si è preso la responsabilità di dire che degli
occhialini da mettere sotto l'autoprottetore...cosa che nel resto
d'Italia già fanno...qua sembra che sia un tabù, per cui costoro
non sono operativi.
Allora, io volevo solo dire che non ho assolutamente detto che
la prevenzione non fosse importante, ho semplicemente detto che la
prevenzione non può essere fatta a discapito del soccorso, non può
essere fatta a discapito del soccorso. E a lei - che è stato anche
un po' più di tempo di me nei vigili del fuoco e presso i quali lei
è ancora in forze, mentre io sono pensionato - ricordo solo che ci
sono, al momento attuale, con le carenze di organico, persone che
hanno rinunciato a ferie, hanno dato disponibilità a rientrare per
garantire il minimo del servizio necessario.
Io non sto chiedendo nulla di impossibile: sto chiedendo, primo
punto: di integrare quelle 19 più 2, più 1, più il tecnico,
sfruttando quel passaggio che lei ha citato molto bene, vale a dire
il discorso del disegno di legge 8, articolo 6, che dice che
l'obbligo di assunzione non si applica per il Corpo dei vigili del
fuoco e per il Corpo forestale, ma non basta togliere i vincoli.
Noi, qua, chiediamo un impegno preciso a coprire queste carenze,
per cui, al di là dei vincolo, bisogna coprire queste carenze. Io
penso che poi il Presidente dirà qualcosa in merito a questo... Non
ho volutamente citato il documento sindacale, perché non mi pare
che sia questo il luogo per fare rivendicazioni sindacali, non l'ho
citato io, non ho fatto nessun passaggio. Lei ha fatto una bella
filippica dicendo che ci sono altri problemi...li sappiamo, li
sappiamo i problemi che ci sono, ma penso che non sia questo il
luogo per fare rivendicazioni sindacali. Io ho parlato, invece, di
un sistema che, a mio modesto parere - e poi vengo ai conti che lei
ci ha dato - potrebbe reggere, e non ho neanche voluto fare
demagogia perché, se avessi voluto fare demagogia come ha provato a
fare lei, avrei dovuto chiedere i 19 più 1, più 2, più...e adesso
le dico i numeri veri per garantire il servizio per 11 persone,
tenuto conto che, nei conti che ha fatto lei...allora, il personale
che lei ha conteggiato...6 per 365 per 14 ore fa la bellezza di
30.660 ore; 11 ore, per questi orari, sono 56.210 euro. Le faccio
quattro conti, proprio così, rapidi: tenuto conto che il personale,
bene che vada, se non si ammala, lavora 1.900-2.000 ore alla
settimana, bene, lei vorrebbe fare...all'anno, scusate...scusate,
chiedo scusa per l'errore. Lei vorrebbe far fare alla bellezza di
12 persone 56.200 ore all'anno...è l'equivalente di 30 persone. Si
rifaccia i conti: 30 persone! E sono dati del sindacato, non sono
dati miei, dati del sindacato! Allora, tenuto conto del fatto che
mi pare che abbia avuto anche un trascorso sindacale, per fortuna
che non è venuto a discutere! Per fortuna che non ha discusso la
norma transitoria con la quale c'è stato l'accordo di arrivare fino
a fine anno! Perché è vero che i sindacati hanno detto che
sarebbero arrivati solo a fine anno, ma hanno detto anche un'altra
cosa: hanno detto che erano disponibili a rivedere se si fosse
proceduti ad assumere personale, a coprire le carenze! Allora, non
si può fare solo della demagogia e non si può neanche fare solo del
buonismo.
Concludo dicendo che, a mio parere, la verità è che, se non si
vuole votare questa mozione, basta dire coerentemente che ordini di
scuderia, ordini di squadra, ordini di maggioranza hanno detto di
non votarla; è inutile nascondersi, fare il buonista e dire: "io
appartengo, ho la casacca, mi sento partecipe" e poi, quando si
dice di coprire i buchi e le carenze in pianta organica non si
votano! E la vigilanza...è assolutamente vero che è un presidio
fisico ed una disponibilità volontaria, è assolutamente vero, ma ci
sono tanti vigili che chiedono. Lei è stato corretto quando ha
detto che un primo sondaggio ha già dato il 60 percento...a me
risulta che siano molti di più coloro che sono disponibili a fare
questa vigilanza, e anche con il 60 percento di 230, comunque
questa disponibilità si copre, perché io non ho detto che debba
essere 50 e 50, attenzione! Io ho detto di trattare con i sindacati
le percentuali. Io credo ancora che la rappresentanza del personale
sia un fatto positivo; io ho chiesto di discutere con il personale
e con la rappresentanza del personale. Non mi piace fare demagogia
perché gliel'ho già detto: se non fossi stato cosciente della
situazione di crisi, avrei chiesto 19 più 30, ma 19 più 30 non
regge! Allora, bisogna provare a mettere un po' di buon senso; io
provato a metterlo, ma nella sua replica non ci ho trovato
nulla!
Presidente
- Grazie. La parola al Presidente
Rollandin.
Rollandin (UV)
- Grazie Presidente.
Cercando di mettere un attimo di intermezzo tra i due pompieri
che hanno saputo dimostrare la loro abilità nel dare fuoco alle
polveri, credo sia giusto rimettere un po' le cose in ordine. Il
collega Borrello ha dato un po' di spiegazioni su quella che è
l'attività, però io vorrei tornare un attimo ai due punti della
mozione.
Il primo punto della mozione invita ad attivarsi
"affinché la
dotazione dei vigili del fuoco professionisti venga adeguata alla
pianta organica"
...e su questo noi siamo d'accordo. Per questo
chiederei di votare per punti la mozione, in modo da poter dare
un'indicazione precisa. Voglio anche dare una risposta al collega
Gerandin che, giustamente, ha chiesto informazioni sul concorso. Io
sono il primo ad essere dispiaciuto per come è andato il concorso
precedente, però vorrei ancora segnalare che, nel voler dare la
massima garanzia di obiettività nel concorso, era stata scelta una
società romana che svolge questi concorsi a livello nazionale, la
quale, purtroppo, ha sbagliato le quote, per cui, quando ha finito,
erano tutte da rivedere. Lo dico perché...a me è spiaciuto, perché
ha creato anche tante di quelle difficoltà...come quella di dire
come mai si annullava il primo risultato. Vai a spiegare che era
una società...non era così facile! Comunque, detto questo, adesso
il concorso è in svolgimento: il 26 ed il 27 novembre ci sarà la
prova di francese, la prova scritta il 10 dicembre, e le altre
prove dopo il 9 gennaio 2014. Si è cercato di fare il massimo che
si poteva, tenendo conto anche della disponibilità - come i due
colleghi sanno - degli esperti che non sono così facili da
reperire.
Detto questo, vorrei ricordarlo, l'organico previsto è di 19
(noi copriamo quelli che mancano). Abbiamo anche messo - come ha
ricordato qualcuno -, nella legge finanziaria 2014, la deroga per i
vigili del fuoco e per i forestali, perché nel 2013 vi era solo
l'aumento del 20 percento; invece noi abbiamo giustamente messo la
deroga in modo da poter coprire l'organico. Quindi su questo vorrei
essere chiaro, non ci sono dubbi sulla volontà, che è già in atto,
di coprire quelle che sono le carenze.
Detto questo, sulle altre situazioni legate a quella che è la
gestione dell'aeroporto, premesso che condivido tutte le
osservazioni che sono state fatte, mi farò carico, per quanto
riguarda quell'osservazione che io non conoscevo e che ha fatto
lei, collega Gerandin, relativo all'occhialino che impedisce
l'operatività, francamente, io non lo avevo mai sentito, ma nemmeno
da parte...voglio vedere, perché se è così, obiettivamente, non ci
sono motivi per non addivenire subito ad una risposta che sia
confacente e che quindi dia la possibilità di utilizzare questi
elementi come nel resto d'Italia, quindi la ringrazio se così
è.
Per il resto, credo che la seconda parte, come hanno spiegato
tutti, sia una parte delicata, perché si inserisce in una
volontà...se è possibile, di farlo con i vigili, ma non a discapito
del servizio, com'è stato detto. Quindi, questi sono i pilastri su
cui si lavora. Però dobbiamo fare quegli incontri che si
ricordavano, con i sindacati, con i responsabili, per riuscire a
dipanare la matassa e cercare di avere la possibilità di fare le
valutazioni necessarie. Ora, credo che, permettetemi, non sia stato
fuori luogo il fatto di fare dei conti, com'è stato fatto dal
collega Borrello. Io non entro nel merito: io non sono capace di
seguirvi in questo, però credo che, innanzitutto, valga il discorso
della copertura del servizio e poi di poter svolgere quelle
funzioni che sono necessarie per l'aeroporto.
Io chiederei quindi per cortesia al collega Gerandin se si
potesse votare, ove possibile, punto per punto, il primo punto ed
il secondo punto: sul primo punto voteremo a favore, sul secondo,
invece, votiamo contro per queste ragioni, non perché non
condividiamo il percorso, ma perché, a nostro avviso, bisogna prima
chiudere queste fasi e poi andare nella direzione che
auspichiamo.
Presidente
- Grazie. Non ci sono altre richieste? Sì. La
parola al collega Borrello.
Borrello (SA)
- Io non potevo anticipare quelle che
sarebbero state le parole del Presidente, proprio perché, come
avevo detto per il comandante, sono gerarchico. Ci sono delle
affermazioni e delle dichiarazioni che deve fare il Presidente.
Ovviamente...io voglio poi solo completare, perché poi, con lo
spirito di caserma che ci ha sempre contraddistinto, alcune battute
le possiamo anche fare, ed accolgo anche le provocazioni di Elso,
perché non sono le prime, ne abbiamo fatte anche in altri ambienti.
Però, fondamentalmente, non sono 11 persone che fanno il servizio
antincendio, sono 33. Il servizio in V categoria necessita di 33
persone. Esiste una DGR che prevede 22 persone che assolvono,
attualmente, alla II categoria; quindi, l'elemento che noi andiamo
a caratterizzare, è il surplus, da 22 a 33 (spiegazione tecnica).
Quei conteggi che lei ha fatto, quegli orari, sono totalmente
sballati.
Detto questo...a volte non mi piace intervenire su argomenti che
non conosco in maniera approfondita... questo posso dire che lo
conosco, e quindi ho cercato di portare la mia piccola esperienza,
piccolissima, all'attenzione del Consiglio regionale, anche per far
conoscere forse meglio i vigili del fuoco...la mia piccola
esperienza. Molte volte non intervengo perché esiste un detto che
recita: "a volte, parlando, si toglie ogni dubbio"...quindi, quando
non sono proprio ferrato, ascolto con attenzione. Grazie.
Presidente
- Grazie collega. Non ci sono altri? Possiamo
procedere alla votazione, quindi, come richiesto, per punti? Volete
richiedere una sospensione? È richiesta una sospensione.
Sospendiamo per 5 minuti? Va bene.
Si dà atto che la seduta è sospesa dalle ore 17,37 alle ore
17,45.
Presidente
- Colleghi, possiamo riprendere i lavori.
Qualcuno vuole intervenire per chiarire? La parola alla collega
Certan.
Certan (ALPE)
- Grazie.
Non possiamo dire di essere soddisfatti al 100 percento, ma al
50 percento. Eh no, ha detto che bisognava dividere i due punti e
vi spiego il perché: perché sul secondo punto, a mio avviso, c'era
tutta la possibilità di valutare (comunque, anche eventualmente
qualche frasetta in modo diverso) ma si poteva valutare e ci si
poteva...anzi, a mio avviso c'erano persino le condizioni per
discutere anche su questo punto, visto che, in qualche modo, il
collega Borrello aveva tutto anticipato, perché ci ha parlato di
fare delle valutazioni fra due possibilità: una privatizzando e
l'altra usando il Corpo dei vigili professionali, quindi
controllare a livello economico e finanziario uno, controllare
l'altro e, poi, valutare i due. Questo vuol dire che qualche
valutazione non solo noi della minoranza, ma anche la maggioranza
le ha già fatte, perché il collega Borrello le ha esplicitate
chiaramente (ah, le ha fatte solo il collega Borrello, va
bene...allora questo è un passaggio, così,
en liberté
, del
collega Borrello...non credo...).
Comunque, a mio avviso, c'era la possibilità di fare e ci
sarebbe piaciuto che ci fosse stato, da parte sua, Presidente,
l'impegno a valutare anche questo. Comunque, lascio la parola al
collega.
Presidente
- Ha chiesto la parola il collega
Gerandin.
Gerandin (UVP)
- Merci Madame la Présidente.
Io accolgo l'invito di votare per punti questa mozione. Noi
riteniamo che sia molto importante che questo Consiglio, al di là
di quanto previsto dal disegno di legge n. 8, che dà la possibilità
di procedere in deroga a quelle che sono le regole per quello che
riguarda il personale dell'Amministrazione regionale, per quello
che riguarda i vigili del fuoco ed il Corpo forestale, noi
riteniamo importante che, in questo contesto, venga assunto questo
impegno, un impegno a procedere ed a coprire quelle che sono le
carenze di organico. Sappiamo che i tempi del concorso, così come
ci ha detto, si concluderanno verso gennaio. Noi speriamo che
immediatamente, una volta pubblicata la graduatoria, questo sia
l'impegno formale del Governo e che il Consiglio se ne faccia
garante e che si proceda a coprire questa carenza di organico. Per
cui, accettiamo, seppure, come ha detto la collega Certan, ci
dispiace per la parte legata al secondo punto, noi accettiamo di
stralciare il primo comma...scusate, stralciare il secondo e
mettere in votazione il primo comma. Grazie.
Presidente
- Se non ci sono altre richieste, possiamo
mettere in votazione la mozione con solo il primo punto, senza il
secondo punto che viene abrogato. La votazione è aperta. Chiamate
il Consigliere Perron. Il Consigliere Perron non c'è? Possiamo
chiudere? La votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Punto 29 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK