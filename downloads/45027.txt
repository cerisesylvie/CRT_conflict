Consiglio Regionale della Valle d'Aosta - Oggetto del Consiglio n. 1848 del 5 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1848 del 5 ottobre 2022 - Resoconto
OGGETTO N. 1848/XVI - Approvazione di mozione: "Impegno ad
avviare una campagna informativa di sensibilizzazione degli utenti
della strada in ordine ai pericoli derivanti da comportamenti
contrari al codice".
Bertin (Presidente) -
Punto n. 7 all'ordine del giorno.
Per l'illustrazione della mozione, si è iscritto il consigliere
Brunod, ne ha facoltà.
Brunod (LEGA VDA) -
Come sapete questa mozione era stata
presentata a fine mese di luglio, poi si è riportata per due
Consigli e finalmente oggi è in discussione. Questo è un tema che,
anche se sono trascorsi alcuni mesi, è sempre molto importante e
per il quale ci andrà sicuramente molta attenzione, perché il
discorso degli incidenti stradali e della sicurezza stradale è un
tema che va portato all'attenzione di tutti per dodici mesi
all'anno e quindi continuamente.
Abbiamo appreso delle informazioni riportate sul quotidiano
online
Gazzetta Matin
del 6 luglio 2022, dove vengono
riportati i seguenti fatti: "Ciclisti investiti. La
Fiab Aosta à
vélo
dice che serve sensibilizzare gli utenti della strada.
Riportiamo la presa di posizione della sezione valdostana della
Federazione Italiana Ambiente e Bicicletta che dichiara: vogliamo
richiamare ancora una volta l'attenzione sulla pericolosità delle
strade per gli utenti deboli, ciclisti e pedoni. Due ciclisti
travolti da automobilisti in 24 ore. In un caso almeno era già
stato accertato che l'automobilista aveva un tasso alcolemico tre
volte superiore alla norma e che ha compiuto un'infrazione grave al
codice della strada".
Vogliamo rimarcare che sempre nel comunicato stampa redatto da
Fiab Aosta à vélo si apprendono le seguenti affermazioni: "Al di là
delle responsabilità che dovranno essere stabilite, deploriamo come
spesso l'utilizzo di termini del tipo 'scontro tra auto e
bicicletta' sembra attribuire l'accaduto non a chi è alla guida e
al suo comportamento, ma al veicolo in sé. Si viene a creare
un'associazione di idee che allontana la responsabilità individuale
dagli accadimenti che non porta a una presa di coscienza dei
problemi della circolazione stradale, ma ad una
deresponsabilizzazione delle persone. Un utente debole della strada
muore ogni 36 ore. Nel 2019 in Italia si sono verificati 172.183
incidenti con 3173 morti e un numero impressionante di feriti,
persone che avranno disabilità permanenti con costi sociali, non
solo economici, enormi. Come denuncia l'associazione dei familiari
delle vittime, è una strage ignorata dalle istituzioni. Tra le
cause principali c'è l'eccesso di velocità. Il rischio d'incidente
mortale è infatti direttamente proporzionale all'impatto: a 50
chilometri all'ora è superiore al 50 percento, a 30 chilometri
all'ora è meno del 10 percento. Inoltre, l'ampiezza del campo
visivo diminuisce con l'aumentare della velocità e in proporzione i
tempi di reazione si riducono. Bisogna capire e far capire che chi
è alla guida e non rispetta le norme del codice, va troppo forte,
si distrae o compie un sorpasso vietato, commette un atto violento
che può avere conseguenze fatali per altri utenti. Da incontri e
approfondimenti con parenti di atti di violenza stradale, abbiamo
dedotto che la percezione del pericolo, di conseguenza gli
atteggiamenti e le conseguenze dei comportamenti alla guida di un
veicolo, siano del tutto sottostimate e che questa sottovalutazione
dipenda almeno in parte da come gli avvenimenti sono
raccontati.
Sarebbe auspicabile fossero considerati come atti di violenza
stradale tutti gli avvenimenti che comportano morti e feriti sulle
strade, perché anche se si tratta di disgrazie, non si può certo
descrivere questi eventi come incidenti, cioè avvenimenti inattesi.
Sono eventi conseguenza diretta di comportamenti errati. Neppure la
depersonalizzazione degli atti di violenza, che parla di auto o di
altri veicoli che causano un evento, aiuta a sensibilizzare gli
utenti della strada sui pericoli della velocità. Sarebbe come
descrivere un attentato usando le parole 'il fucile spara e uccide
molte persone'. Nessun'arma e nessun veicolo da soli possono
causare questi eventi se dietro non c'è un essere umano che
agisce."
Considerato anche che, già nel mese di luglio 2021, portammo in
Consiglio regionale un'iniziativa volta a chiedere intendimenti in
merito alla riapertura della strada dismessa in prossimità della
galleria Pierre Taillée nel comune di Avise, per ridurre la
pericolosità per i ciclisti.
Rimarcato anche che nel mese di marzo 2022 portammo nuovamente
all'attenzione dell'aula del Consiglio un'iniziativa avente come
oggetto "Interlocuzioni con ANAS al fine di risolvere le criticità
di percorrenza da parte dei ciclisti nel tratto di strada tra
Villeneuve e La Salle".
Evidenziato che il settore del cicloturismo, nelle sue varie
specialità, negli ultimi anni ha avuto una crescita sempre maggiore
e che le nostre strade, molto spettacolari da un punto di vista
tecnico e panoramico, sono mete di un numero sempre maggiore di
appassionati delle due ruote.
Con queste premesse il Consiglio regionale impegna il Governo
regionale, anche in collaborazione e sinergia con Fiab Aosta à vélo
e tutte le altre associazioni o enti che possono essere
direttamente interessati, ad avviare al più presto una campagna
informativa di sensibilizzazione degli utenti della strada, in modo
tale da capire e far capire che chi è alla guida e non rispetta le
norme del codice, o va troppo forte o si distrae o compie un
sorpasso vietato, commette un atto violento che può avere
conseguenze fatali per altri utenti.
Presidente -
Con l'illustrazione della mozione, possiamo
aprire la discussione generale. Chi intende intervenire in
discussione generale, è pregato di prenotarsi. Non sono pervenute
richieste di prenotazioni, pertanto chiudiamo la discussione
generale. Per il Governo replica il Presidente della Regione, ne ha
facoltà.
Lavevaz (UV) -
Ringrazio i proponenti per questa mozione,
che è maturata durante tutta l'estate. É un tema importante che
merita la giusta attenzione, quindi posso dire fin d'ora che
condivido completamente l'analisi che il collega Brunod ha fatto
della situazione e delle criticità riguardo alla sicurezza
stradale, in particolare dei cosiddetti soggetti deboli, cioè i
pedoni e i ciclisti.
Nel tempo io credo che l'Amministrazione regionale e la
Presidenza della Regione abbiano sempre affiancato o partecipato a
tutte le iniziative che le diverse associazioni hanno organizzato
annualmente, con delle campagne che sono state organizzate da
diversi enti, dai ministeri, dall'ANAS, dalle Forze dell'ordine
stesse che periodicamente programmano momenti informativi, in
particolare nelle scuole.
Io credo che il punto sia che questo è un problema innanzitutto
di cultura generale, di cultura dell'attenzione, della giusta
cultura stradale; non saprei come definirla meglio. Su questo il
focus devono essere i nostri giovani, quindi soprattutto le scuole,
dove queste iniziative devono essere portate, perché sono certo che
questi incidenti spesso non avvengono per una inosservanza del
codice della strada, ma per delle non corrette attenzioni degli
stili di vita. Spesso avvengono per l'uso di alcool, di
stupefacenti o anche banalmente per la stanchezza che un conducente
ha nel momento in cui si mette alla guida. Quindi, serve una
consapevolezza più forte rispetto alla responsabilità che si ha
quando ci si mette alla guida.
Non voglio dimenticare però che ci sono degli aspetti o comunque
dei comportamenti non corretti a volte anche dei cosiddetti
soggetti deboli, cioè i ciclisti e i pedoni, in particolare quando
si viaggia in gruppo. Ma questo non è che è una scusante o un
motivare un qualcosa di diverso, però è importante dire che i
comportamenti corretti sulla strada devono essere osservati da
tutti.
Tornando sulla mozione, io confermo in linea generale la
disponibilità delle diverse articolazioni dell'Amministrazione
regionale, per dirla in senso lato, a sostenere e promuovere
qualsiasi iniziativa e qualsiasi campagna di sensibilizzazione,
quindi anticipo il voto favorevole anche a questa mozione,
qualsiasi iniziativa che possa essere promossa, perché il problema
è molto serio e sentito in un territorio difficile a livello di
viabilità come è quello valdostano. Da parte nostra ci sarà il voto
favorevole su questa mozione.
Presidente -
Consigliere Brunod.
Brunod (LEGA VDA) -
Intervengo per accogliere
favorevolmente le considerazioni fatte dal Presidente della Regione
in merito a quest'argomento: sono tutte riflessioni più che
condivisibili e vanno proprio verso la direzione da noi auspicata.
Ci fa molto piacere che ci sia da parte vostra massima attenzione
per cercare di fare un lavoro ovviamente che, come ha detto il
Presidente, deve partire dalle scuole, dai ragazzi, dai giovani,
non solamente per quanto riguarda il codice della strada, ma
soprattutto per quanto riguarda gli stili di vita che sono da
migliorare. E ovviamente, come ha detto, bisogna comunque a 360
gradi sensibilizzare tutti su quest'argomento, perché a volte
capita, come è stato detto, di vedere anche magari chi frequenta la
strada, non magari con un'auto ma con una bicicletta, che potrebbe
percorrere in maniera migliore queste strade. Quindi accogliamo con
favore le vostre considerazioni.
Presidente -
A questo punto mettiamo in votazione la
mozione. La votazione è aperta. Ricordo che chi è presente in
Consiglio regionale vota con il sistema elettronico.
Appello nominale del Consigliere presente in remoto sulla
piattaforma zoom.
Sapinet (UV) -
Favorevole.
Esito della votazione:
Presenti, votanti e favorevoli: 34
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK