Consiglio Regionale della Valle d'Aosta - Oggetto del Consiglio n. 1298 del 14 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Professioni turistiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1298 del 14 luglio 2010 - Resoconto
OGGETTO N. 1298/XIII - Interpellanza: "Corso di abilitazione
per l'esercizio della professione di accompagnatore di turismo
equestre".
Interpellanza
Richiamata la DGR n. 3046 del 6.11.2009 "Approvazione
dell'organizzazione di corsi di abilitazione per l'esercizio della
professione di accompagnatore di turismo equestre. Approvazione del
calendario, delle modalità di svolgimento dei corsi e degli esami.
Determinazione della quota di iscrizione. Prenotazione di
spesa";
Ricordato che la deliberazione in questione prevede
"partecipanti: massimo 50, nel caso in cui il numero totale di
iscritti sia inferiore a 15 non si procederà all'effettuazione di
alcun corso";
Sottolineato che la spesa stimata per l'effettuazione del
corso è fissata in € 90.000,00 e che la quota di iscrizione al
corso è di "€ 550,00, IVA inclusa, pari a circa il 30% del costo
pro capite previsto";
i sottoscritti Consiglieri regionali
Interpellano
l'Assessore competente per sapere:
1) qual è stato il numero di iscritti e partecipanti al corso
sopra citato;
2) quanto è stato l'ammontare del costo pro capite per
partecipante;
3) le ragioni della mancata presenza nella Commissione
esaminatrice della preselezione di un rappresentante della
Confederazione Tecnici Equestri della Valle d'Aosta.
F.to: Bertin - Giuseppe Cerise - Chatrian - Patrizia Morelli
- Louvin
Président
- La parole au Conseiller Bertin.
Bertin (ALPE)
- Questa interpellanza riguarda
l'organizzazione di un corso di abilitazione per l'esercizio della
professione di accompagnatore di turismo equestre, che è stata
organizzata quest'anno. A quanto pare, lo spunto a questo corso è
stata la richiesta da parte di una trentina di cittadini di
organizzarlo. Intanto sarebbe interessante capire quanti di questi
30 aspiranti accompagnatori si sono poi iscritti e hanno
partecipato a tale corso, che si è svolto questa primavera e del
quale abbiamo letto sui giornali per alcune polemiche riguardo alla
selezione dei partecipanti, che avevano anche avuto un certo
seguito sulla stampa locale per alcuni aspetti piuttosto
controversi della selezione.
Al di là di questo, c'erano anche degli aspetti legati alla
composizione della commissione, che non prevedeva un rappresentante
della Confederazione tecnici equestri della Valle d'Aosta, che è la
categoria più rappresentativa. Inoltre, c'era all'interno della
commissione lo stesso gestore dell'impianto dove si effettuavano i
corsi in questione e in generale si aveva l'impressione che tale
corso fosse stato un po' improvvisato, non molto ben studiato, nel
senso che è una possibilità interessante per il turismo in Valle
d'Aosta e che va sfruttata. La Valle d'Aosta si presta a questo
tipo di iniziative e a questo tipo di turismo e professionalità in
tale campo sono sicuramente importanti, è un settore che va
ampliato e sostenuto, perché è in continua crescita. Ci chiedevamo
nello specifico quanti erano stati alla fine gli iscritti e i
partecipanti a questo corso, quanto era l'ammontare pro capite e la
ragione della mancata presenza nella commissione del rappresentante
della Confederazione tecnici equestri della Valle d'Aosta.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Sicuramente
condivido il pensiero del collega Bertin in merito alle opportunità
che ha questa forma di turismo. Ovviamente l'accompagnatore di
turismo equestre è solo un tassello, bisognerà riuscire a fare
quello che stiamo cercando di fare su altre proposte e su altri
temi, così come facciamo per i club di prodotto parlando di turismo
legato alla bicicletta, così come parliamo di turismo legato al
benessere, così come parliamo di turismo legato al
trekking
,
dove dobbiamo cercare di far convergere tutte le varie
professionalità, in modo tale che il prodotto, che in teoria è un
prodotto molto interessante, abbia tutti i tasselli e tutti i
componenti del mosaico che vanno in una determinata situazione,
quindi condivido: c'è un'opportunità, bisogna lavorarci sopra e
cercare di fare una serie di azioni e, rispetto a questo, alcune
riflessioni sono state fatte.
Per quel che è del tema, la legge n. 1 del 2003 è una legge dove
vengono disciplinate tutta una serie di professioni legate al
comparto turistico. Rispetto a questo tema, sono stati due i corsi
finora effettuati prima del corso in questione; abbiamo avuto
un'edizione nel 2005 e una nel 2006, complessivamente i
partecipanti erano stati 32 e 27 gli abilitati. A suo tempo c'è da
considerare che parte di questi corsi di formazione e gli esami
erano poi stati sostenuti dal FSE. A distanza quindi di 4 anni,
l'ultimo è stato nel 2006, è stato proposto questo corso, che, per
rispondere al primo quesito, ha visto 20 iscritti e coloro che
hanno superato la preselezione sono stati 12, mentre quelli che
hanno partecipato sono stati 9.
Rispetto al secondo quesito:
"quanto è stato l'ammontare del
costo pro capite per partecipante"
, l'importo del capitolato è
stato di 44.500 euro con 5.000 euro per il riconoscimento dei
crediti e l'attività accessoria, portando il totale a 49.500, che
ovviamente, facendo la divisione per 9, che è stato il numero,
porta ad un costo pro capite di 5.500 euro, indubbiamente una cifra
importante. Perché ho parlato dei primi corsi? Perché ho voluto
fare un confronto rispetto a quello che è accaduto nelle precedenti
versioni e anche lì la valutazione complessiva di quei 27 abilitati
è stata di 3.600. Ricordo ancora per completezza che il capitolato
ha poi visto un provvedimento dirigenziale che ha invitato 6
soggetti formatori a partecipare; hanno partecipato 2 soggetti e
l'aggiudicazione è stata riconosciuta in progetto formazione,
quindi, rispetto a questo, c'è stata questa gara.
Per quanto riguarda il terzo quesito:
"le ragioni della
mancata presenza nella Commissione esaminatrice della
preselezione..."
, credo che siano andati sulla scorta delle
precedenti esperienze, quindi la proposta che è stata fatta era una
proposta dove sono stati introdotti nella commissione per la
preselezione il dirigente regionale, 2 soggetti che sono da
ricondurre ai docenti del corso e un rappresentante dell'ente
formatore. Abbiamo seguito le vicende sulla mancata nomina e,
rispetto a questo, nella commissione esaminatrice delle prove
d'esame è stato introdotto tale rappresentante, integrando così la
commissione con un esperto individuato dall'associazione di
categoria maggiormente rappresentativa; quindi nella seconda fase è
stato subito recuperato questo discorso. È vero che la composizione
delle commissioni non è disciplinata nell'ambito della legge n. 1,
pertanto credo che, sulla scorta delle precedenti esperienze,
abbiano contenuto la commissione allo stretto indispensabile. È
stato già inserito nelle prove d'esame il rappresentante
dell'associazione, per le prove future non c'è nessun problema ad
introdurre nella commissione esaminatrice un rappresentante
dell'associazione.
Président
- La parole au Conseiller Bertin.
Bertin (ALPE)
- Ribadiamo l'importanza che può rivestire
questo tipo di attività nell'ambito turistico, che fra l'altro si
lega anche all'attività agricola da un certo punto di vista e
potrebbe rappresentare un'integrazione del reddito anche per dei
conduttori di allevamenti, che hanno già una stalla, per cui la
gestione della cosa diventerebbe più facile e andrebbe in questo
senso favorito tale tipo di sinergia fra le due attività.
Proprio perché riteniamo che questo settore sia importante e che
in futuro avrà degli ulteriori sviluppi e un interesse generale
maggiore, reputiamo che si debba agire in modo serio; qui si è
organizzato un corso un po' improvvisato, parrebbe, dicendo che gli
iscritti dovrebbero essere minimo 15 per dare un senso al corso,
poi alla fine gli iscritti sono solo 9. Si crea tutta una serie di
aspettative, si fanno delle selezioni che creano molte polemiche,
perché vengono messi in discussione i risultati di questa
selezione, ad esempio alcuni vengono dispensati di fare parte del
corso, perché sono troppo bravi, altri vengono bocciati per ragioni
assolutamente incomprensibili... ma, al di là di questi aspetti, si
spende, si organizza un corso in un settore che può essere molto
importante per la Valle d'Aosta, ma lo si fa male, lo si fa senza
neanche prevedere che l'associazione più rappresentativa faccia
parte della commissione e in generale si dà l'impressione di aver
fatto un corso un po' così. Visto che oggi sono particolarmente
positivo, vi suggerisco di prendere come esempio questo corso per
come non si organizza un corso di tale genere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK