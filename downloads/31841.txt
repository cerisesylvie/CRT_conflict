Consiglio Regionale della Valle d'Aosta - Oggetto del Consiglio n. 726 del 23 settembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 726 del 23 settembre 2009 - Resoconto
OGGETTO N. 726/XIII - Interpellanza: "Interventi di
ristrutturazione e di manutenzione di edifici scolastici destinati
alle istituzioni di istruzione secondaria di secondo
grado".
Interpellanza
Richiamata la delibera di Giunta n. 2099 del 31 luglio 2009,
con la quale vengono stanziati 1 milione e 200 mila euro per il
biennio 2009/2010 in favore di interventi di manutenzione ordinaria
e straordinaria di alcuni edifici scolastici, oltre all'acquisto di
nuovi arredi;
Considerato che, fatti salvi gli edifici destinati al
Politecnico, numerose strutture scolastiche destinate
all'istruzione secondaria di secondo grado sono di vecchia
costruzione e necessitano annualmente interventi di ripristino,
ristrutturazioni e manutenzioni;
i sottoscritti Consiglieri regionali
Interpellano
l'Assessore competente per sapere:
1) a quanto ammonta la spesa affrontata dall'amministrazione
regionale nel biennio 2007/2008 per interventi di ristrutturazione,
ripristino e manutenzione degli edifici destinati alle istituzioni
di istruzione secondaria di secondo grado;
2) se è intendimento della Giunta valutare la possibilità di
costruire nuovi edifici scolastici o un unico nuovo edificio in
grado di raggruppare più istituzioni di istruzione di secondo
grado, in particolare quelle insistenti sulla città di Aosta, al
fine di risparmiare sui costanti costi di manutenzione.
F.to: Zucchi - Tibaldi
Presidente
- La parola al Consigliere Zucchi.
Zucchi (PdL)
- L'Assessore si ricorderà certamente che
qualche Consiglio fa abbiamo affrontato su nostra iniziativa il
problema legato sempre alle strutture, in questo caso erano le
palestre, le strutture sportive. Naturalmente l'Assessore immagino
che sappia anche che questa interpellanza è stata depositata
qualche giorno prima di quando io poi ho avuto occasione di leggere
sui giornali in merito a delle intenzioni che sono state
esplicitate a mezzo stampa e che sarebbe opportuno ripetere in aula
per capire in una maniera più esaustiva e nella sede più corretta
quelle che sono... non che non siano corrette le altre
comunicazioni ma, essendo stata depositata l'interpellanza, credo
che vi sia l'occasione di meglio spiegare quali sono le intenzioni
in merito a questa vicenda. Una vicenda che, per quanto ci
riguarda, nasce dall'esame di queste delibere di Giunta, che
prevedevano e stanziavano soldi e denaro cospicuo nel biennio
2009-2010 in favore di interventi di manutenzione ordinaria e
straordinaria e per i quali ci era balzata all'occhio questa somma
anche confrontata con la nostra convinzione che trattandosi di
edifici che già presentavano delle carenze strutturali esaminate in
occasione della nostra iniziativa sulle palestre... Sicuramente un
problema che non è di questi giorni, ma si tramanda da tempo... era
andare a cercare di capire quali erano le intenzioni della Giunta,
del suo Assessorato in modo particolare, in merito a quelle che
potevano essere le soluzioni, perché credo che l'Assessore convenga
che non sia opportuno, logico e foriero di buona amministrazione
continuare ad investire così come è stato fatto, doverosamente per
ovvi motivi di necessità, alla ripresa delle lezioni degli anni
scolastici, tutta una serie di interventi tampone che, di fatto, si
è obbligati a compiere, adesso sentiremo dall'Assessore ancora per
quanti anni, in attesa di soluzioni che, dal punto di vista
strutturale, ci portino verso un miglioramento delle strutture
esistenti. È notorio che le nostre scuole sono evidentemente di
costruzione molto, ma molto vecchie e che quindi hanno necessitato
negli anni sempre di questi tipi di interventi, che non sono
poco.
Anche per capire di cosa si tratta dal punto di vista economico,
la prima domanda andava a richiedere quali erano stati nel tempo,
in questi ultimi anni i soldi che l'Amministrazione ha dovuto
impegnare per la manutenzione ordinaria e straordinaria di questi
edifici, poi questo... l'intendimento depositato prima... ossia
capire... come noi pensiamo e abbiamo visto che vi sia questa
intenzione di andare ad intervenire in modo strutturale - abbiamo
visto parlare di scuola polmone in attesa di ristrutturazione di
edifici - e capire se effettivamente, come noi speriamo che
avvenga, sia finalmente "gettato il cuore oltre l'ostacolo" e
deciso di fare degli investimenti importanti nel settore della
scuola onde costruire di quelle strutture che siano veramente
adeguate sotto tutti i profili, ivi compresi quelli dedicati
all'attività sportiva oggetto dell'iniziativa di pochi mesi fa e
che quindi vadano a sanare una situazione che sicuramente non è più
opportuno proseguire, ovviamente in una maniera graduale.
Assessore, pertanto, siamo in attesa di uno sviluppo, che lei ci
illustri l'intenzione del Governo regionale in questa materia.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci, M. le Président. Ringrazio il
collega per questa iniziativa, perché ci dà la possibilità di
illustrare davanti al Consiglio quello che stiamo facendo non solo
l'Assessorato dell'istruzione e cultura, ma d'intesa con la
Presidenza e con l'Assessorato delle opere pubbliche; questo è un
dossier che, essendo di rilevanza ed importanza rilevante, ci ha
visto impegnati durante questa estate sulla pianificazione di cui
lei parlava.
Per quanto riguarda la spesa affrontata - così abbiamo dei dati
- dall'Amministrazione regionale per il biennio 2007-2008 per gli
interventi di ristrutturazione, ripristino e manutenzione degli
edifici destinati a istituzioni di istruzione di 2° grado, la spesa
è di circa 4.700.000 euro di cui però 1.092.000 per il Politecnico
parte ISIP e ex Brambilla, quindi questi erano straordinari in
vista dell'apertura, quindi quasi 5 milioni di euro; gli ultimi
lavori di sistemazione esterna di rifinitura di dettagli sono
ancora in corso; il costo relativo alla costruzione invece della
sede provvisoria ISIP di via Chambéry, che diventerà una scuola
polmone, perché in effetti adesso è presente l'ISIP, ma poi, una
volta fatte le dovute verifiche sulla possibilità di ristrutturare
l'ex sede, potrà essere destinata nuovamente per altri istituti
scolastici, è di circa 9.700.000 euro totale con l'ISIP; uguale
somma è stata investita sempre in questo biennio per metà della
finanza locale, sull'avanzo di amministrazione della finanza locale
e metà Amministrazione regionale per la messa a norma degli edifici
scuole di base, sono messe a norma che però sono propedeutiche
all'utilizzo definitivo; questo per quanto riguarda i costi.
Veniamo invece alla questione della filosofia: qual è la
filosofia. Sicuramente l'Amministrazione regionale, l'Assessorato,
in accordo con il Comune di Aosta, ha individuato la zona di
Tzambarlet come zona di riferimento per andare nella direzione che
lei auspica, la cosiddetta "area ex Sacco" è la sede che abbiamo
individuato per la costruzione di una nuova scuola, per una
capienza di mille alunni con palestra. Per quanto riguarda la zona
di riferimento, che ospita appunto nelle vicinanze l'Istituto per
geometri, la sede provvisoria ISIP è già sede di impianti sportivi
e in particolare abbiamo siglato questa convenzione ratificata con
delibera di Giunta di venerdì scorso con il Palaindoor per
l'utilizzo di tale struttura, che è sicuramente funzionale essendo
non solo funzionale da un punto di vista dell'edificio... ma anche
di prossimità per questi edifici, quindi molto interessante. Questa
zona, che è destinata a diventare un polo scolastico superiore, con
contestuale riqualificazione di un'area fino a poco tempo fa
sottoutilizzata e, vorrei ricordarlo, sede di campi nomadi...
quindi credo che sia un valore aggiunto per l'intera città.
Ritengo che le scuole rappresentino per Aosta e il suo tessuto
urbano un elemento di vitalità, oltre che da un punto di vista
sociale, anche da un punto di vista economico, quindi le zone vanno
scelte appena fuori Aosta, ma non troppo fuori, perché i giovani
devono interagire con la città anche da un punto di vista delle
attività economiche. Bisogna che ci siano i servizi e i servizi di
trasporto, quindi con l'Assessore Marguerettaz abbiamo ovviato a
questa carenza e anche per la nuova sede ISIP gli studenti saranno
dotati di mezzi di trasporto che li trasporteranno dalle sedi dove
arrivano, anche dalla Bassa Valle o da fuori Aosta, dalla stazione
fino a questa sede. Una zona quindi che sta crescendo da un punto
di vista scolastico e quindi "sì" ad una zona limitrofa individuata
come polo, non concentrando tutto in una scuola, ma su tre sedi in
questo caso, perché più di mille alunni diventa poi un problema
anche un domani per l'eventuale manutenzione che dovrebbe avvenire,
perché spostarne mille ci si può arrivare, più di mille diventa un
problema, anche per i trasporti. In questo caso però si andrebbe a
risolvere quasi totalmente il problema dell'edilizia scolastica,
perché con tale scuola che verrebbe trasferita in pratica alle ex
Magistrali... che oggi, fra l'altro, è suddivisa su diverse sedi,
perché abbiamo circa mille alunni che sono suddivisi su diverse
sedi, perché, dal punto di vista della capienza, non possono essere
ospitati nella sede storica che noi tutti conosciamo. Credo che si
vada nella direzione da lei auspicata, io vorrei ribadire che
sicuramente questi investimenti sono andati nella direzione
auspicata proprio quando ci si è resi conto che la manutenzione di
certi edifici superava il costo di costruzione di questi nuovi
edifici, che poi hanno tutti i crismi da un punto di vista del
risparmio energetico, della funzionalità, della zona dei trasporti,
che in effetti oggi abbiamo. La filosofia quindi è questa. La
manutenzione sicuramente continuerà ad esistere, perché una cosa
non esclude l'altra, nel senso che certi edifici oggi sono a norma
e sono in buono stato di salute e noi siamo nelle classifiche
nazionali ai primi posti proprio perché abbiamo investito anche
sulla manutenzione non nei termini in cui lei parlava, ma la
manutenzione ordinaria e straordinaria che si rendesse
necessaria... se questa non supera certe valutazioni che ci fanno
pensare che su certi edifici (come sulle Magistrali) conviene
ovviare alla costruzione di una scuola polmone.
Per i tempi ricordo che per la nuova sede ISIP si è verificata
una leggera scossa sismica verso fine agosto 2007, abbiamo
individuato l'area, progettato, costruito e i ragazzi sono già
all'interno di questa scuola, esattamente due anni dopo, quindi noi
seguiremo con la stessa cura e con la stessa precisione tale nuovo
progetto. Per la sede ISIP personalmente ho partecipato ad ogni
riunione con il collegio docenti, con i progettisti, con il
cronoprogramma che abbiamo esposto loro, affinché non si perda
neanche un giorno per la costruzione di questo nuovo edificio che
andrà a dare ossigeno all'edilizia scolastica, soprattutto andrà
nella direzione... sì, i due anni sono calcolati con l'ingresso già
degli studenti per questa sede, quindi i lavori sono durati circa
un anno e mezzo e poi esistono gli arredi e tutte le procedure per
la messa a norma delle ultime rifiniture. Grazie.
Presidente
- Nessuna replica?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK