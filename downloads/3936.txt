Consiglio Regionale della Valle d'Aosta - Oggetto del Consiglio n. 209 del 30 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 209 del 30 aprile 1981 - Resoconto
OGGETTO N. 209/81 - DISEGNO DI LEGGE CONCERNENTE: "MODIFICAZIONE
DELLA LEGGE REGIONALE 6 GIUGNO 1977, N. 41, RECANTE LA CONCESSIONE
DI CONTRIBUTI REGIONALI PER L'INCREMENTO ED IL MIGLIORAMENTO DELLE
ATTIVITÀ DELLE IMPRESE ARTIGIANE".
Presidente
- L'Assessore all'Industria, Commercio,
Artigianato e Trasporti, Chabod, ha facoltà di illustrare la
relazione.
Chabod (DC) - Io penso che qui non c'è tanto da relazionare,
perché la modifica consiste soltanto nell'aumentare da 10 a 20
milioni l'importo massimo ammissibile a finanziamento in conto
interessi; l'importo massimo dei contributi in conto capitale
rimane fissato in 5 milioni, perché la Regione in questo momento
non dispone di grossi capitali.
Ci rendiamo conto che con 20 milioni oggi si può fare poco dati
i costi che ci sono; ma sperando che tutto vada bene, questo
autunno o il prossimo anni ci auguriamo di poter aumentare questi
20 milioni a 30 o 35, e di portare da 5 a 10 l'importo massimo dei
contributi in conto capitale. Questo, naturalmente, se il Consiglio
e la Commissione saranno d'accordo. Ecco, io penso che non ci sia
altro da dire.
Presidente
- È aperta la discussione generale. Ricordo ai
colleghi Consiglieri che al disegno di legge sono allegati i pareri
della Commissione Affari Generali e Finanze e della Commissione per
lo Sviluppo Economico. Il parere di quest'ultima è particolarmente
articolato, in quanto sono emerse diverse posizioni nell'ambito
della Commissione.
Ha chiesto di parlare il Consigliere Minuzzo. Ne ha facoltà.
Minuzzo (PSDI)
- Certamente, come ha detto l'Assessore,
una cosa positiva di questo disegno di legge è l'aumento del
contributo regionale per l'incremento alle attività delle imprese
artigiane. Il discorso poteva essere collegato con quello
dell'altro disegno di legge, quello volto a modificare la legge n.
22; peraltro mi sembra di aver capito, da quanto ufficiosamente ha
detto il Presidente della Commissione, che questo verrà rinviato
per poter esaminare gli emendamenti che la Commissione ha
intenzione di presentare.
Per quanto riguarda questo disegno di legge, ritengo che sia
positivo l'aumento da 10 a 20 milioni, però c'è da far rilevare una
discrepanza, che peraltro ho già fatto rilevar in sede di
Commissione per lo Sviluppo Economico, sebbene non risulti a
verbale. Anche se non posso che essere favorevole a questa proposta
di legge, vorrei far rilevare...
Chabod (DC)
- Scusa!
Minuzzo (PSDI)
- No, siccome l'Assessore è interessato...
è solo per quello! Dicevo, la discrepanza sta nel fatto che è stato
raddoppiato l'intervento regionale per quanto concerne il mutuo,
mentre il finanziamento di questa legge è stato aumentato, se non
sbaglio, di soli 200 milioni. Io ritengo perciò che anziché
incentivare l'attività delle imprese artigiane, in questo modo
molte di esse verranno penalizzate, perché se prima con 100 milioni
si potevano accontentare 10 imprese artigiane, è chiaro che adesso
con 100 milioni se ne riesce ad accontentare solo 5. D'accordo
quindi sull'aumento del mutuo, però altrettanto adeguato doveva
essere il finanziamento della legge. È in questo spirito che voglio
far rilevare questa discrepanza. Se poi teniamo conto del fatto che
chi ha già usufruito del mutuo regionale di 10 milioni può fare
domanda per poter usufruire anche di questi secondi 10 milioni, in
quanto la Regione ne ha destinati 20 per le imprese artigiane,
riusciamo a capire quali problemi si vengono a creare nel settore
artigiano. È chiaro che in base a questa illustrazione, a questo
prospetto, che l'Assessore gentilmente ha voluto dare ai
Consiglieri che hanno presentato in precedenza una interrogazione
su questa materia, ci rendiamo conto che già il miliardo non è
sufficiente a finanziare tutte le domande che vengono alla Regione;
questo quando il contributo è di 10 milioni in conto interessi e di
1 milione e mezzo in conto capitale. Aumentando adesso il
contributo a 20 milioni e lasciando immutato il finanziamento a 1
miliardo, vediamo che se da una parte la Giunta ha manifestato la
volontà di venire incontro alle nuove esigenze delle imprese
artigiane, dall'altra certamente non l'ha fatto nel migliore dei
modi. A mio avviso, questo disegno di legge non è altro che un
frutto abbastanza mal riuscito della proposta di legge presentata
dal mio partito, la quale rivedeva tutti gli interventi regionali
in materia di artigiano in modo abbastanza articolato, seppur
migliorabile; questa è soltanto una proposta della Giunta
regionale, dell'Assessore, per far intendere che c'è un certo
interessamento verso il settore artigiano. Io ritengo che molto di
più avrebbe potuto fare l'Assessore se avesse effettivamente voluto
venire incontro alle attuali esigenze delle imprese artigiane.
Ripeto, nel prospetto dato dall'Assessore, e di cui farò avere
fotocopia ai colleghi Consiglieri, ci rendiamo conto che già oggi,
con 1 milione e mezzo in conto capitale e 10 milioni di mutuo, il
miliardo con il quale si finanzia questa legge non è assolutamente
sufficiente a soddisfare le esigenze delle imprese artigiane.
Presidente
- Ha chiesto di parlare il Consigliere Cout.
Ne ha facoltà.
Cout (PCI)
- Sono d'accordo con il Consigliere Minuzzo
sul fatto che molto di più si poteva fare per andare incontro alle
esigenze degli artigiani, ma voteremo comunque a favore di questo
disegno di legge, perché questo almeno in un futuro si possa
fare.
Intanto però vogliamo ricordare alcune cose che da tempo abbiamo
detto e che abbiamo fatto presente in Commissione. Bisogna che la
Regione, secondo noi, vada a rivedere il sistema del credito e
quindi gli interventi che si fanno anche nei confronti degli
artigiani; da tempo abbiamo detto che secondo noi l'artigianato
merita degli interventi diversi, ci sono delle fasce di artigiani
che hanno bisogno di cose diverse; in Commissione, ad esempio, è
venuta fuori con molta evidenza la necessità per alcuni piccoli
artigiani, finché non si trova un'altra forma di intervento, che
venga almeno per il momento mantenuto il finanziamento a fondo
perduto, anche se questa forma di intervento andrebbe superata. Va
quindi approfondito tutto il problema, secondo il nostro parere, e
questo va fatto il più presto possibile; invitiamo perciò
l'Assessore, che da tempo ce lo ha promesso in Consiglio - sarà
almeno un anno, forse proprio in occasione della discussione di un
intervento in favore degli artigiani lo scorso anno - a prendersi
l'impegno preciso di studiare questa questione o di formare un
gruppo di lavoro o di partecipare attivamente alla Commissione che
potrebbe approfondire queste questioni, tenendo anche presente che
ad esempio l'Artigiancassa interviene fino a 60 milioni con un
tasso molto più basso. Mi sembra che poco tempo fa, prima
dell'aumento dei tassi bancari, era circa del 6½% il tasso a carico
degli artigiani, mentre per l'intervento della Regione il tasso era
dell'11½% per un contributo di 10 milioni al massimo. Dovremmo
perciò, oltre che trovare un modo per dare la possibilità agli
artigiani di acceder a un volume totale di finanziamenti molto
maggiore, porci anche il problema dei tassi e di conseguenza
riesaminare tutti gli interventi che devono essere fatti, e non
solo in questo settore, ma anche nel settore commerciale e per la
questione del credito in generale.
Ancora una volta, dunque, noi chiediamo, pur votando a favore di
questo disegno di legge, che ci si prenda l'impegno preciso di
rivedere tutta la materia, altrimenti la Regione farà interventi
sempre meno qualificati e sempre meno validi in questo campo: si è
bocciata una proposta di legge presentata da un Consigliere di
minoranza per poi approvarne poco dopo una presentata dalla Giunta!
Però questo gioco delle parti è pericoloso, e non risolve affatto
il problema che abbiamo di fronte.
Presidente - Ha chiesto di parlare il Consigliere Viberti. Ne ha
facoltà.
Viberti
(DPROL)
- L'esposizione dei colleghi che
mi hanno preceduto ha già messo in luce quali sono le carenze di
questo disegno di legge; le modificazioni che vengono portate sono
soltanto formali, perché in realtà, sia per l'aumentato costo del
denaro, sia per il suo deprezzamento dovuto all'inflazione, sia per
l'aumento delle possibilità di accesso al credito e di accesso al
contributo in conto capitale, praticamente gli artigiani si
ritrovano a poter contare all'incirca sullo stesso potere di
acquisto - o comunque di poco aumentato - mentre è stata data la
possibilità a coloro che hanno già avuto accesso a questi
contributi di accedervi nuovamente; avendo aumentato i massimali e
modificato apparentemente la cifra rispetto a quella precedente, si
riapre praticamente a queste persone la possibilità di accedere al
credito.
Allora, io credo che prima di tutto bisognerebbe fare una
distinzione di questo genere: fra chi già ha usufruito e chi ancora
non ha usufruito di contributi, sia in conto capitale che in conto
interessi. In secondo luogo, è una raccomandazione che faccio
all'Assessorato, quando il numero delle domande giacenti raggiunge
il limite dello stanziamento non bisogna accettarne altre, perché è
troppo comodo fare propaganda; se si tratta soltanto di propaganda
lo si capirà immediatamente nel momento in cui le domande
supereranno lo stanziamento!
Quando questo è stato coperto, anche se devono ancora essere
fatti gli accertamenti sul diritto da parte del richiedente di
avere accesso al credito, devono essere bloccate le domande;
bisogna avere il coraggio che ha avuto ad esempio l'Assessore
Pollicini - cosa di cui gli abbiamo dato atto più volte - di
bloccare le domande di accesso a questo o a quel credito quando non
c'era stanziamento sufficiente. Perché illudere la gente è troppo
comodo! Non dica poi l'Assessore Chabod che nessuno glielo aveva
detto, che non lo sapeva! Qui regna la distrazione! Se l'Assessore
considera la mia osservazione una cosa giusta dovrà dirlo nella sua
risposta e dovrà poi farla mettere in pratica dai funzionari
dell'Assessorato. Altrimenti , dica chiaramente che questa è una
manovra per accattivarsi altre simpatie oltre quelle che lui riesce
ad accattivarsi abitualmente - tant'è vero che non ha neppure il
tempo di ascoltarmi, visto che viene continuamente apostrofato
persino dalla tribuna! È lì che fa gesti per dire: "Un momento,
aspettate, arrivo!". Sembra proprio diventato lui il Presidente
della Giunta, altroché!
Un'altra cosa che, come precedentemente diceva il collega Cout,
non va
... (interruzione del Consigliere Andrione,
incomprensibile)
...Ma no, non sono arrivato a questo punto,
signor Presidente!
Andrione (UV)
- Ma non c'è limite!
Viberti
(DPROL)
- Eh, non c'è limite! Lo
dimostrate voi che non ci sono limiti! Lo dimostrate voi,
continuamente!
(voci incomprensibili)
Ma dicevo, altro punto dolente di questo disegno di legge è il
contributo in conto capitale, che più che in conto capitale, viste
le dimensioni modeste, è da definire piuttosto un contributo a
fondo perduto; noi non siamo per principio contrari a questo tipo
di finanziamento: possono esservi dei casi in cui è l'unico mezzo
per permettere a un'azienda di superare un momento di crisi oppure
di fare un ampliamento dello stabilimento, dei macchinari, o una
modifica delle lavorazioni; ma secondo noi è un tipo di contributo
che va dato di volta in volta e dopo un attento, oculato e preciso
studio della situazione aziendale. Invece, nella realtà in cui ci
troviamo e nel modo in cui viene dato questo contributo "a
pioggia", che non riguarda soltanto la categoria degli artigiani -
perdio!, consono solo gli artigiani a beneficiare di contributi di
questo genere: in agricoltura si sprecano i finanziamenti di questo
tipo! - questi, a nostro avviso, sono soldi buttati mentre
concentrati magari e distribuiti non al singolo ma a gruppi di
artigiani o di contadini potrebbero permettere l'acquisto di
macchinari più idonei a uno sviluppo delle capacità lavorative sia
in agricoltura che in artigianato.
In Commissione avevo proposto di fare una modifica all'art. 1
che riguarda il contributo in conto capitale; purtroppo, benché
tutti si dichiarino d'accordo che in linea di principio questo tipo
di intervento sarebbe da evitare, perché non responsabilizza chi ne
usufruisce ma semplicemente lo rende succube e cliente di chi lo
eroga, in realtà pio nessuno è disposto a rischiare la propria
faccia di fronte a questa o a quella categoria perché, guai!, chi
togliesse questo contributo perderebbe una certa fascia di voti.
Secondo me, la soluzione è abbastanza semplice e la Commissione per
lo Sviluppo Economico è abbastanza semplice e la Commissione per lo
Sviluppo Economico, dopo un lungo lavoro durato più di un
anno,quasi due, ha presentato all'unanimità la legge per
l'artigianato che in Consiglio è stata poi finalmente approvata.
Quindi, se l'Assessore intende far proseguire il miglioramento
della legislazione concernente l'artigianato, non ha che da
rivolgersi a questa Commissione, che, va bene, ha cambiato il suo
presidente, ma quanto a componenti è rimasta la stessa e quindi se
era in grado di produrre prima delle cose egregie, penso che sia in
grado di farlo anche adesso. Semplicemente si tratta di farla
riunire, di farle esaminare il problema e di avere il coraggio di
cominciare da una categoria qualunque a sospendere questo tipo di
intervento. Le soluzioni credo si possano trovare, basta avere il
coraggio di farlo; se siamo tutti d'accordo in linea di principio,
lo si farà tutti assieme, quindi ognuno di noi perderà la sua parte
di faccia adesso, ma poi sarà meglio per tutti se questi soldi
invece di essere dispersi e buttati così al singolo potranno essere
distribuiti opportunamente, magari anche al singolo, però sotto
altra forma, che lo responsabilizzi, che gli insegni come avere
accesso al credito e non semplicemente chiedere il favore all'amico
Consigliere o all'amico funzionario perché gli segua la pratica. La
gente deve imparare a conoscere il funzionamento della macchina
regionale e a usufruirne, perché è un suo diritto, e se non riesce
a capirlo per conto suo, il funzionario o chi è preposto ai vari
uffici deve dimostrare la cortesia e la solerzia che dovrebbero
essere propri di chi è al servizio del cittadino.
Quindi - e concludo - invito l'Assessore a interpellare la
Commissione quanto prima, perché io aspetterò un po' di tempo ma
poi verrò in Consiglio con una mozione; preferirei non farlo,
perché è sciocco visto che tutti abbiamo dichiarato di essere
d'accordo in linea di principio sulla necessità di trovare una
soluzione.
Presidente
- Ha chiesto di parlare il Consigliere
Maquignaz. Ne ha facoltà.
Maquignaz (DP)
- Noi voteremo a favore del disegno di
legge anche se ci rendiamo conto che esso può presentare dei
limiti; d'altra parte crediamo che rappresenti un passo avanti
innanzitutto perché l'importo massimo ammissibile al finanziamento
in conto interessi è stato raddoppiato, e ciò significa che la
Giunta ha fatto una scelta molto precisa, cioè ha voluto
incentivare il ricorso al mutuo agevolato, mentre il fatto che il
contributo in conto capitale non è stato aumentato significa che si
è cercato di disincentivare il ricorso al contributo a fondo
perduto. Mi rendo conto, ripensando all'osservazione che faceva il
Consigliere Minuzzo, che in effetti il finanziamento globale è un
po' basso, d'altra parte credo che si sia dovuto tener conto delle
esigenze di bilancio della Regione e quindi della sua disponibilità
finanziaria.
In riferimento a quanto ha detto il Consigliere Cout, noi ci
dichiariamo disponibili nel prossimo futuro a esaminare e rivedere
il sistema del credito per le imprese artigiane e per quelle
commerciali.
Presidente
- Altri intendono intervenire in sede di
discussione generale? Possiamo considerare chiusa la discussione
generale?
Allora, la parola all'Assessore all'Industria, Commercio,
Artigianato e Trasporti, Chabod.
Chabod (DC)
- Incomincio subito rispondendo al
Consigliere Viberti.
Il 30% su 5 milioni, sono d'accordo con il collega Viberti, non
è che risolva i problemi, però Viberti sa benissimo che ai piccoli
artigiani anche quel milione e mezzo fa comodo, e se noi avessimo
deciso di eliminare questo tipo di contributo, sarebbero guai.
Bisognerebbe avere il coraggio, come diceva Viberti, di toglierlo
tutti assieme. Ad ogni modo, per adesso l'abbiamo lasciato così, ha
detto bene anche Maquignaz, l'abbiamo lasciato com'era, senza
aumentarlo.
Per la questione dell'aumento del contributo in conto interessi
da 10 a 20 milioni, volevo dire al Consigliere Minuzzo che non è
che tutti prendano 20 milioni; c'è della gente che fa dei mutui per
5 o 6 milioni, quindi non è che siano raddoppiati in tutti i casi.
Io mi rendo conto anche che non siamo sicuri di arrivare a fine
anno con le disponibilità che abbiamo adesso in bilancio, però ho
sempre delle grosse speranze, Minuzzo, e tu lo sai, ne hai anche tu
di speranze, no? Allora è meglio fare subito una legge perché prima
che sia approvata passerà un mese, dunque saremo già alla fine di
maggio quasi e si incomincerà solo a giugno ad affrontare questo
discorso. Io penso proprio di arrivare alla fine dell'anno con
questo disegno di legge e con i soldi che abbiamo.
Il Consigliere Cout penso che ha detto un po' le stesse cose di
Minuzzo; la Commissione che ha lavorato per questa questione è
stata nominata anche dalla Giunta, io ho lasciato che consultasse
tutte le categorie degli artigiani; più di così non potevo fare!
Più democratico di così non so come si possa essere! Io ho lasciato
che dei funzionari della Regione affrontassero con la Commissione
questo problema, quindi ho accettato quello che in fondo hanno
detto gli artigiani e più di così non posso fare! E poi mi dite
ancora che non faccio niente? Da ora in poi allora non vi dirò più
di fare voi e farò io!
Presidente
- Colleghi Consiglieri, passiamo all'esame
dell'articolato.
Presidente
- Do lettura dell'art. 1.
Art. 1
Il primo comma dell'art. 1 della legge regionale 6 giugno
1977, n. 41, è sostituito dai seguenti:
Al fine di favorire lo sviluppo ed il potenziamento delle
attività artigiane possono essere concessi alle imprese artigiane,
individuali e societarie, a titolo di concorso nelle spese per
l'impianto, l'ammodernamento, l'ampliamento e l'acquisto di
laboratori, di macchinario e di attrezzi, contributi nella misura
del 30% della spesa sostenuta per investimenti sino a L.
5.000.000.
La spesa per l'acquisto di scorte è ammessa sino all'ammontare
del 10% della spesa ammissibile complessiva.
Presidente
- Ha chiesto di parlare il Consigliere
Minuzzo. Ne ha facoltà.
Minuzzo (PSDI)
- È chiaro che l'Assessore ci ha dato una
dimostrazione di democrazia, ma forse si è dimenticato di dire che
la cosa più importante l'ha fatta lui, perché noi come Commissione
abbiamo elaborato l'articolato e, come giustamente ha detto
l'Assessore, abbiamo fatto tutto noi, però all'art. 3, dove si
parla del finanziamento di questa legge, noi avevamo lasciato in
bianco e quell'1 con 9 zeri ce l'ha messo l'Assessore! Ciò sta a
indicare che la Commissione lavora bene e l'Assessore un po' meno,
perché invece di 1.000.000.000 avrebbe dovuto mettere 2.000.000.000
per rispettare gli intenti della Commissione! Ecco, quindi, la
determinazione dello stanziamento l'ha fatta la Giunta e non la
Commissione!
Presidente
- Ci sono altri che chiedono la parola
sull'art. 1?
Presidente
- Metto in approvazione l'art. 1.
Esito della votazione:
Presenti: 26
Votanti: 26
Maggioranza: 14
Favorevoli: 26
Il Consiglio approva all'unanimità.
Presidente
- Do lettura dell'art. 2.
Art. 2
Il secondo comma dell'art. 2 della legge regionale 6 giugno
1977, n. 41, è sostituito dai seguenti:
I contributi sono concessi sui finanziamenti aventi una
durata massima di cinque anni e sino all'ammontare di Lire
20.000.000 per l'impianto, l'ammodernamento, l'ampliamento e
l'acquisto di laboratori, macchinario, automezzi e
attrezzature.
La spesa per l'acquisto di scorte è ammessa sino
all'ammontare del 20% della spesa complessiva.
Presidente
- Ha chiesto di parlare il Consigliere
Viberti. Ne ha facoltà.
Viberti
(DPROL)
- Questo è l'articolo che prevede
l'aumento a 20 milioni del contributo. Prima ho chiesto
all'Assessore se intendeva bloccare le domande nel momento in cui
fossero giunte a coprire l'impegno stabilito in questo disegno di
legge; l'Assessore non ha risposto e io penso che se ne sia
dimenticato perché erano molte le domande a cui doveva rispondere e
questa forse era una di quelle che potevano metterlo in difficoltà,
quindi può darsi che la sua memoria sia stata bloccata da questo
fatto. Ma io lo ripeto, credo che sia importante dare dimostrazione
di serietà, quindi nel momento in cui la disponibilità finanziaria
destinata a questo scopo fosse coperta dalle domande giacenti,
bisognerebbe bloccare l'accettazione delle domande e darne notizia.
Mi immagino che sulla pagina della Valle, pubblicata sui
settimanali e sui quotidiani di questa Regione vedremo comparire:
"Aumentato il finanziamento del contributo agli artigiani!",
naturalmente in francese, però pagato in lire italiane; e poi
quando invece verranno a mancare i soldi sulla stessa pagina non se
ne farà parola. Di questo poi dovrà rispondere il collega Minuzzo,
che si sentirà insultare dagli artigiani in qualche assemblea
perché non è riuscita...
(voci incomprensibili)
...Certo,
per l'Assessore Chabod poco male!, però per l'Amministrazione
regionale che dovrebbe amministrare e non distribuire prebende non
va altrettanto bene, anzi va peggio che per il Consigliere Minuzzo!
Quindi, Assessore, io la invito a dire se intende fare quanto io le
ho chiesto oppure no.
Presidente
- Ha chiesto di parlare il Consigliere
Minuzzo. Ne ha facoltà.
Minuzzo (PSDI)
- Cercherò di essere attinente all'art. 2,
contrariamente a quanto ho fatto a proposito dell'art. 1.
Siccome l'Assessore non ha potuto partecipare ai lavori della
Commissione quando questa ha preso in esame il disegno di legge ed
era presente solo il funzionario dirigente dell'Assessorato, che
però non aveva le idee ben chiare perché questa è una questione di
carattere politico e non amministrativo, poiché nella Commissione
erano sorte delle divergenze, vorrei chiedere all'Assessore cosa
intende con il fatto che è stato tolto rispetto all'articolo della
precedente l'aggettivo "nuovi". Abbiamo molto discusso in
Commissione e avremmo effettivamente gradito che fosse stato
presente l'Assessore per spiegare le sue intenzioni, perché quando
si parla di acquisto di laboratori non siamo riusciti a capire se
si devono intendere le sole strutture murarie del laboratorio o se
vi può rientrare anche il rilevamento di un'attività per cui
possono essere compresi anche i macchinari usati; e se i macchinari
usati vengono finanzianti nel rilevamento di un'attività è chiaro
che gli stessi macchinari usati possono essere finanziati anche
senza il rilevamento di un'attività artigiana. In questo senso io
chiedo all'Assessore quali intenzioni ha, perché poi in fase di
stesura del regolamento di applicazione di questa legge non vorrei
che saltassero fuori delle sorprese.
Invito perciò l'Assessore, se è possibile e se lo ritiene
opportuno, quando stilerà questo regolamento di applicazione della
legge, a sentire un momentino la Commissione che lui ha istituito e
magari anche la Commissione per lo Sviluppo Economico; solo
consultarle, senza che queste due Commissioni debbano esprimere o
condizionare il regolamento proposto dall'Assessore, ma solo per
dare un contributo. Ecco, vorrei che l'Assessore, se può, mi desse
delle spiegazioni; diversamente, potrà farlo anche in sede di
Commissione per lo Sviluppo Economico.
Presidente
- Ha chiesto di parlare il Consigliere
Maquignaz. Ne ha facoltà. Poi è iscritto a parlare il Consigliere
Clusaz.
Maquignaz (DP)
- Di questo si era molto discusso in
Commissione, comunque, parlando anche con i funzionari
dell'Assessorato siamo arrivati a questa conclusione, che mentre
nella vecchia legge si era usata la parola "nuovi" e quindi si
faceva riferimento soltanto alle attrezzature nuove, in questo
disegno di legge il termine è scomparso e quindi chi l'ha redatto,
togliendo questa parola ha chiaramente voluto far riferimento ad
attrezzature nuove e vecchie. Della stessa idea sono i funzionari
dell'Assessorato; quindi credo che l'interpretazione da dare,
quella giusta, sia questa.
Presidente
- La parola al Consigliere Clusaz.
Clusaz (UV)
- Io avrei delle perplessità circa
l'opportunità di bloccare l'accettazione delle domande alla
copertura del finanziamento, e per due motivi: supponiamo che in
fase istruttoria un 20-30% delle domande vengano respinte per
motivi vari, giusti; in questo caso non possiamo permetterci di
lasciare un certo capitale inutilizzato per diversi mesi. In
secondo luogo, supponiamo che nel frattempo - perché l'istruttoria
porterà via più o meno tre o quattro mesi - o per un nuovo riparto,
ché se ne parla da tanto, o per un qualsiasi motivo venga
maggiorato il finanziamento di questa legge; in tal caso,
bisognerebbe aspettare altri tre o quattro mesi per svolgere le
pratiche necessarie che sarebbero invece già pronte se non fosse
stata bloccata la presentazione delle domande. Per questo io direi
di non accettarne magari un numero enorme, ma almeno un 50% in più
l'accetterei senz'altro. E poi non mi farei nemmeno troppe
illusioni: non ci saranno tante domande! Non dimentichiamo che con
gli 8 punti di abbattimento che dà la Regione, sì, sì, è già bello,
però chi farà quelle domande di mutui dovrà sempre pagarsi un
20-22% di interessi! Gli interessi sono del 28-30%; togliamo gli 8
punti e facciamo i conti!
Presidente
- Altri chiedono di parlare sull'art. 2?
La parola all'Assessore all'Industria, Commercio, Artigianato e
Turismo, Chabod.
Chabod (UV)
- Io penso che il Consigliere Minuzzo abbia
detto bene: quando stileremo il regolamento di attuazione, e
possiamo farlo anche assieme, consulteremo la Commissione per lo
Sviluppo Economico, anzi così è molto meglio perché mi tolgo delle
responsabilità. Quindi, volentieri accetto l'invito del collega
Minuzzo...
(interruzione fuori microfono del Consigliere
Minuzzo, incomprensibile)
... Beh, poi pregherò il Presidente
della Commissione di convocarla al più presto, così porteremo
avanti questo regolamento.
Accetto anche il consiglio del collega Viberti di evitare di
concedere il mutuo a quelli che hanno già avuto 10 milioni con la
stessa facilità che agli altri. Ma saranno pochissimi perché quelli
che hanno già avuto un contributo prima che ne chiedano un altro...
Non facciamoci illusioni - ha detto bene Clusaz - purtroppo con
quel tasso di interesse non ci saranno molte richieste! Ad ogni
modo, io non ho niente in contrario. Appena il Presidente della
Commissione per lo Sviluppo Economico convocherà la Commissione,
cercherò di predisporre una bozza di regolamento, così la vediamo
assieme.
Presidente
- Metto in approvazione l'art. 2.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva all'unanimità.
Presidente
- Do lettura dell'art. 3.
Art. 3
L'art. 5 della legge regionale 6 giugno 1977, n. 41, è
sostituito dal seguente:
Per l'attuazione della presente legge è prevista ed
autorizzata la spesa annua di L. 1.000.000.000.
Gli oneri derivanti dalla concessione dei contributi di cui
alla presente legge graveranno sul capitolo 36550 della parte Spesa
del bilancio di previsione della Regione per l'anno 1981 e per gli
anni successivi.
Presidente
- Ha chiesto di parlare il Consigliere
Viberti. Ne ha facoltà.
Viberti
(DPROL)
- Mah, forse riuscirò a farmi dire
cosa pensa l'Assessore circa la necessità di bloccare
l'accettazione delle domande. Le cose che ha detto il collega
Clusaz hanno un fondamento, certamente, ma probabilmente i tecnici
dell'Assessorato sono in grado di dire qual è il numero di domande
che, mediamente, vengono respinte; se il numero di domande che
vengono in genere respinte durante un anno è, per ipotesi, il 50%
di quelle presentate, benissimo, si dovranno accettare tutte le
domande che coprono lo stanziamento più il 50%: ma non bisogna
andare oltre. Probabilmente, pensandoci ancora, si trovano anche
altre cose da aggiungere: vedete che la discussione a qualcosa può
anche servire! L'Assessore ha però evitato ancora una volta di
rispondere a questa domanda e ha detto semplicemente di essere
d'accordo con me sull'opportunità di dare priorità a coloro che non
hanno ancora avuto un contributo. Però, sia ben chiaro che questo
l'ha detto Viberti, non l'ha detto l'Assessore, il quale, su invito
di Viberti, accetta questo tipo di impostazione. E va bene, io mi
prendo la responsabilità, Assessore, di aver dato questo
suggerimento, che tra l'altro mi sembra una cosa più che logica; se
lei, Assessore, ha paura di prendersi responsabilità di questo
genere e di perdere qualche amico che ha già avuto il finanziamento
non importa, gli dica pure che è colpa mia! Però gradirei ricevere
una risposta in merito a questo blocco delle domande quando si è
arrivati alla copertura del finanziamento disponibile.
Presidente
- Prima di dare la parola all'Assessore
Chabod, vorrei precisare che la Presidenza non ha certamente il
potere di imporre all'Assessore di dare delle risposte o a
qualsiasi Consigliere di rispondere a specifiche domande che gli
vengano rivolte: questo rientra nella dialettica politica e nel
confronto, nella volontà dell'interrogato, chiunque sia, di dare o
non dare risposte in base alla sua convinzione, alla sua posizione
politica o amministrativa. La Presidenza però raccomanda ai
colleghi Consiglieri - e questo lo può fare - di attenersi nel
corso della discussione dell'articolato ai problemi inerenti
specificamente l'articolo in discussione, altrimenti sembra più
giusto, più logico e più confacente al prestigio del Consiglio
continuare la discussione generale. Ora, in quella sede, i
Consiglieri hanno a disposizione due interventi e quindi può essere
svolto senz'altro il dibattito anche polemico sul disegno di legge
in questione e sulle eventuali prese di posizione di carattere
politico. Quando passiamo agli articolati, la raccomandazione che
fa la Presidenza è di rimanere strettamente attinenti ai singoli
articoli. È una raccomandazione che serve più che altro per
l'avvenire, perché ormai su questo disegno di legge abbiamo
stabilito un colloquio con l'Assessore Chabod, indipendentemente
dal numero dell'articolo che è di volta in volta in esame.
La parola all'Assessore Chabod.
Chabod (DC)
- Solo per rispondere brevemente al
Consigliere Viberti. Non è la stessa cosa della legge sui fondi di
rotazione a proposito della quale è stato ricordato l'Assessore
Pollicini, perché i fondi di rotazione sono una cosa tutta a sé. In
questo caso, con il nuovo anno e il nuovo bilancio sarà approvato
un nuovo stanziamento; e ha ragione Clusaz, perché respingere le
ultime domande che saranno presentate alla fine dell'anno solo
perché non potranno rientrare nel finanziamento attuale, non
cambierà le cose, perché queste domande rientreranno nel nuovo
finanziamento e saranno accolte con un ritardo di un mese, un mese
e mezzo. Non è il caso di sospendere l'accettazione delle domande
per questo motivo, Viberti! È solo per questo che non avevo dato
tanto peso a questa questione. Pollicini invece aveva ragione,
perché purtroppo i fondi di rotazione non li abbiamo ed è una cosa
tutta a parte. Qui, sul bilancio, adesso è previsto un miliardo,
l'anno prossimo spero che sia di più, ma non è questa la questione;
la questione è solo quella che a un certo momento aspetteranno
magari un mese di più, un mese e mezzo, ma le pratiche vanno avanti
e ritengo che sia giusto il ragionamento di Clusaz, di non
bloccarle ma di portarle avanti, almeno saranno pronte per il
prossimo bilancio.
Presidente
- Altri chiedono la parola sull'art. 3? Nessun
altro?
Presidente
- Metto in approvazione l'art. 3.
Esito della votazione:
Presenti: 27
Votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 4.
Art. 4
All'onere derivante dall'applicazione della presente legge,
ammontante a L. 240 milioni per l'anno 1981, si provvede mediante
riduzione di pari importo dello stanziamento iscritto al capitolo
50050 "Fondo globale per il finanziamento di spese per
l'adempimento di funzioni normali (spese di investimento)" -
settore 2 - "Sviluppo Economico" - della parte Spesa del bilancio
di previsione della Regione per l'anno 1981 (allegato n.
7).
Per gli anni 1982 e 1983, al relativo onere si fa fronte con
le disponibilità del settore 2.2.2. "Sviluppo Economico", programma
2-2-2-11 "Interventi promozionali per l'artigianato", all'uopo
integrato a L. 120 milioni mediante pari riduzione del settore
2-2-2-2- "Infrastrutture nell'agricoltura". Per gli anni successivi
l'onere sarà iscritto con le leggi di approvazione dei relativi
bilanci di previsione.
Presidente
- Nessuno chiede la parola sull'art. 4?
Presidente
- Metto in approvazione l'art. 4.
Esito della votazione:
Presenti: 27
Votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 5.
Art. 5
Al bilancio di previsione della Regione per l'anno 1981 sono
apportate le seguenti variazioni:
PARTE SPESA
Variazione in diminuzione:
Capitolo 50050 - Fondo globale per il finanziamento di spese
per l'adempimento di funzioni normali (spese di investimento) L.
240.000.000
Variazione in aumento:
Capitolo 36550 - Contributi regionali per l'incremento ed il
miglioramento delle attività delle imprese artigiane.
- L.R. 6 giugno 1977, n. 41
- L.R. 16 giugno 1978, n. 30
- L.R. 24 agosto 1979, n. 57
- L.R. 28 dicembre 1979, n. 86
- L.R. 30 gennaio 1981, n. 11
- L.R. 1981, n.
L. 240.000.000
Presidente
- Nessuno chiede la parola sull'art. 5?
Presidente
- Metto in approvazione l'art. 5.
Esito della votazione:
Presenti: 27
Votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 6.
Art. 6
Al bilancio di previsione pluriennale della Regione, per gli
anni 1982 e 1982, sono apportate le seguenti variazioni:
PARTE SPESA
Variazione in diminuzione:
Settore 2-2-2 "Sviluppo economico" programma 2-2-2-2
"Infrastrutture in agricoltura"
L. 120.000.000
Variazione in aumento:
Settore 2-2-2 "Sviluppo economico", programma 2-2-2-11
"Interventi promozionali per l'artigianato" L. 120.000.000
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Nessuno chiede la parola sull'art. 6?
Presidente
- Metto in approvazione l'art. 6.
Esito della votazione:
Presenti: 27
Votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Colleghi Consiglieri, prima di passare alla
votazione segreta, c'è qualcuno che vuole intervenire per
dichiarazione di voto?
Ha chiesto di parlare il Consigliere Viberti. Ne ha facoltà.
Viberti
(DPROL)
-
Mi auguro che quello che
dice l'Assessore Chabod si avveri quanto prima, e cioè che sul
prossimo bilancio, anzi già su questo bilancio, potremo inserire
qualche altro soldino nei capitoli riguardanti questo settore e
naturalmente in tutti gli altri capitoli che sono stati decurtati o
non aumentati o addirittura sono privi di finanziamento perché
coperti con un finanziamento per il quale è previsto il ricorso al
credito. Siamo già in difficoltà, lo si diceva ieri, e i soldi non
arrivano; quindi, Assessore, lei faccia come crede, però si ricordi
che qualcuno glielo aveva detto che magari era il caso di pensarci!
D'accordo che non si tratta di una questione come quella dei fondi
di rotazione; secondo me, però, la questione di principio e di
correttezza nei confronti dei cittadini è la stessa, e vorrei
ricordare che lei sedeva dove siede l'Assessore Pollicini, ma è
stato l'Assessore Pollicini a chiudere le domande di accesso ai
fondi di rotazione, non lei. Comunque, nonostante l'Assessore
Chabod non mi abbia soddisfatto , voterò a favore di questo disegno
di legge che comunque in parte, anche se molto piccola, va a
coprire le necessità causate semplicemente dall'inflazione e
dall'aumento del costo del denaro.
Presidente
- Altri chiedono di intervenire per
dichiarazione di voto? La parola al Consigliere Cout.
Cout (PCI)
- Anche noi voteremo a favore di questa legge,
e già l'avevamo detto, anche se ci sono alcune cose che ancora non
abbiamo capito bene. Abbiamo capito bene, ad esempio, quello che
faranno gli artigiani se il tasso passerà dall'11½% a circa il 20%,
cioè ci saranno, come diceva il Consigliere Clusaz, meno richieste
di finanziamenti a tasso agevolato e questo penso che tutti quanti
riusciamo a capirlo facilmente; quello che non è altrettanto chiaro
è che cosa vorrà fare l'Assessore in proposito, oltre a dire che in
questo regime di democrazia è giusto che gli artigiani decidano e
che gli artigiani propongano.
Avevamo fatto una domanda che non ha avuto una risposta, avevamo
chiesto cioè all'Assessore quand'è che vorrà rivedere la questione
del credito, quando sarà disponibile a portare delle proposte in
Commissione e, indicativamente, se ha già delle idee su questo; ci
sono state proprio da parte degli artigiani, in un'assemblea che
avevano tenuto, delle richieste di esaminare la questione delle
aree attrezzate e tutta una serie di altri problemi, oltre a quello
del credito a tasso agevolato. Io direi quindi che se non sarà
possibile aumentare il credito, perché c'è una legge che ci vincola
a un massimo di intervento della Regione, bisognerà trovare altre
forme, e su questo noi da tempo abbiamo suggerito di cercare per le
imprese artigiane, per le piccole imprese, degli aiuti diversi,
quelli che da altre parti dove si interviene vengono chiamati
incentivi reali; su questo al più presto ci deve essere un
dibattito in Commissione e se fosse possibile dovrebbe avvenire
proprio su proposta dell'Assessore, perché secondo me è giusto dire
che gli artigiani devono proporre - e gli artigiani hanno
partecipato infatti alle sedute della Commissione quando sono stati
chiamati a redigere una proposta di legge-quadro - però direi che
bisogna soprattutto presentare delle proposte, e questo è compito
principalmente dell'Assessorato. E ricordo ancora una volta che una
proposta e una risposta su questo noi da tempo l'abbiamo chiesta;
l'ho ricordato prima, è stato un anno fa in occasione delle
discussione di una legge di questo genere. Stiamo ancora
aspettando, malgrado l'Assessore ce l'avesse promesso.
Presidente
- Altri chiedono di parlare? La parola al
Consigliere Minuzzo.
Minuzzo (PSDI) -
Nell'annunciare il voto favorevole,
vorrei ricordare un momentino come è andata la discussione su
questo disegno di legge. Probabilmente, non si è potuto avere un
dibattito corretto in quanto il Presidente del Consiglio ha chiuso
la discussione generale sulla risposta dell'Assessore Chabod, ma
siccome erano state poste delle domande all'Assessore alle quali
egli non ha risposto, sarebbe stato necessario continuare la
discussione generale per consentire di chiarire le questioni
sollevate.
Detto questo, ritengo che effettivamente, come hanno detto il
collega Viberti e il collega Cout, si debba con un briciolo di
buona volontà rivedere tutta la questione degli interventi
finanziari della Regione, e non solo nel campo dell'artigianato ma
in tutti i settori. Dobbiamo cercare di eliminare quei dualismi che
si sono inevitabilmente creati in materia di credito agevolato con
la legislazione che impone agli istituti di credito agevolato con
la legislazione che impone agli istituti di credito condizioni ben
precise per erogare del denaro; infatti noi abbiamo portato a 20
milioni l'intervento della Regione, però sappiamo che oggi le
imprese artigiane possono attingere al Confidi, possono attingere
all'Artigiancasa, possono attingere anche alla Regione, a questa
legge; ma non dobbiamo nemmeno dimenticare che si pone anche il
problema della garanzie, per cui quando uno ha utilizzato uno
strumento per avere un credito a tasso agevolato non può ottenerne
altri. Anche questo è dunque un problema che dobbiamo discutere e
cercare di risolvere, e mi sembra che in questo senso l'Assessore
abbia già avuto una riunione con i rappresentanti dell'Associazione
Artigiani della Valle d'Aosta per spiegare il documento conclusivo
di quell'Assemblea.
Oltre a questo, ritengo che si debba valutare seriamente anche
il problema che si sta creando a proposito delle aree attrezzate
per gli insediamenti artigianali, dal momento che nei centri
storici l'Ispettorato del Lavoro e l'Ufficio d'Igiene stanno
facendo, giustamente, dei rigidi controlli per valutare
l'adeguatezza dei locali; si pone quindi anche la necessità di
trasferire questi laboratori artigiani.
Non ultimo è il problema degli apprendisti; a questo riguardo la
legge presentata dal mio partito, il quale è stato poi costretto a
ritirarla, aveva previsto un meccanismo per incentivare
l'assunzione di apprendisti presso i laboratori artigiani.
Ribadisco dunque il voto favorevole a questo disegno di legge e
chiedo un concreto impegno dell'Assessore perché si affrontino quei
problemi che ancora gravano sul settore artigiano che insieme al
turismo è uno di quelli sui quali la Regione Valle d'Aosta deve
puntare.
Presidente
- Altri chiedono di intervenire per
dichiarazione di voto? La parola all'Assessore all'Industria,
Commercio, Artigianato e Trasporti, Chabod.
Chabod (DC) -
Soltanto per dire al Consigliere Cout che
non è aggiornato, perché tutto quello che ha detto è ormai
superato. A Saint-Pierre c'è stata infatti una riunione
dell'assemblea degli artigiani, che mi hanno fatto una bella
lettera; io ho convocato subito la Commissione per l'Artigianato,
come Minuzzo sa bene, e ho chiesto a questa di farmi un elenco di
tutte le cose che gli artigiani avevano chiesto perché poi
potessimo discuterne assieme. Dunque, tutto quello che dice Cout è
già superato!
(Interruzione incomprensibile)
...Aspetto che
l'Associazione degli Artigiani mi dia un qualcosa!
(voci
incomprensibili)
Presidente
- Trasferiamo questo dibattito in Commissione
e per il momento procediamo alla votazione sul complesso della
legge.
Presidente
- Metto in approvazione la legge nel suo
complesso.
Votazione segreta
Presidente
- Résultat du vote relatif à l'objet inscrit à
l'ordre du jour au n° 22:
Présents: 33
Votants: 33
Majorité: 17
Avis favorables pour: 31
Avis contraires: 2
Le Conseil approuve.
Esito della votazione:
Presenti: 33
Votanti: 33
Maggioranza: 17
Favorevoli: 31
Contrari: 2
Il Consiglio approva.
Presidente
- Passiamo all'esame dell'oggetto iscritto al
n. 23 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK