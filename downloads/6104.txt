Consiglio Regionale della Valle d'Aosta - Oggetto del Consiglio n. 547 del 14 maggio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 547 del 14 maggio 1984 - Resoconto
OGGETTO N. 547/VIII - INTERVENTO DELLA REGIONE PER IL
MANTENIMENTO DI UN CENTRO OSPEDALIERO SPECIALIZZATO NELLE CURE
DELLE AFFEZIONI TUBERCOLARI. (Interpellanza)
PRESIDENTE
: Do lettura dell'interpellanza presentata dai
Consiglieri Mafrica
e
Millet:
INTERPELLANZA
Avendo appreso che l'Ospedale Santa Corona di Pietra Ligure
presso cui ricevevano cure specialistiche anche alcuni pazienti
valdostani affetti da forme tubercolari, starebbe chiudendo alcuni
reparti destinati a lungodegenti colpiti da tali affezioni;
Poichè tra le motivazioni addotte per la chiusura vi
sarebbero i ritardi nei pagamenti all'Unità Sanitaria n. 5 della
Liguria da parte degli Organi competenti di alcune regioni di
provenienza dei malati;
Ritenendo opportuno che le persone affette da forme tubercolari
possano essere curate in nosocomi specialistici collocati in zone
dal clima particolarmente favorevole per la cura di quel tipo di
malattia;
i sottoscritti Consiglieri regionali
INTERPELLANO
l'Assessore alla Sanità per sapere:
1) quanti pazienti valdostani hanno usufruito nel corso degli
anni 1982, 1983, 1984 di prestazioni sanitarie presso l'Ospedale
Santa Corona di Pietra Ligure;
2) se gli organi regionali competenti hanno puntualmente
provveduto alle spese sanitarie conseguenti a tali prestazioni;
3) se è intenzione della Giunta regionale farsi promotrice,
d'intesa con altre Regioni settentrionali, di una azione volta al
mantenimento di un centro specializzato nelle cure contro le
affezioni tubercolari all'interno dell'Ospedale Santa Corona di
Pietra Ligure o in altra idonea località della riviera ligure.
PRESIDENTE
: Ha chiesto di illustrare l'interpellanza il
Consigliere Mafrica, ne ha facoltà.
MAFRICA - (P.C.I.):
Avevo avuto modo, recentemente, di
vedere una graduatoria statistica dell'incidenza della T.B.C. nelle
diverse regioni d'Italia e avevo verificato che la nostra regione
purtroppo si trovava ai primi posti.
Recentemente, alcune persone che hanno questo problema, si sono
rivolte al nostro Gruppo ponendo una questione: le cure che
ricevevano presso l'Ospedale Santa Corona di Pietra Ligure
starebbero per essere sospese in quanto una serie di reparti
specializzati, dove venivano curate le affezioni tubercolari, sono
in via di smantellamento.
Hanno sentito - e questa forse può essere un'informazione non
corrispondente al vero - che le U.S.L. di alcune Regioni non
avrebbero pagato quanto di loro competenza e che quindi l'U.S.L. in
cui è compreso quell'ospedale avrebbe delle difficoltà
finanziarie.
Vorrei sapere se la nostra Regione, da questo punto di vista,
era a posto oppure se c'erano stati dei ritardi nei pagamenti.
Inoltre vorrei sapere se la Giunta regionale intende prendere a
cuore questo problema e verificare se è possibile mantenere aperto
questo ospedale specializzato, perchè, per le conoscenze che ho e
che possono anche essere insufficienti, ritengo che il clima marino
sia particolarmente giovevole alla cura di quel tipo di malattia;
se non fosse possibile mantenere aperti quei reparti dell'Ospedale
di Pietra Ligure, chiedo se sia intenzione della Giunta assumere
un'iniziativa perchè comunque sulla Riviera Ligure o in qualche
altra località marina, in accordo con le U.S.L. di altre Regioni,
si possano mantenere aperti dei centri specializzati per questo
tipo di affezioni.
Nella nostra Regione c'è anche un problema collegato a quello
del risanamento del bestiame e probabilmente l'incidenza di
affezioni tubercolari può anche avere delle origini di questo tipo.
Credo comunque che essendo la nostra una Regione piccola, che
conosce i diversi casi, possa intervenire in modo più efficace e
seguire questi problemi, che interessano un numero limitato di
persone, ma non sono per questo meno importanti.
PRESIDENTE
: Ha chiesto di parlare l'Assessore alla Sanità
e Assistenza Sociale Marcoz, ne ha facoltà.
MARCOZ - (U.V.):
Ho ricevuto l'interpellanza il 2 maggio
scorso ed ho scritto subito all'Amministrazione del "Santa Corona"
per avere i dati richiesti, ma fino ad oggi non ho ricevuto
risposta.
L'Ospedale di Santa Corona di Pietra Ligure è un ospedale
pubblico, quindi è ammesso chiunque senza bisogno di particolari
documenti nè da parte dell'U.S.L. della Valle d'Aosta nè di altre
U.S.L..
Appena avrò dal Santa Corona i dati delle schede dei nostri
assistiti, li farò avere al Consigliere Mafrica.
Certamente nè la Regione Valle d'Aosta nè la U.S.L. della Valle
d'Aosta hanno debiti nei confronti della U.S.L. n. 5 della Liguria,
perchè quanto è previsto per far funzionare un ospedale viene
stabilito dal fondo sanitario nazionale, quindi viene pagato
direttamente dallo Stato.
L'Ospedale Santa Corona ha avuto dei gravissimi problemi perchè
prima della riforma sanitaria aveva accumulato miliardi e miliardi
di debito. In più c'è stata, dopo la riforma sanitaria, una
vertenza fra la Regione Liguria, che rivendicava la proprietà
dell'Ospedale, e la Regione Lombardia, perchè l'Ospedale è di
proprietà della provincia di Milano. Questo contenzioso fra le due
Regioni ha fatto sì che questo ospedale non abbia più funzionato
bene.
Dopo lunghissime controversie, l'ha spuntata la Regione Liguria,
cui è stata affidata la gestione del Santa Corona.
Visto che i casi di T.B.C. in Liguria sono in forte calo, la
Regione sta cercando di ristrutturare l'ospedale rendendolo di
base, atto a ricevere malati generici; questo comporta naturalmente
una minore ricettività di malati affetti da T.B.C..
La Regione Valle d'Aosta è attualmente convenzionata con la Casa
di Riposo San Michele, dove si ricevono i malati meno gravi ai
quali viene fatta anche una riabilitazione motoria e respiratoria.
Con l'esclusione della Regione Liguria vedremo se è ancora
possibile avere al Santa Corona dei reparti specializzati; però,
visto l'indirizzo che si sta seguendo, temo che non sia più
possibile, in futuro, utilizzare questa struttura.
Come alternativa, abbiamo pensato che i malati leggeri saranno
convenzionati con il San Michele, mentre per quelli più gravi -
visto che nel nostro piano socio-sanitario è prevista la formazione
di una unità operativa di pneumotisiologia presso l'ospedale di
Aosta - è nostra intenzione far funzionare anche in Valle d'Aosta
questo tipo di unità operativa.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Il problema mi sembra abbastanza
complesso per questo motivo: credo che esistano, per quanto
riguarda le affezioni tubercolari, delle differenti forme di
malattia, alcune di tipo polmonare, altre di tipo osseo, altre
ancora che definisco di tipo addominale, però non tutte richiedono
un tipo di cura simile. I casi di tubercolosi polmonare possono
anche essere curati in questa casa di riposo San Michele, altre
forme invece non penso siano curabili in modo adeguato.
E' opportuno che anche la nostra Regione faccia qui tutto quello
che può, però in questo modo non si risponde a quella esigenza
relativa al clima. Se è vero che il clima ha una funzione positiva
nella cura di questi casi, si dovrebbe cercare una convenzione con
qualche clinica o ospedale della Riviera Ligure o comunque in
località marina, per intervenire nei restanti casi.
Chiedo che la Regione continui ad occuparsi del problema perchè
i casi non sono numerosi, ma sono tuttavia situazioni
particolarmente delicate; può anche esserci qualche ragione
psicologica per cui qualcuno preferisca curarsi fuori Aosta.
Invito quindi la Giunta regionale a tenere presente queste
esigenze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK