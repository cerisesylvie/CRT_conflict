Consiglio Regionale della Valle d'Aosta - Oggetto del Consiglio n. 2466 del 7 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2466 del 7 giugno 2012 - Resoconto
OGGETTO N. 2466/XIII - Reiezione di mozione: "Ricognizione
delle domande presentate per la realizzazione di nuove centrali
idroelettriche".
Mozione
Il Consiglio regionale della Valle d'Aosta/Vallée
d'Aoste
Constatato l'elevato numero di domande proposte negli ultimi
anni per la costruzione di nuove centrali idroelettriche nel
territorio regionale;
Ritenuto necessario rafforzare la consapevolezza della
necessità di un giusto equilibrio tra l'utilizzo delle risorse
ambientali e la salvaguardia dell'integrità del nostro territorio
nelle sue molteplici vocazioni e potenzialità, e in particolare di
quelle legate all'uso dell'acqua potabile e delle attività
agrarie;
Evidenziati gli effetti sempre più preoccupanti dei mutamenti
climatici in atto sul pianeta ed in particolare sui territori
montani, in primis sulle riserve idriche;
Ricordate le nostre molteplici iniziative
sull'argomento;
Richiamate le affermazioni dell'Assessore Marco Viérin in
occasione del convegno ''Share - Energia idroelettrica sostenibile
negli ecosistemi fluviali alpini'', svoltosi ad Aosta il 24 maggio
u.s., nelle quali si evidenzia la necessità di ''un sostanziale
blocco della possibilità di presentare nuove domande di derivazione
che interessano i pochi tratti di corso d'acqua ancora
naturali'';
Impegna
1) la Commissione consiliare competente ad effettuare entro
90 giorni, attraverso l'audizione degli Assessori preposti, dei
responsabili dei competenti servizi, di esperti e di soggetti
pubblici e privati titolari di interessi qualificati,
un'approfondita ricognizione delle domande presentate e dei
possibili impatti complessivi della realizzazione degli interventi
prospettati ed a valutare interventi che impediscano la possibilità
di presentare nuove richieste di derivazione;
2) il Governo regionale a sospendere temporaneamente la
concessione di sub concessioni.
F.to: Bertin - Giuseppe Cerise - Chatrian - Louvin - Patrizia
Morelli
Presidente
- La parola al Consigliere Bertin.
Bertin (ALPE)
- Fin dall'inizio del secolo scorso la
Valle d'Aosta è stata oggetto di un utilizzo idroelettrico delle
acque; in effetti ad inizio '900 si sono viste le prime centrali
idroelettriche; la Valle d'Aosta, da questo punto di vista, per la
propria morfologia, per le fonti idriche piuttosto significative,
ha rappresentato un elemento importante. Aosta, fra l'altro, è
stata una delle prime città italiane ad avere una rete
d'illuminazione pubblica moderna elettrica, in generale ci sono
stati molti investimenti in questo settore ad inizio '900, per lo
più investimenti fatti dall'esterno che hanno rappresentato un
momento di sviluppo per la Regione. Per lo più la produzione
idroelettrica valdostana è sempre stata indirizzata verso l'esterno
e tuttora la stragrande maggioranza della produzione è inviata
verso l'esterno della Regione.
Come dicevo, da inizio '900 questa possibilità è stata sfruttata
in Valle d'Aosta, ha avuto un ruolo importante anche nel primo
dopoguerra, in quanto ha rappresentato il polmone per il boom
economico degli anni 1950-1960 per l'Italia nord occidentale.
Questa risorsa ha visto negli ultimi tempi un notevole aumento di
domande per l'utilizzo di questa derivazione di tipo idroelettrico,
domande che sono cresciute nonostante le aste torrentizie
valdostane siano per lo più già utilizzate. Domande che sono molte
e ho chiesto in questi giorni agli uffici dell'Assessorato per
avere il dato aggiornato; purtroppo non mi è stato fornito in
tempo, ma sono sicuro che l'Assessore ha il dato aggiornato a ieri
o ad oggi e potrà dirci quante sono le richieste di subconcessione
ad uso idroelettrico. Come dicevamo, in questi anni sono cresciute
e hanno provocato anche, diversamente dal passato, delle reazioni
preoccupate delle popolazioni coinvolte; in effetti per la prima
volta abbiamo avuto molte petizioni anche in Consiglio regionale su
questo aspetto (ricordo le quattro petizioni da La Thuile,
Barasson, ed altre). Anche perché c'è una consapevolezza da parte
dei cittadini e dei residenti del fatto che questa risorsa deve
essere gestita in modo corretto, perché è una risorsa scarsa. Fra
l'altro, ci troviamo in un contesto nel quale i grandi mutamenti
climatici hanno effetti soprattutto sulle riserve idriche, in
particolare su territori montani come il nostro, ciò che renderà la
risorsa dell'acqua sempre più strategica ed una corretta gestione
sempre più importante. Anche le comunità locali hanno preso
consapevolezza di questi rischi e della necessità di una giusta e
corretta gestione di queste risorse.
Abbiamo visto tante domande in questi anni, molte delle quali a
volte mancano anche di un significato economico; l'impressione è
che la parte più importante di queste iniziative riguardi gli ex
CIP 6, vale a dire i certificati verdi, che ora sono degli
strumenti finanziari che vengono venduti ed acquistati sul mercato
internazionale dell'energia dalla Borsa di Londra piuttosto che
quella di Milano, e che sono una sorta di finanziarizzazione anche
di questo settore. Di per sé, come abbiamo visto, in questi anni la
finanziarizzazione non ha degli aspetti positivi, anche perché
allontana quello che è l'aspetto concreto delle iniziative
economiche ed è lontano dal territorio nel quale questi sono
prodotti.
Ultimamente, oltre ad altre preoccupazioni venute da altri
soggetti, anche l'Assessore alle opere pubbliche recentemente è
intervenuto sull'argomento, dimostrandosi preoccupato dall'elevato
numero di domande e chiedendosi se non era il momento di realizzare
forse un blocco da questo punto di vista. Un'affermazione che
condividiamo ed in effetti questa che presentiamo oggi è
un'iniziativa che abbiamo già presentato altre volte, perché è da
diverso tempo che giudichiamo preoccupante quello che sta
succedendo intorno a questa risorsa. Non è questione di essere
d'accordo o contrari all'utilizzo idroelettrico dell'acqua, la
questione è di fare il punto della situazione perché c'è, da una
parte, una richiesta sempre maggiore di subconcessioni e,
dall'altra, un mutamento climatico ed un esaurimento delle aste
torrentizie non utilizzate. Il che richiede da parte della
politica, prima che sia troppo tardi, capire dove stiamo andando e
valutare se non è il caso di intervenire in questo settore, che
negli ultimi anni ha avuto un deciso cambiamento.
Pertanto la mozione ha come primo obiettivo quello di fare il
punto della situazione ad oggi delle richieste, di valutare
attentamente se non è il caso di bloccare momentaneamente la
richiesta di concessione e di sospendere contemporaneamente le
concessioni di subconcessioni per permettere un'analisi della
situazione e poi valutare come procedere. Grazie.
Presidente
- Dichiaro aperta la discussione generale.
Se non vi sono colleghi che chiedono di parlare, dichiaro chiusa
la discussione generale.
La parola all'Assessore alle opere pubbliche, difesa del suolo e
edilizia residenziale pubblica, Marco Viérin.
Viérin M. (SA-UdC-VdA)
- Grazie Presidente.
Oggi viene ripresentata un'iniziativa analoga a quella di
qualche anno fa. L'attenzione da parte del Governo regionale sul
tema è sempre stata massima, al fine di introdurre, là dove
necessari, i correttivi del caso; correttivi che non devono essere
il frutto di considerazioni generiche, ma di attenta analisi di
tutti i fattori che governano questa tematica, che sono più di uno:
scientifici, per valutare gli impatti sui corsi d'acqua; economici,
in quanto la produzione di energia da fonti rinnovabili è
fortemente sostenuta sia normativamente, sia con incentivi
specifici; sociali, in quanto stanno cambiando le richieste di
fruizione dei corsi d'acqua, ma anche gli atteggiamenti verso il
loro sfruttamento. Su questi temi non ci si può improvvisare
esperti e gli atteggiamenti ideologici sono ancora troppo
influenti.
La scelta del Governo regionale è stata quella di favorire la
partecipazione dei tecnici ai progetti di ricerca e di sostenerli
anche direttamente. Vorrei ricordare che in questo momento la Valle
d'Aosta è considerata un punto di riferimento e di eccellenza per
quel che concerne la gestione, la valutazione degli impianti di
derivazione idroelettrica sui corsi d'acqua, per l'intensa attività
di sperimentazione in corso, e per la legislazione in materia di
istruttoria delle domande di deflusso minimo vitale. Anche a tutti
i convegni che partecipiamo siamo riconosciuti per essere molto
puntuali su queste tematiche. Il 24 maggio si è svolto, ad Aosta,
l'ultimo di una serie di convegni, dove ricercatori e
rappresentanti di amministrazioni hanno fatto il punto della
situazione e, sui temi, il convegno ha affrontato il tema
dell'energia idroelettrica sostenibile negli ecosistemi alpini,
quello che richiamava il collega prima. La politica regionale verso
questo tema è in costante evoluzione e proprio il 24 maggio ho
annunciato un passo avanti sul quale stiamo lavorando. Nel piano
regionale di tutela delle acque, nel 2006, sono state poste le basi
per una rivoluzione del settore dei prelievi idroelettrici. Con la
deliberazione di Giunta di aprile 2008 sono stati fissati i criteri
di accettabilità delle nuove domande di derivazione direttamente
discendenti dalle condizioni morfologiche dei corsi d'acqua.
Nel rispondere al collega Bertin, approfitto anche per dargli
alcuni dati. Dobbiamo prendere atto che le richieste si sono
evolute, andando a concentrarsi là dove venivano individuati i
punti deboli e le possibilità via via offerte dalla normativa. Dopo
la deliberazione del 2008 sono state presentate 62 domande di
derivazione d'acqua a scopo idroelettrico, delle quali 33 di
potenza inferiore a 50 kilowatt, 2 di potenza compresa fra 50 e 100
chilowatt, 9 di potenza compresa fra 100 e 220 e 18 di potenza
superiore a 220. Questi sono i dati che lei mi aveva chiesto e che
le trasmetto direttamente.
Si sta quindi lavorando per un ulteriore passo in avanti, come
fatto nel 2008, per riconoscere che sono indisponibili a nuovi
prelievi ad uso idroelettrico tutti i corpi idrici presenti sul
territorio regionale. Confermo quanto detto al convegno, per un
primo periodo di tre-quattro anni non verranno concesse altre
derivazioni per potere successivamente verificare gli effetti
sull'ambiente e seguire l'evoluzione del quadro normativo e sugli
incentivi al settore delle energie rinnovabili. Verrà fatta
eccezione - ed è un ragionamento che stiamo facendo - per le
piccole derivazioni e soprattutto sugli autoconsumi - faccio
l'esempio del rifugio, o dell'attività agricola, o dell'artigiano -
e sugli usi multipli, ad esempio interventi sugli acquedotti, sulle
adduzioni dei consorzi di miglioramento fondiario per l'irrigazione
a pioggia, eccetera. Quindi nel futuro si ritiene che gli aumenti
di produzione idroelettrica debbano concentrarsi là dove già
esistono o derivazioni idroelettriche, mediante loro potenziamento,
ma con una maggiore compensazione a livello ambientale, o
derivazioni di acqua ad altro uso, agricolo o acquedottistico, che
possano essere convertite alla produzione idroelettrica nei
medesimi periodi di prelievo, e sempre con le maggiori
compensazioni a livello ambientale. Posso confermare che a breve
sarà presentata alla Giunta una proposta di delibera che tenga
conto di questi ragionamenti.
Rispetto alle domande già presentate, punto 2 della vostra
mozione, non si può fare molto se non un'attenta istruttoria e
valutazione ambientale, come stanno già facendo gli uffici e come
abbiamo detto in passato. Un loro rigetto comporterebbe il
riconoscimento al richiedente delle spese sostenute ed il rischio
di lunghi contenziosi per il riconoscimento di danni. Quindi, come
ho già detto la volta scorsa, sulle richieste già presentate non
possiamo - come chiedete voi - sospendere le concessioni perché si
correrebbero grandi rischi. Il nostro obiettivo è sospendere in
maniera completa il discorso di nuova presentazione di domande.
Posso dire che sul fatto di venire in commissione, anche qui,
abbiamo detto la scorsa volta che non è mai stato fatto come in
tutti gli altri settori menzione o rigetto di richieste di dati o
di confronto anche con i dirigenti direttamente, per qualsiasi
istruttoria, in qualsiasi ambito, quindi siamo a disposizione a
rendere noti i dati ai consiglieri che ne facciano richiesta, come
ho sempre fatto. Nessuno ha mai fatto richieste in tal senso, ma
gli uffici continuano ad essere disponibili, non solo a fornire i
dati, ma anche ad illustrare l'attività in corso, anche perché sul
fatto di andare in commissione - come richiesto al punto 1 - ci
sembra che sia ripetitivo a quanto già il Consiglio aveva negato la
volta scorsa.
Presidente
- La parola al Consigliere Donzel.
Donzel (PD)
- Grazie Presidente.
Alla luce di alcune dichiarazioni rilasciate dal Presidente di
Finaosta, in commissione, riguardanti il fatto che ci si sta
trovando in una condizione di non possibilità di sfruttare
ulteriormente le risorse idriche sul nostro territorio, tant'è che
CVA si sta orientando sul vento, sta facendo sinergie con altri
settori, a noi è parso singolare che di queste cose si parli in una
sede dove il Presidente di Finaosta faceva riferimento rispetto ad
investimenti, a situazioni economiche lodando il buon andamento
economico di CVA, ma ha fatto riflettere questa sibillina
affermazione che non c'è più spazio per sfruttare ulteriormente
l'energia idroelettrica.
Siccome queste affermazioni che faccio sono registrate e
documentate, le potete verificare, trovo che ci sia assolutamente
la necessità, anche alla luce di dichiarazioni così forti, di fare
una riflessione in commissione, perché mi sembra un elemento che
non c'era fino a qualche giorno fa, che quindi non siamo alla
riproposizione della solita domandina da parte dei colleghi di
ALPE, ma che si sono aggiunti degli elementi da fonti autorevoli su
questo tema, quindi vederci chiaro, approfondire. Non riesco a
capire quale sia il problema che osta ad un approfondimento su temi
che riscontrano sempre più la sensibilità dell'opinione pubblica,
ma mi pare che anche funzionari importantissimi
dell'Amministrazione regionale dicano delle cose che noi vorremmo
fossero approfondite e chiarite in commissione, perché non sia
sempre solo uno show in Consiglio fra chi è pro e chi è contro.
Noi siamo favorevoli allo sfruttamento delle energie
rinnovabili, ma bisogna capire come si fa e con che rispetto
dell'ambiente si fa. Da questo punto di vista sosteniamo questa
mozione, perché più che mai deve essere fatta chiarezza sulla
situazione che viviamo in Valle.
Presidente
- La parola al Consigliere Bertin.
Bertin (ALPE)
- Grazie Presidente.
In effetti questa è la riproposizione di una mozione già fatta
in passato, anche perché alle considerazioni fatte allora si
aggiungono nuove considerazioni. Avevamo notato con favore che
anche l'Assessore esprimeva delle preoccupazioni in questo ambito,
preoccupazioni che fino a due anni fa non aveva espresso, anzi,
diceva che il sistema, così com'era, andava benissimo. In due anni
vediamo che c'è stata una riflessione anche da parte sua, il che
non può che farci piacere.
Le preoccupazioni sono diverse da più ambiti, come sottolineava
il collega Donzel. Proprio per questo questa mozione non ha niente
di ideologico...mi sembra che meno ideologica di così non potesse
essere! L'idea è quella di aprire un dibattito su questo argomento,
che deve essere anzitutto di tipo politico, per stabilire cosa
vogliamo fare di questa risorsa al di là delle questioni tecniche,
che vanno valutate attentamente, ma c'è - se vogliamo - una
questione politica generale prima di tutto, perché le acque in
Valle d'Aosta hanno sempre rappresentato qualcosa di molto
importante dal punto di vista politico e anche dal punto di vista
simbolico. Per questo crediamo che ci sia bisogno di un dibattito.
Noi abbiamo identificato nella commissione questo strumento per
aprire un dibattito, che veda coinvolta la politica, ma anche gli
interessi qualificati pubblici e privati, per fare innanzitutto un
punto della situazione su quello che rappresenterebbe lo
sfruttamento di questa risorsa, spinto anche da ragioni a mio
avviso non strettamente economiche, e le conseguenze che avrebbe
sul territorio.
Questa risorsa costituisce un bene comune e va vista come una
risorsa da gestire nell'interesse di tutti. Come dicevamo prima, è
stata storicamente utilizzata dal punto di vista idroelettrico, la
Regione ha giustamente sfruttato questa possibilità, ma oggi ci
troviamo di fronte ad una situazione che è mutata perché buona
parte delle aste torrentizie sono sfruttate, ormai rimangono
questioni marginali, spesso anche dal punto di vista economico non
sostenibili che hanno degli effetti gravi sull'ambiente, e le
popolazioni interessate sono sempre più preoccupate. Proprio per
questo bisogna fare un punto politico su come vogliamo gestire nei
prossimi anni questa risorsa. La commissione è lo strumento che
abbiamo identificato, per farlo evidentemente bisogna sospendere e
fare il punto, per poi intervenire coinvolgendo il più possibile la
popolazione e facendo un ragionamento politico che mi sembra ormai
opportuno fare. I tempi sono maturi e anche il cambiamento di
atteggiamento dell'Assessore negli ultimi due anni lo dimostra,
tutti ci rendiamo ormai conto che qualcosa deve cambiare in questo
ambito. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Per dichiarazione di voto.
Ringrazio i colleghi Donzel e Bertin per il loro intervento. Il
collega Bertin dice - mi sono annotato la frase - "notiamo con
favore"...io ritengo che il dibattito sia sempre proficuo quando si
riesce a trovare delle linee condivise da tutti. In questo momento
credo che su questo aspetto dire che confermo quanto enunciato, e
che la Giunta e la maggioranza stanno preparando un ragionamento
per andare a stoppare le domande di concessione, ponendo però
un'attenzione particolare per tre-quattro anni e lasciando libertà
alle richieste per autoconsumo e per uso multiplo, essendoci una
razionalizzazione dell'uso dell'acqua, così come per la messa in
efficienza delle strutture già esistenti mi sembra sia un discorso
interessante e rispettoso dell'ambiente. Credo che oggi la politica
abbia dato una risposta a questo, quindi nelle prossime settimane
avremo questo atto all'approvazione della Giunta.
Chiedo al collega Bertin, dopo questo dibattito breve, ma
importante, se ritira la mozione, altrimenti non la voteremo,
perché gli impegni li abbiamo presi. Sul discorso della commissione
ho già detto che faremo un ragionamento come sempre è stato fatto,
cioè la massima disponibilità, anche perché i dirigenti del settore
sono le persone più qualificate, come dimostrano ad ogni loro
partecipazione a convegni, e quant'altro.
Presidente
- La parola al Consigliere Bertin.
Bertin (ALPE)
- Grazie Presidente.
Per quanto riguarda la richiesta di ritirare la mozione non
accettiamo la richiesta, anche perché riteniamo che sia venuto il
momento di affrontare la questione dal punto di vista generale e
politico nel senso migliore del termine, guardando alla Valle
d'Aosta del futuro e coinvolgendo tutti su questa problematica. È
importante immaginare cosa vogliamo fare negli anni prossimi,
quando la risorsa dell'acqua diventerà sempre più strategica per
tutti, anche in ragione dei mutamenti climatici, come dicevamo. Ed
è venuto il momento, al di là degli aspetti strettamente tecnici,
che sono importanti, di fare una valutazione politica complessiva
sulla "risorsa acqua", in Valle d'Aosta essenziale.
Pertanto manteniamo la mozione, ritenendo che sia venuto il
momento di fare questo ragionamento politico, e ci spiace che non
si colga l'occasione per farlo ora. Grazie.
Presidente
- Pongo in votazione la mozione in
oggetto:
Consiglieri presenti e votanti: 33
Favorevoli: 8
Contrari: 25
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK