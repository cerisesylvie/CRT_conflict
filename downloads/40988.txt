Consiglio Regionale della Valle d'Aosta - Oggetto del Consiglio n. 227 del 19 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 227 del 19 dicembre 2018 - Resoconto
OGGETTO N. 227/XV - Inizio della votazione del DL n. 14:
"Disposizioni per la formazione del bilancio annuale e pluriennale
della Regione Autonoma Valle d'Aosta/Vallée d'Aoste (Legge di
stabilità regionale per il triennio 2019/2021). Modificazioni di
leggi regionali.".
Rini (Presidente) -
Passiamo ora al punto 37.04
dell'ordine del giorno, all'esame del DL n. 14. La parola al
collega Nogara.
Nogara (UVP) -
Vorrei chiedere una sospensione per una
riunione di maggioranza.
Presidente -
Sospendo i lavori per dar modo ai colleghi
di esaminare gli emendamenti.
La seduta è sospesa alle ore 11:34 e riprende alle ore
12:07.
Rini (Presidente) -
Riprendiamo i lavori. Passiamo
all'esame dell'articolato del DL n. 14.
Articolo 1. Vi è l'emendamento n. 1 della II Commissione che
sopprime l'articolo 1. Diamo per illustrati gli articoli portati
avanti dalla Commissione, visto che è già stato fatto il lavoro in
quella sede. La parola al collega Aggravi.
Aggravi (LEGA VDA) -
Non per essere noioso, ma vorrei
sottolineare su questo articolo il nostro voto contrario, come già
è stato annunciato in Commissione, proprio per le motivazioni
esposte ieri, sia nella relazione che nella replica successiva.
Presidente -
La parola al collega Cognetta.
Cognetta (MOUV') -
Anche noi per confermare il voto
contrario già espresso in Commissione. Questo è l'articolo che di
fatto elimina lo sgravio IRPEF previsto nella Finanziaria a favore
di non si sa bene cosa, quindi noi esprimiamo convintamente il
nostro voto contrario a tale emendamento.
Presidente -
La parola al collega Bertin.
Bertin (IC) -
Anche nel nostro caso per annunciare un
voto contrario, poiché questo era un intervento che utilizzava le
nuove possibilità fornite dalla norma di attuazione dell'anno
scorso ed è uno strumento comunque importante che va utilizzato, un
utilizzo minimo, questo previsto dalla legge finanziaria del
Governo Spelgatti, ma comunque almeno un utilizzo. Nel caso
specifico noi avevamo presentato un emendamento che andava a
correggere questo intervento sull'IRPEF per renderla progressiva,
come è tra l'altro in molte altre regioni italiane, nel senso che
chi ha un reddito maggiore paga di più e chi ha un reddito minore
paga di meno. Pertanto do per illustrato l'emendamento che non
verrà votato e annuncio il voto contrario a questo primo
emendamento della nuova maggioranza.
Presidente -
La parola al Consigliere Manfrin.
Manfrin (LEGA VDA) -
Come anticipato dal collega Aggravi,
ne abbiamo parlato in maniera diffusa nella giornata di ieri, però
è importante ricordare questo concetto e riprendere quello che sta
votando quest'Aula in questo momento, perché così le persone al di
fuori di quest'Aula che ci stanno ascoltando sappiano bene che cosa
sta decidendo. Con questo emendamento della maggioranza si
eliminerà quello che la Giunta Spelgatti aveva deciso, ovvero
quello di lasciare nelle tasche dei valdostani quasi 5 milioni di
euro, e quindi si impoveriranno ben 74 mila valdostani. Questo è
assolutamente importante.
Il collega Bianchi aveva detto che ci voleva concretezza,
ovviamente perché voleva rendere un po' più nebulosa la nostra
presentazione, la nostra contrarietà nel merito. Io, però, che ho
il vizio di leggere tutto quello che viene dichiarato, ho ripreso
le dichiarazioni dell'Assessore Testolin, il quale, in una
dichiarazione ANSA, ha detto: "
dal punto di vista elettorale fa
colpo dire aiutiamo le famiglie, bisogna però quantificare e dire
quanto
". Io sono quindi d'accordo con l'Assessore Testolin:
bisogna essere concreti. E cosa avete dichiarato nel merito della
manovra alternativa dell'IRAP? Destinando il taglio delle tasse
alle imprese "possiamo" arrivare ad alleggerire l'IRAP con sgravi
fino al 25 per cento. Quindi c'è la "possibilità", non la
"certezza", non c'è nulla di scritto all'interno di questo
bilancio, pertanto ad oggi voi decidete di non fare nulla, ma
semplicemente di prendere dalle tasche dei valdostani quasi 5
milioni di euro e poi scrivete che potete arrivare fino al 25 per
cento. Questo "fino a" mi ha ricordato quando su alcune note
compagnie aeree
low cost
vedete il
banner
che si
accende con scritto "biglietti per le più straordinarie
destinazioni d'Europa a partire da 10 euro". Sono cifre clamorose,
ma poi, se uno va nel sito per prenotare il biglietto, vede che
quelle cifre clamorose in realtà non ci sono mai, perché è uno
specchietto per le allodole per attirare qualche gonzo che prenoti
il biglietto, affinché sia attirato da questa offerta
straordinaria, ma in realtà rimane invece fregato, poiché quella
cifra non c'è. Questo mi pare esattamente lo stesso tipo di
impostazione, si dice: prendiamo quei 5 milioni di euro dalle
tasche dei valdostani e poi magari un giorno forse potremmo
arrivare, vedremo. Ad oggi c'è una sola certezza: voi state
mettendo le mani nelle tasche dei valdostani, mentre noi invece
avevamo deciso di aiutarli.
Saremo pertanto ovviamente contrari a questo emendamento.
Présidente -
La parole à l'Assesseur Testolin.
Testolin (UV) -
Per ribadire che la nostra è una scelta
assolutamente fondata e per respingere al mittente le affermazioni
poco realistiche espresse adesso dal collega Manfrin. Il 25 per
cento esce dal fatto che su 20 milioni di IRAP incassati dalla
Regione 4,8 milioni verranno abbattuti, quindi la percentuale di
abbattimento complessiva è del 25 per cento dell'imposta introitata
dalla Regione. Su questo assolutamente non c'è nessun tipo di
valutazione che possa darle credito per quanto ha detto.
L'altro aspetto è quello che la nostra priorità - l'abbiamo
ribadito ieri e lo riaffermiamo con forza oggi - è quella di dare
un bilancio utilizzabile dall'1 gennaio di quest'anno. Per cui le
variazioni che potevano essere già proposte in questa sede vengono
rimandate, così come peraltro anche da voi proposto, dovrà esserci
una variazione dall'1 gennaio con l'allocazione di poste che anche
voi avete pensato di dover iscrivere a bilancio per i 20 milioni
che arriveranno da ulteriori trasferimenti romani, ma senza averne
una certezza, che solo noi, con la nostra serietà, siamo riusciti a
darvi sulle destinazioni effettive già programmate, nel rispetto
del lavoro di ognuno.
Noi il nostro impegno lo ribadiamo nei confronti delle aziende,
del lavoro e della voglia di sostenere chi, oltre alla Regione, in
questa Valle, dà la possibilità di creare reddito, benessere e
quella dignità che solo il lavoro può garantire. Questo sicuramente
non sarà l'unico e il solo passaggio per arrivare ad una creazione
di nuove opportunità, ma è sicuramente un passaggio importante per
le aziende che si vedono diminuire nel loro complesso del 25 per
cento un'imposizione che attualmente vale 20 milioni e che, senza
questi 4 milioni, varrà circa 15,2 milioni. Questi sono numeri
inconfutabili.
Il nostro messaggio è forte e vuole essere ancora più forte in
questa sede, perché non cadiamo nella mera polemica, ma vogliamo
garantire uno sforzo concreto nei confronti di chi dà lavoro e crea
opportunità per la Regione.
Presidente -
La parola al collega Bertschy.
Bertschy (UVP) -
Ho ascoltato in questi due giorni con un
po' di stupore gli interventi del gruppo della Lega su questo
argomento; mi sarei aspettato da altri gruppi molto più calore
rispetto al tema dell'IRPEF e dell'IRAP, ma mai me lo sarei
aspettato da chi sostiene che, attraverso la libera impresa e il
lavoro diretto, si deve cogliere e sviluppare economia. Mi fa
sorridere il fatto che non si ricordi tutto quello che già si fa
per i cittadini e che si continua a fare. Per esempio, da voi mi
sarei aspettato di veder aumentato il limite di spesa sui 10 mila
euro per la spesa farmaceutica che noi abbiamo introdotto l'anno
scorso, i
bonus
per gli asili nido, tutte quelle attività
che sugli anziani si possono limitare, compreso il
ticket
per la spesa sanitaria. Avete deciso un grosso aggregato, l'IRPEF,
dicendo: "con questo miglioreremo la qualità della vita delle
persone". Senza scendere al quanto, perché mi sembra molto
riduttivo in una discussione politica, ai valdostani teniamo tutti,
ai cittadini teniamo tutti, alle famiglie teniamo tutti, e ci sono
tante possibilità per intervenire. Non ho capito se voi le imprese
valdostane le ritenete piemontesi, se le ritenete fuori territorio,
quindi non degne di un intervento che possa garantire un minimo di
ripresa e di sviluppo. Il cittadino è valdostano e la famiglia è
valdostana quando fa impresa e quando è lavoratore dipendente,
quando occupa nella sua vita e nel suo agire un ruolo sociale e fa
qualche cosa, quindi il fatto di scagliarsi in maniera così forte
contro la riduzione IRAP mi fa dire che voi questo mondo non lo
volete aiutare. Questa è una scelta di campo precisa.
Dire che noi non vogliamo aiutare le famiglie valdostane perché
aiutiamo le imprese valdostane mi sembra come dividere il
territorio in buoni e cattivi. Noi le famiglie valdostane le
vogliamo aiutare. Ci sarà da discutere poi sul
bon de
chauffage
e su tutto il resto, ci saranno da dire tante verità
e poche bugie, già attraverso gli istituti che ci sono e portando
avanti l'iniziativa di arrivare ad un unico istituto per aiutare la
famiglia, ma soprattutto cercando di creare quella dignità che può
essere creata solo attraverso il lavoro e lo sviluppo delle
persone, che è poi quello che garantisce lo sviluppo sociale e
armonico di una comunità. Se la vostra è una scelta di campo, non
dite che noi non vogliamo aiutare le famiglie; le vogliamo aiutare
con quello che già stiamo facendo e anche cercando di garantire
sviluppo economico alla nostra regione.
Presidente -
La parola al collega Bianchi.
Bianchi (UV) -
Ha già detto bene il collega Bertschy, ma
mi permetta di ricordarle una cosa, collega Manfrin: la norma di
attuazione, quella sulla manovrabilità fiscale, è stata creata per
creare reddito. Lei fa un inciso e dice: "mettete le mani nelle
tasche dei valdostani". Glielo ha appena detto il collega: ma per
lei le imprese o le microimprese che formano il tessuto economico
valdostano non sono valdostane? È un approccio completamente
diverso il nostro! Noi vogliamo creare redditività, creare posti di
lavoro, e non come dice lei "noi mettiamo le mani nelle tasche dei
valdostani", e non creare mancette mensili per i valdostani come
volevate fare voi.
Presidente -
La parola al collega Aggravi.
Aggravi (LEGA VDA) -
Una precisazione rispetto a quello
che ho detto ieri. È tutto vero quello che ha detto il collega
Bertschy, ma ieri ho puntualizzato due aspetti. Il primo: noi
avevamo già previsto delle agevolazioni IRAP su cooperative, nuove
imprese e rifugi alpini, quindi non è assolutamente vero che non
pensiamo alle attività produttive valdostane, e ci interessano
anche quelle piemontesi se si dovessero trasferire in Valle, questo
sicuramente. Il secondo aspetto: indubbiamente questo tipo di
intervento che può essere migliorato in termini di magnitudo, di
fasce, è migliorabile moltissimo, ma sicuramente è certo perché
l'abbiamo già definito.
Vorrei anche sottolineare che gli aiuti alle imprese sono state
parte caratterizzante di alcune voci di bilancio che avete
riportato e vorrei pure chiedere - forse il collega Sorbara ce lo
può ricordare - quali sono i soggetti imponibili dell'IRPEF e qual
è il tessuto produttivo della Valle d'Aosta che sicuramente non è
fatto da grandi imprese, come ieri abbiamo avuto occasione di dire.
Pertanto sicuramente l'attenzione per le attività produttive
valdostane, come per le famiglie e i singoli, è una nostra
priorità.
Présidente -
La parole au collègue Marquis.
Marquis (SA) -
Questo è un argomento su cui siamo già
stati ieri ampiamente, ma credo sia da chiarire la nostra
posizione. Condivido gli interventi fatti da colleghi della
maggioranza quando hanno evidenziato che l'approccio da parte della
Lega su questo tema è molto demagogico e mi dispiace che venga
sfruttato in questo modo, perché credo che i valdostani abbiano
bisogno di avere chiarezza.
Ci sono 4,8 milioni di euro di sgravi fiscali che voi avete
previsto per delle detrazioni IRPEF. Questa maggioranza ha pensato
di creare dello sviluppo e mi spiace constatare che nel vostro
gruppo ci siano anche degli imprenditori che non abbiano detto
niente su tale argomento, perché dovrebbero portare queste
sensibilità a disposizione della discussione e del confronto!
Noi riteniamo che oggi sia fondamentale intervenire sull'IRAP.
L'ex Assessore Aggravi ha detto: "in fondo noi avevamo previsto
delle iniziative sull'IRAP"; sì, ma delle iniziative che toccavano
190 imprese valdostane su 6.500, quindi risibili, tanto per far
vedere che facciamo qualcosa, noi buttiamo una pagnotta di pane e
abbiamo toccato questo tema, però non è così che si risolve il
problema! Il problema si risolve quando lo si affronta in modo
strutturale.
Sull'IRAP toccavate il 3 per cento delle imprese valdostane, ma
cosa pensavate di cambiare con quell'iniziativa? Niente, perché
bisogna intervenire su una grande massa di soggetti passivi se si
vogliono ottenere dei benefici. Per quanto riguarda l'IRPEF abbiamo
già detto ieri: era un'iniziativa da dimensionare in modo diverso.
Pare che non c'erano le risorse disponibili perché sono state
individuate altre priorità, quindi noi abbiamo ritenuto che
nebulizzare in quel modo un'iniziativa avrebbe solo creato parole e
non risolto i problemi. Pertanto abbiamo cercato di gestire al
meglio le risorse a disposizione per dare un vantaggio ai
valdostani, perché gli imprenditori valdostani sono cittadini
valdostani.
Presidente -
La parola al collega Ferrero.
Ferrero (MOUV') -
Dopo queste ultime parole di
"nebulizzazione" mi sa che qualcuno ha perso un po' di chiarezza
nel valutare le cose, perché se parliamo di nebulizzazione... c'è
chi ha fatto dell'ironia sul fatto che io ho parlato ad esempio dei
500 euro del
bon de chauffage
che andavano ad integrare le
spese mediche di qualcuno che non si poteva permettere certi tipi
di intervento oppure sui pochi euro che derivavano dalla riduzione
dell'IRPEF ai cittadini, ma qui - e lo chiedo ai colleghi Testolin
e Marquis - voi pensate veramente che con i 4,8 milioni di
riduzione dell'IRAP, con una pressione fiscale sulle imprese
incredibile, si possa generare un solo mezzo posto di lavoro? Qui
ci stiamo veramente prendendo in giro, altro che nebulizzazione,
qualcuno si è nebulizzato la ragione! Bisogna essere seri!
Sostenete la vostra tesi? Legittimo, ma non diciamo delle
stupidaggini, perché queste sono stupidaggini! Da questa misura son
un bene gli sgravi alle imprese, ma non diciamo che questo possa
portare occupazione, perché questa è veramente una goccia
nell'oceano. E io, a questa goccia nell'oceano che non si è ancora
ben capito dove sarà spruzzata, preferirei un qualcosa di concreto
che viene toccato subito dai cittadini.
Per quanto riguarda i discorsi imprenditoriali, guardiamo il
disastro che avete fatto con le società partecipate che si sono
mangiate tutta l'economia privata; guardiamo i finanziamenti dati
al Casinò mentre c'erano aziende fuori che fallivano e che non
potevano permettersi il mutuo in banca e qui, invece, si è attinto
dalle casse della CVA a destra e a manca e si è fatto il bello e il
cattivo tempo! Se parlate di propaganda lasciamo perdere, perché la
propaganda, dicendo che le imprese assumeranno con questo sgravio,
è veramente una bufala incredibile.
Presidente -
La parola al collega Sorbara.
Sorbara (UV) -
Penso che le bufale sia qualcun altro a
dirle. Noi non togliamo assolutamente nessun soldo ai
cittadini.
Ricordo solo che il pagamento dell'IRPEF e dell'IRAP è un dovere
per ogni cittadino. Il fatto che poi si intervenga sull'IRAP o
sull'IRPEF è una scelta politica e questa scelta politica io la
sposo in pieno, dopo che in tutti i vari incontri della II
Commissione è emerso da parte delle organizzazioni sindacali, del
CNA, degli imprenditori e della grande impresa che c'è la volontà
di avere un sostegno da parte del Governo. L'ho detto ieri e l'ho
rimarcato in più di un'occasione che l'economia viaggia sulle
aspettative: se noi dimostriamo alle aziende che un Governo è
vicino a chi produce, a chi fa reddito e a chi crea lavoro, di
conseguenza sono anche queste incentivate ad assumere. Ma perché si
assume? Giustamente, come ha detto il collega Aggravi, l'IRAP
all'interno delle imprese commerciali è la differenza, è la
classificazione delle voci della produzione, come in maniera un po'
ridotta per quanto riguarda le imprese agricole perché si ragiona
sui corrispettivi.
La nostra volontà è proprio agire su quel fattore che porta
l'azienda ad assumere. Penso che questa scelta, che forse ieri è
passata in secondo piano, è la stessa che ha fatto anche la Regione
Liguria, la quale aveva due possibilità: intervenire sull'IRPEF e
intervenire sull'IRAP. In un momento come questo, in cui non c'è
una certezza a livello nazionale, con un Governo comunque a
trazione Lega-Cinquestelle che sull'IRPEF ha rimandato tutte le
scelte per il 2020, sempre a condizione che ci siano le risorse, a
condizione che il reddito di cittadinanza comunque non debba
intaccare tutta una serie di risorse e via dicendo, loro su che
cosa hanno agito? Su una prima iniziativa di sgravio dell'IRPEF
sono andati ad ampliarla mettendo anche le attività commerciali.
Noi invece non abbiamo posto questo limite: noi abbiamo posto una
riduzione del 25 per cento reale nei confronti delle imprese.
Presidente -
La parola al collega Lucianaz.
Lucianaz (LEGA VDA) -
Io parteggio per gli imprenditori.
Anch'io ho avuto il piacere di stare in II Commissione ed
effettivamente il grido degli imprenditori è quello che c'è troppa
burocrazia, non si sono lamentati dell'IRAP. Chiaramente tante
tasse danno fastidio e la pressione fiscale - ha ragione Ferrero -
è insopportabile, tutti lo sappiamo. Però qui è la burocrazia che
dà fastidio a chi deve passare uno o due giorni a settimana negli
uffici dell'Assessorato dell'agricoltura piuttosto che in altri
uffici, a chi fa fatica a ricevere un finanziamento che aspetta per
mesi da un istituto valdostano. Pensiamo a chi è qui sotto a
scaricare la merce, che non ha neanche un parcheggio per posare un
furgone, perché il Comune di Aosta non è capace di organizzare
degli spazi per poter lavorare. Questa gente chiede di poter
lavorare, non chiede di abbassare le tasse! Diamo loro le
condizioni di lavorare e poi parliamo delle tasse. Qui, a mio
avviso, c'è da fare. Il vostro impegno è ottimo, ma diamoci da fare
sulle imprese. Io vi dico solo che l'altro giorno ho incontrato
Marco che è tornato dalla Germania per aprire un ristorante ad
Aosta e lo fanno aspettare tre mesi, quindi diamoci quindi da fare.
Grazie.
Presidente -
La parola al collega Gerandin.
Gerandin (MOUV') -
Non sarei intervenuto, ma è solo per
una precisazione.
La vedo un po' confusa, Assessore Testolin, perché non stiamo
più discutendo del DEFR, stiamo discutendo del bilancio e non
ritengo neanche esatto che lei faccia affermazioni sostenendo che
noi in bilancio abbiamo impegnato risorse eventualmente oggetto di
approvazione della Finanziaria. Noi su quelle risorse abbiamo dato
delle indicazioni sul DEFR, per cui non siamo al punto precedente,
siamo a quello successivo. Questo per dovere di precisione, perché
questo bilancio darà atto che, rispetto al passato, è un bilancio
di risorse effettive, disponibili e spendibili sin dall'1 gennaio.
Siccome è stata una mia battaglia del passato, ci tenevo a
precisarlo, perché non accetto che vengano fatte dichiarazioni
dicendo che noi avremmo impegnato risorse non in disponibilità, in
attesa dell'approvazione della Finanziaria.
Presidente -
La parola alla collega Morelli.
Morelli (ALPE) -
Credo sia necessario fare un po' di
sintesi. Qui sembra che il mondo si divida tra i paladini dei
cittadini (Lega e MOUV') e i paladini delle imprese (la
maggioranza): io non credo sia così e mi sembra estremamente
scorretto banalizzare in questo modo. Tra l'altro, quanto a
stupidaggini e a toni forti, giusto ieri avevo fatto un piccolo
passaggio per cercare di ricondurre la discussione a toni normali,
proprio perché nei giorni precedenti le uscite sulla stampa e i
comunicati della Lega e di MOUV' lasciavano già intravedere quale
potesse essere il tenore della discussione. Sulla politica che
affama la Valle d'Aosta credo che non ci sia niente da commentare,
si commenta da sé.
È molto semplice: voi avete fatto una scelta e noi riteniamo che
ci siano altre priorità, quindi abbiamo preso decisioni
conseguenti. Questo non vuol dire che noi non siamo coscienti dei
problemi dei cittadini (e lo ha ricordato benissimo il collega
Bertschy). Credo che esistano misure a sostegno dei cittadini e
delle difficoltà dei cittadini; sonno d'accordo che poi vadano
migliorate, calibrate, indirizzate in modo puntuale per rispondere
meglio, ma per favore non scambiamoci accuse che veramente lasciano
il tempo che trovano!
Présidente -
On peut mettre en votation l'amendement?
Metto allora in votazione l'emendamento n. 1 della II
Commissione, soppressivo dell'articolo 1. La votazione è aperta. La
votazione è chiusa.
Esito della votazione:
Presenti: 35
Votanti           
: 31
Favorevoli: 18
Contrari: 13
Astenuti: 4 (Mossa, Nasso, Russo, Vesan)
Il Consiglio approva.
Approvando l'emendamento n. 1 della II Commissione, oltre ad
abrogare l'articolo 1, decade anche l'emendamento n. 1 dei colleghi
Minelli e Bertin.
Passiamo ora all'esame dell'articolo 2, dove è presente un
emendamento dell'Assessore Testolin, a cui cedo la parola per
l'illustrazione.
Testolin (UV) -
Ne approfitto per rispondere al collega
Gerandin, in quanto mi ha messo in bocca parole diverse, o le ha
male interpretate o non le ha capite. Io mi sono limitato a dire
che le nostre non sono intenzioni, perché altrimenti sarebbero
tutte intenzioni. Nel momento in cui voi non avete allocato in
bilancio - perché non c'erano ancora le risorse - dei fondi che
verranno assegnati con la prima variazione di bilancio, anche
quelle potrebbero essere considerate delle intenzioni.
Visto che il collega di opposizione Manfrin mi accusava di dire
cose che poi non verranno applicate, è corretto sottolineare che,
se ci mettiamo su questo piano, ce n'è per tutti. Le nostre sono
indicazioni talmente precise e ribadite che penso siano da
considerarsi come assodate. Così come penso che le risorse che lei
ha distolto dal bilancio - nel senso che non le ha inserite in
bilancio - perché dovranno arrivare a gennaio, è un altro modo di
dire le cose, ma il succo è quello: lei non le ha previste, anche
su spese obbligatorie, perché sapeva che sarebbero arrivate. Anche
quello è un aspetto tecnico che in questo momento potrebbe essere
considerato come una mancanza. Non l'abbiamo sottolineato e non lo
diciamo, ma è esattamente la stessa cosa. L'intenzione è intenzione
e come tale va valutata.
L'emendamento n. 1 riguarda una modifica al comma 1
dell'articolo 2: a causa di un mero errore materiale, si fa
riferimento per gli enti cooperativi alla riduzione dell'aliquota
IRPEF del 2 per cento anziché alla riduzione della detta aliquota
nella misura di due punti percentuali. In buona sostanza l'aliquota
IRPEF passa dal 3,90 per cento all'1,90 per cento (meno due punti
percentuali). Era una precisazione doverosa ed è un aspetto più che
altro tecnico.
Presidente -
Non ci sono altre richieste di intervento.
Metto in votazione l'articolo 2 comprensivo dell'emendamento
dell'Assessore Testolin. La votazione è aperta. La votazione è
chiusa.
Esito della votazione:
Presenti: 35
Votanti           
: 18
Favorevoli: 18
Astenuti: 17 (Aggravi, Bertin, Cognetta, Distort, Ferrero,
Gerandin, Luboz, Lucianaz, Manfrin, Minelli, Mossa, Nasso, Pulz,
Russo, Sammaritani, Spelgatti, Vesan)
Il Consiglio approva.
Articolo 3. Non ci sono richieste di intervento, quindi lo pongo
in votazione. La votazione è aperta. La votazione è chiusa.
Esito della votazione:
Presenti: 35
Votanti           
: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
Articolo 4. Vi è l'emendamento n. 2 della II Commissione che
diamo per illustrato. Metto in votazione l'articolo 4 comprensivo
dell'emendamento n. 2 della II Commissione. La votazione è aperta.
La votazione è chiusa.
Esito della votazione:
Presenti. 35
Votanti           
: 29
Favorevoli: 29
Astenuti: 6 (Bertin, Minelli, Mossa, Nasso, Russo, Vesan)
Il Consiglio approva.
Articolo 5: stesso risultato.
Articolo 6. Vi è l'emendamento n. 3 della II Commissione. Non ci
sono richieste di intervento, per cui pongo in votazione l'articolo
6 comprensivo dell'emendamento n. 3 della II Commissione. La
votazione è aperta. La votazione è chiusa.
Esito della votazione:
Presenti: 35
Votanti           
: 19
Favorevoli: 19
Astenuti: 16 (Aggravi, Bertin, Cognetta, Distort, Ferrero,
Gerandin, Luboz, Lucianaz, Manfrin, Minelli, Mossa, Nasso, Russo,
Sammaritani, Spelgatti, Vesan)
Il Consiglio approva.
Articolo 7. Vi è l'emendamento n. 4 della II Commissione e il
subemendamento dell'Assessore Testolin, più gli emendamenti n. 5 e
n. 6, sempre della II Commissione. La parola al collega
Gerandin.
Gerandin (MOUV') -
Vorrei sapere se è possibile trovare
una sintesi, tenuto conto che la proroga delle graduatorie è
oggetto di due emendamenti praticamente uguali. Onde evitare di
mettere in votazione emendamenti simili riferiti al discorso della
proroga delle graduatorie, io chiederei di evitare doppie votazioni
che mi paiono quasi inutili.
Presidente -
La parola all'Assessore Testolin.
Testolin (UV) -
Il discorso delle proroghe delle
graduatorie era identico e noi l'abbiamo riproposto, in quanto ci
eravamo impegnati già dai banchi dell'opposizione a presentarlo (lo
avevamo annunciato e ritardato in questa sede). Per il
subemendamento, però, la cosa è leggermente diversa: si vanno ad
ampliare tutta una serie di situazioni che sono state frutto di
concertazione in seguito al confronto con gli enti locali, i quali
hanno sottolineato la necessità di andare ad introdurre in questo
articolo 7 tutta una serie di situazioni e criticità evidenziate,
ripristinando quanto era già stato fatto nell'annualità 2018:
ampliare le piante organiche o comunque l'utilizzo di personale in
determinati ambiti. Questo va ad aggiungersi alle richieste
emendate in Commissione che noi proponiamo, forti del fatto che si
va a dare delle risposte agli enti locali.
Presidente -
La parola al collega Gerandin.
Gerandin (MOUV') -
Chiaramente la mia richiesta era
riferita all'emendamento n. 4-bis sulla proroga delle graduatorie.
Noi chiederemmo pertanto una votazione separata per il n. 4-bis e
il subemendamento.
Presidente -
Mettiamo prima in votazione l'emendamento n.
4 della II Commissione e poi il subemendamento. Apro la votazione
sull'emendamento n. 4 della II Commissione. La votazione è aperta.
La votazione è chiusa.
Esito della votazione:
Presenti: 35
Votanti           
: 29
Favorevoli: 29
Astenuti: 6 (Bertin, Minelli, Mossa, Nasso, Russo, Vesan)
Il Consiglio approva.
Metto ora in votazione il subemendamento dell'Assessore
Testolin. La votazione è aperta. La votazione è chiusa.
Esito della votazione:
Presenti: 35
Votanti           
: 18
Favorevoli: 18
Astenuti: 17 (Aggravi, Bertin, Cognetta, Distort, Ferrero,
Gerandin, Luboz, Lucianaz, Manfrin, Minelli, Mossa, Nasso, Pulz,
Russo, Sammaritani, Spelgatti, Vesan)
Il Consiglio approva.
Possiamo mettere ora in votazione l'articolo 7 comprensivo dei
due emendamenti n. 5 e n. 6 della II Commissione. La votazione è
aperta. La votazione è chiusa.
Esito della votazione:
Presenti: 35
Votanti           
: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
Ora passiamo all'articolo 8, su cui vi è l'emendamento n. 7
della II Commissione che sopprime il comma 6 dell'articolo
medesimo. Metto pertanto in votazione l'articolo 8 comprensivo
dell'emendamento n. 7 della II Commissione. La votazione è aperta.
La votazione è chiusa.
Esito della votazione:
Presenti: 35
Votanti           
: 18
Favorevoli: 18
Astenuti: 17 (Aggravi, Bertin, Cognetta, Distort, Ferrero,
Gerandin, Luboz, Lucianaz, Manfrin, Minelli, Mossa, Nasso, Pulz,
Russo, Sammaritani, Spelgatti, Vesan)
Il Consiglio approva.
Metto ora in votazione l'articolo 9. La votazione è aperta. La
votazione è chiusa.
Esito della votazione:
Presenti: 35
Votanti           
: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
Articolo 10: stesso risultato. Articolo 11: stesso risultato.
Articolo 12: stesso risultato.
Articolo 13. Vi è l'emendamento n. 2 dell'Assessore Testolin e
l'emendamento n. 8 della II Commissione che sostituisce il comma
13. La parola all'Assessore Testolin per l'illustrazione del
subemendamento.
Testolin (UV) -
Con questo emendamento si dà la
possibilità all'azienda USL della Valle d'Aosta di incrementare per
la sola dirigenza medica le risorse aggiuntive regionali fino a un
massimo di 500 mila euro. Questo va nell'ottica di dare la
possibilità di implementare le prestazioni e di contribuire in
questo modo alla riduzione dei tempi d'attesa per le prestazioni
specialistiche. Riteniamo sia un primo passo verso quanto
esplicitato dal collega Baccega nella giornata di ieri e delle
necessità da parte di chi attende di avere tempi di attesa più
contenuti, soprattutto in determinate situazioni di urgenza.
Presidente -
La parola al collega Aggravi.
Aggravi (LEGA VDA) -
Per illustrare il comma 13 relativo
alle modalità di imputazione della spesa derivante dalla
corresponsione dell'indennità di bilinguismo. Qui si fa riferimento
anche all'ARPA che non c'era nel testo originale, e trovano
applicazione, al pari del personale dipendente dell'azienda USL, i
contratti collettivi nazionali di lavoro per il comparto della
sanità. È bene specificare che la modificazione non comporterebbe
nuovi o maggiori oneri a carico del bilancio, atteso che ai costi
sostenuti per tale indennità si provvede con le risorse del
trasferimento regionale all'Agenzia di cui alla legge di
riferimento.
Presidente -
Non ci sono altre richieste di intervento.
Metto in votazione l'articolo 13 comprensivo dell'emendamento n. 8
della Commissione e dell'emendamento n. 2 dell'Assessore Testolin.
La votazione è aperta. La votazione è chiusa.
Esito della votazione:
Presenti: 34
Votanti           
: 32
Favorevoli: 32
Astenuti: 2 (Bertin e Minelli)
Il Consiglio approva.
Articolo 14. Non ci sono richieste di intervento, per cui lo
metto in votazione. La votazione è aperta. La votazione è
chiusa.
Esito della votazione:
Presenti: 35
Votanti           
: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
Direi di passare all'articolo 15, dove abbiamo l'emendamento n.
9 della II Commissione che sostituisce il comma 1, l'emendamento n.
1 della Consigliera Pulz e l'emendamento n. 1 del Consigliere
Manfrin. La parola alla collega Pulz per l'illustrazione del suo
emendamento.
Pulz (IC) -
Questo emendamento è volto ad ampliare la
valutazione del complesso di COUP S.r.l. (Complesso Ospedaliero
Umberto Parini) e vorremmo aggiungere alle opzioni dell'ampliamento
dell'ospedale o all'alternativa della realizzazione di un nuovo
complesso ospedaliero anche una terza opzione: il ridimensionamento
dell'ampliamento stesso. L'importanza di questo emendamento sta in
questa terza via, che ci pare particolarmente interessante, perché
non era stata messa in campo. Tra i criteri di valutazione
sottolineiamo le circostanze relative al rinvenimento degli
importantissimi e meravigliosi reperti archeologici, i tempi e i
costi di realizzazione di un nuovo presidio in base innanzitutto ai
fabbisogni della popolazione valdostana, in relazione ai cosiddetti
"LEA" (livelli essenziali di assistenza), e poi il rapporto
costi/benefici in base all'erogazione delle singole prestazioni.
Questi due punti (i fabbisogni e il rapporto costi/benefici) sono
da valutare in maniera comparativa ai fini della futura
programmazione, cercando anche di valutare i costi delle
prestazioni della mobilità passiva, quando i valdostani si devono
recare in un ospedale fuori Valle a carico del Sistema sanitario
regionale. Poi, come già dicevamo ieri, bisogna rivalutare la
possibilità di riorganizzare i presidi già esistenti, compreso
l'ospedale Beauregard che risulta sottoutilizzato.
Presidente -
La parola al collega Sammaritani.
Sammaritani (LEGA VDA) -
L'emendamento portato dal
Governo a proposito del COUP a noi appare come un segnale di scarsa
progettualità e di non volontà di porre rimedio, finché rimedio si
può ancora porre; è un progetto nato male e probabilmente è anche
peggio proseguito. La volontà del Governo precedente, del nostro
Governo, era quella di effettuare, così come per la scuola di
Tzamberlet, una valutazione a 360 gradi, vale a dire se nello stato
attuale non era meglio riconsiderare completamente il progetto,
anche nel senso di rivalutare se non sia meglio ipotizzare pure una
delocalizzazione dell'ospedale in un luogo più decentrato rispetto
al centro città, più facilmente raggiungibile dai mezzi di soccorso
come le ambulanze, l'elisoccorso, eccetera.
La collega Morelli, nel suo intervento di ieri, ha ricordato il
referendum sulla localizzazione dell'ospedale che si era concluso
con la sua permanenza
in loco
, secondo la volontà dei
cittadini; dobbiamo però ricordare, come è già stato fatto ieri
anche in quest'Aula, che quel referendum risale al 2007, ben undici
anni fa, quindi non è più attuale. È cambiato il mondo in tutti
questi anni.
Non era quindi meglio ipotizzare almeno una struttura più
snella, più modulabile, più leggera, meno pesante, più moderna nei
criteri costitutivi e, soprattutto, meglio adattabile alle esigenze
che sempre più variano velocemente in tempi sempre più brevi? Una
struttura pesante, costosa e lunga da realizzare, come attualmente
prevista, verrà completata e consegnata quando ormai probabilmente
l'epidemiologia e l'esigenza delle varie strutture sanitarie
saranno già mutate. Allora perché non voler considerare questi
elementi? Perché non copiare da altri Comuni e Regioni che sono
andati in questa direzione nell'intento di realizzare strutture più
moderne, più snelle, modulabili, con costi minori, con tempi di
consegna più rapidi e, nel nostro caso, magari anche cogliendo
l'occasione di realizzare il nostro nosocomio in un luogo più
adeguato ed efficace? Per questo motivo voteremo contro
l'emendamento del Governo che va a modificare una norma che, a
nostro avviso, era di grande buonsenso e ispirata ad un principio
di buona amministrazione, e coglieva un'occasione importante di
ripensamento di un'opera così fondamentale per la nostra comunità
regionale. In quest'ottica riteniamo che l'emendamento esposto
dalla Consigliera Pulz sia invece da considerare estremamente
valido, quindi voteremo a favore di quest'ultimo.
Presidente -
La parola all'Assessore Baccega.
Baccega (UV) -
Ho la sensazione che ci sia il
Toninelli-pensiero che gira in quest'Aula, perché l'ospedale in
centro non va bene, la scuola in centro va bene, per cui vorrei
riassumere il percorso dell'ospedale Parini.
All'epoca, quando fu presentato il primo progetto, io ero in
Consiglio comunale: eravamo attenti a valutare le opportunità per
la città di Aosta, e proprio quella di togliere l'ospedale da lì
significava trasformare quell'area in una zona di grande difficoltà
commerciale per tutti coloro che erano in quel contesto, per cui la
scelta fu proprio quella di mantenerlo in città, anche perché dal
2007 ad oggi, da quando vi fu il referendum con quel risultato ben
definito, si sono fatti notevoli investimenti che fanno
dell'attuale nosocomio una struttura ancora all'avanguardia per i
macchinari, per gli interventi di ristrutturazione, per le opere
realizzate e per l'aggiornamento dei reparti. Quindi, buttare via
tutto quello che si è fatto per andare a fare un ulteriore
spostamento... ma dove? Ieri il Presidente lo ha chiesto: ma dove,
in che posto, in che ambito, con quale contesto? All'epoca fu fatta
questa valutazione, però i valdostani hanno risposto in un altro
modo.
Noi crediamo che l'emendamento n. 9 presentato dalla II
Commissione ci permette di fare, sì, un ulteriore approfondimento
sugli spazi, sul metodo, ma pensare ad una delocalizzazione così,
senza avere nessuna certezza, ci vede fortemente contrari.
Presidente -
La parola al collega Bertin.
Bertin (IC) -
Non starò a ripetere quanto già detto ieri,
perché sembrerebbe che siamo rimasti al 2007. Mi ha fatto un po'
sorridere ieri il Presidente Fosson quando ha detto "quel
referendum l'abbiamo voluto noi": sì, l'avete voluto voi e poi
avete chiesto ai cittadini di non andare a votare, quindi mi sembra
un po' paradossale come dichiarazione... non è proprio così,
Presidente, la sua dichiarazione è stata un po' ridicola.
A parte questo, la domanda che nel 2007 si è posta ai cittadini
valdostani era diversa. Oggi, visto che sono passati ben undici
anni, in realtà nulla è stato realizzato, perché il progetto
prevede la realizzazione di un nuovo ospedale in via Guédoz, h24,
quello sopra al guerriero celtico, un nuovo ospedale nel centro: è
questa la differenza. A mio avviso vanno valutate tutte le
possibilità prima di prendere una decisione. Ricordo che nel
frattempo abbiamo speso per l'ospedale nuovo di via Guédoz 15
milioni in progetti, in lavori preliminari di scavo per non avere,
al momento, ancora realizzato niente.
Presidente -
La parola al collega Gerandin.
Gerandin (MOUV') -
Per annunciare il nostro voto
favorevole all'emendamento della collega Pulz. A noi pare che in
questo momento occorra fare una serie di valutazioni, tra cui anche
il discorso dell'eventuale opzione del ridimensionamento e
dell'ampliamento, tenuto conto che vi sono tutta una serie di
indicazioni che portano al fatto che nel Presidio ospedaliero ci
devono essere le patologie più importanti e più critiche. Pertanto
quella ci pare una saggia proposta, in un momento di difficoltà di
vario genere, legata anche al contesto economico, perché tenete
conto che in questo momento non ci sono risorse accantonate per
l'ampliamento dell'ospedale.
Presidente -
La parola al collega Rollandin.
Rollandin (UV) -
A me spiace sentir dire delle non verità
in quest'Aula sapendo di dirle.
Quanto è stato fatto per l'ospedale sicuramente ha dovuto tenere
conto - e credo che i risultati siano di grande importanza - degli
scavi nella zona interessata, il che non ha comportato una gran
perdita di soldi; non sono 15 milioni, si sono spesi quasi 10
milioni per fare quel lavoro importante su tutta la zona, lavoro
che sta terminando e che permetterà di andare avanti nel modo
corretto. Mi pare che tutti abbiano confermato la grandissima
importanza dei risultati di questi scavi, anche perché sono pure in
collegamento con Saint-Martin. Nel contempo le strutture esistenti
sono state tutte riammodernate; vi sarà una parte che potrà essere
eventualmente realizzata rivedendo il progetto tenendo conto degli
spazi cambiati, della zona degli scavi, ma si pensa di accorpare in
un unico punto i tre ospedali esistenti. Questa è la filosofia da
cui si è partiti e su cui non si è perso un attimo. Si sono
utilizzati anche fondi statali: non dimenticatevi che una legge a
livello nazionale dava dei fondi specifici per gli ospedali
(purtroppo adesso non è più finanziata). Noi l'abbiamo utilizzata
per riammodernare le sale operatorie, per mettere a posto il
vecchio ospedale. Penso che tutti abbiano avuto occasione di andare
a trovare degli ammalati all'ospedale e si siano potuti rendere
conto di qual è il servizio che questo ospedale dà. Secondo voi
questo è da buttare? Io credo sia impossibile. Tra l'altro voglio
ricordare che il progetto della parte nuova, a parte gli scavi, è
stato redatto e poi è stato messo all'attenzione delle Commissioni
per circa un anno. Oggi quel progetto è sicuramente superato,
perché è di tutta evidenza che la parte che dovrà essere mantenuta
per valorizzare la zona degli scavi non è tutta lì, c'è la
possibilità di continuare questo discorso.
Oggi pertanto si tratta di accelerare la possibilità di variare
il progetto tenendo conto della conclusione degli scavi: è questo
il problema sul tavolo, ed è chiaro che deve comportare una giusta
valutazione sulle possibilità operative, considerando tutti i
reparti, tutto quello che è cambiato e che è necessario. Ritengo,
tenuto conto di quanto ho detto, che sia impossibile non
valorizzare quanto è stato fatto fino ad oggi, pur vagliando le
debite considerazioni che ognuno potrà fare per il futuro.
Presidente -
Non ci sono altre richieste di intervento.
Metto in votazione l'emendamento n. 1 della Consigliera Pulz. La
votazione è aperta. La votazione è chiusa.
Esito della votazione:
Presenti: 35
Votanti           
: 17
Favorevoli: 17
Astenuti: 18 (Baccega, Bertschy, Bianchi, Borrello, Certan,
Chatrian, Daudry, Farcoz, Fosson, Marquis, Morelli, Nogara,
Restano, Rini, Rollandin, Sorbara, Testolin, Viérin)
Il Consiglio non approva.
Metto ora in votazione l'articolo 15 comprensivo
dell'emendamento n. 9 della II Commissione. La votazione è aperta.
La votazione è chiusa.
Esito della votazione:
Presenti: 34
Votanti           
: 20
Favorevoli: 18
Contrari: 2
Astenuti: 14 (Aggravi, Cognetta, Ferrero, Gerandin, Luboz,
Lucianaz, Manfrin, Mossa, Nasso, Pulz, Russo, Sammaritani,
Spelgatti, Vesan)
Il Consiglio approva.
Possiamo sospendere i lavori per questa mattinata, che
riprenderanno alle ore 15:30. La seduta è sospesa.
---
La seduta termina alle ore
13:10
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK