Consiglio Regionale della Valle d'Aosta - Oggetto del Consiglio n. 1842 del 22 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1842 del 22 marzo 2006 - Resoconto
OGGETTO N. 1842/XII - Lavori di ristrutturazione del complesso
termale di Saint-Vincent. (Interrogazione)
Interrogazione
Premesso:
- che la Legge regionale 38/1998, successivamente modificata,
prevede interventi finanziari a favore del settore termale;
- che da anni è attesa la riqualificazione dello stabilimento
termale di Saint-Vincent ad opera di un soggetto privato che ha
proposto un progetto di rilancio complessivo;
tutto ciò premesso, i sottoscritti Consiglieri
regionali
Interrogano
l'Assessore regionale delegato per conoscere:
1) quali sono le ragioni dei ritardi relativi ai lavori di
ristrutturazione del complesso termale;
2) se e come è stata utilizzata la somma di 3,6 milioni di
euro, affidata dalla Giunta regionale in gestione speciale a
Finaosta (nel gennaio 2004) per la riqualificazione delle Terme di
Saint-Vincent;
3) se sono confermati i propositi del soggetto privato nella
realizzazione del progetto o se corrisponde al vero la notizia di
un suo "raffreddamento" causato dalle numerose difficoltà
procedurali generate dagli interlocutori pubblici;
4) se la recente ipotesi di inserire un centro di
riabilitazione cardiovascolare nel contesto termale è riconducibile
al medesimo soggetto proponente il progetto di rilancio.
F.to: Tibaldi - Lattanzi - Frassy
Presidente - La parola al Presidente della Regione, Caveri.
Caveri (UV) - Non è la prima volta che rispondiamo in quest'aula
alle questioni concernenti le Terme di Saint-Vincent. Devo dire che
la prima parte della risposta riguarderà i comportamenti e le
scelte che il Comune di Saint-Vincent ha fatto, perché l'iter
procedurale che riguarda le Terme di Saint-Vincent è seguito dal
Comune di Saint-Vincent e non dalla Regione. L'iter parte nel 1998,
quando il Consiglio comunale di Saint-Vincent deliberò di volersi
avvalere dei benefici previsti dalla legge n. 38/1998 relativamente
agli interventi in favore del settore termale, con l'intenzione di
provvedere alla gestione del complesso termale, che risulta essere
assai costoso per le casse della cittadina, mediante l'istituto
della concessione come previsto dal disegno di legge, e di
provvedere alla procedura per la scelta del concessionario. Nel
marzo 1999 fu indetta la gara pubblica per l'individuazione del
concessionario, in esito alla gara, nel marzo 2000, fu scelta la
proposta del gruppo "ATA Hôtel". Nel giugno 2000 la Giunta comunale
individuò i professionisti di riferimento per la predisposizione
della convenzione con il Comune, con oneri a carico "ATA",
convenzione poi approvata nel novembre 2002. Nel novembre 2003 il
Consiglio comunale approvò poi il progetto di massima di
riqualificazione delle strutture termali. Lei sa che vi fu una
discussione vivace all'interno del Comune a causa soprattutto della
possibilità adombrata in un primo tempo della costruzione di camere
di albergo nella zona sommitale delle terme, perché ricordo che la
ristrutturazione "ATA Hôtel" è a valere sulle nuove terme, sulle
vecchie terme e anche su quella proprietà regionale, nel frattempo
trasferita al Comune di Saint-Vincent, che è il vecchio "Grand
Hôtel Source". A questo iter avrebbe dovuto seguire la
presentazione da parte di "ATA Hôtel" della progettazione esecutiva
e definitiva, da approvare da parte della Giunta comunale, e la
conseguente redazione in via definitiva e sottoscrizione della
convenzione già assentita dalla Giunta comunale nel novembre 2002.
In realtà questa progettazione esecutiva e definitiva non è stata
ancora depositata, pur essendo stata sollecitata anche per iscritto
dall'Amministrazione comunale e, devo dire, pur non avendo noi un
ruolo diretto, che il sottoscritto ripetutamente ha pregato l'"ATA
Hôtel" di sveltire le pratiche, perché ci troveremmo di fronte alla
situazione paradossale di avere una legge del 1998 che nacque
prevalentemente per le Terme di Saint-Vincent e di vedere che nel
frattempo sono già funzionanti le Terme di Pré-Saint-Didier. Già si
è discusso in Consiglio in relazione ad altre iniziative consiliari
sulla riqualificazione delle Terme di Saint-Vincent, dei ritardi
registrati dopo l'acquisto da parte di "ATA Hôtel" della proprietà
dell'"Hôtel Miramonti", delle polemiche che ne sono seguite in
relazione alla ricettività alberghiera connessa all'attività
termale e a questo proposito il Sindaco di Saint-Vincent ci ha
informato che nel giugno 2005 la nuova Giunta ha incontrato i
responsabili di "ATA Hôtel" per fare il punto della situazione. In
quella occasione "ATA Hôtel" ha proposto nuove tempistiche di
intervento su tutte e tre le strutture e ha prospettato anche la
possibilità di proseguire le cure idropiniche e inalatorie delle
terme per il periodo necessario al completamento dell'intervento,
cioè non dovrà mai chiudere lo stabilimento termale. L'ipotesi che
"ATA Hôtel" avanza è quella di adoperare l'"Hôtel Miramonti" nel
periodo di interregno, ma queste sono tutte scelte che deve
effettuare il Comune di Saint-Vincent. A seguito di tali incontri
il Sindaco ha sollecitato l'"ATA Hôtel" a formalizzare le proposte,
a presentare gli elaborati progettuali, ottenendo una risposta nel
febbraio scorso quando "ATA Hôtel" ha confermato il suo interesse
alla realizzazione dell'intervento e a prendere in esame,
nell'ambito della valorizzazione del complesso termale, anche la
realizzazione di una struttura sanitaria connessa alle funzioni
termali. Questa struttura sanitaria si riferisce alla parte delle
terme di cui stiamo discutendo, non vorrei che vi fossero degli
equivoci. L'idea di "ATA Hôtel" è vedere se nell'ambito del
"project financing" attuale si possa inserire una qualche
struttura, soprattutto di carattere medicale estetico, all'interno
del complesso termale di cui attualmente discutiamo. Diversa è
invece la questione di altre eventuali prospettive di tipo
sanitario su cui tornerò. I ritardi si sono verificati dapprima
nella predisposizione della progettazione preliminare in relazione
all'individuazione della destinazione della struttura definita
"Nuove terme", nel senso che, come raccontavo prima, quanto
prospettato dall'"ATA Hôtel" circa la realizzazione di camere per
ricettività alberghiera anche nello stabilimento non coincideva con
le aspettative del Comune. Definita la questione con l'approvazione
del progetto preliminare e il PUD all'inizio del 2005, i ritardi
attuali sono imputabili a mancata consegna della progettazione
definitiva esecutiva. Noi naturalmente, essendo finanziatori
dell'operazione, non possiamo far altro che sollecitare il
Consiglio comunale e la Giunta comunale di Saint-Vincent.
Seconda domanda:
"se e come è stata utilizzata la somma di
3,6 milioni di euro, affidata dalla Giunta regionale in gestione
speciale a "Finaosta" (nel gennaio 2004) per la riqualificazione
delle Terme di Saint-Vincent"
, la somma non risulta essere
stata utilizzata, perché questo è collegato con tutto il resto.
Terza domanda:
"se sono confermati i propositi del soggetto
privato nella realizzazione del progetto o se corrisponde al vero
la notizia di un suo "raffreddamento"..."
. Devo dire che in
questo momento il "raffreddamento" non c'è più. Può darsi che vi
sia stato, abbiamo incontrato di recente "ATA Hôtel" nell'ambito di
riflessioni complessive. Come lei sa "ATA Hôtel" è un importante
gruppo turistico che fa capo all'Ing. Ligresti, che ha una serie di
interessi importanti in quella grande struttura per La Thuile che è
il "Planibel".
Quarta domanda:
"se la recente ipotesi di inserire un centro
di riabilitazione cardiovascolare nel contesto termale è
riconducibile al medesimo soggetto..."
. Da questo punto di
vista non vorrei che ci fossero delle ambiguità e degli equivoci. È
vero che noi stiamo riflettendo - lei lo sa, perché se n'è
informato attraverso le possibilità ispettive che lei ha a sua
disposizione, interrogazioni ed interpellanze - su cosa fare al
tiro a volo di Saint-Vincent, di cui lei ha opportunamente
denunciato lo stato di degrado e di ambiguità delle strutture
esistenti. Da questo punto di vista, la rassicuro che stiamo
lavorando per cercare di mettere ordine in quel pasticcio e in quel
degrado. È vero che abbiamo a suo tempo stoppato quella specie di
deliberazione per un concorso di idee, che era stata una cosa che
avevo lanciato personalmente, che non prevedeva eventuali aspetti
di tipo sanitario. Nella discussione sul futuro del centro termale
riteniamo che invece la questione dell'eventualità di adoperare il
tiro a volo per aspetti di tipo sanitario e ospedaliero possa
essere estremamente stimolante, ma dovrà far parte di procedure di
evidenza pubblica di cui stiamo adesso approfondendo i temi. Si può
quindi ritenere che in questo momento, attraverso un carteggio fra
Assessorato della sanità e Assessorato del turismo che si era
incaricato del concorso di idee, valuteremo il da farsi. È sicuro
che rispetto a molte ipotesi, anche le più fantasiose di impiego
dell'area molto pregiata del tiro a volo, oggi una riflessione
invece sull'aspetto di tipo sanitario potrà avvenire. È indubbio
che può essere interessata la medesima "ATA Hôtel", ma se "andremo"
con scelte di evidenza pubblica, quest'ultima dovrà partecipare ad
ipotesi di utilizzo dell'area come tutti gli altri eventuali
soggetti proponenti per l'utilizzo della stessa. Credo sia una
prospettiva sulla quale riflettere e lavorare, i primi
approfondimenti che sono stati svolti anche da una specifica
Commissione - che era nata nell'ambito dell'Assessorato del turismo
- e in accordo con diversi altri Assessorati, questa idea di un
utilizzo sanitario di quell'area sembra essere piena di buone
prospettive.
Presidente - La parola al Consigliere Tibaldi.
Tibaldi (CdL) - Alcune considerazioni anche qui sono doverose su
quanto segnalatoci dal Presidente durante la risposta. La prima
considerazione è quella temporale. L'iter, come il Presidente ha
ricordato, ha preso avvio nel 1998, siamo a 8 anni, nel 2006, e
ancora oggi ci è stato confermato che non è ancora stata depositata
una progettazione definitiva per la riqualificazione dello
stabilimento termale di Saint-Vincent e la mancata consegna viene
considerata la causa primaria di questo ritardo pluriennale che si
sta procrastinando ormai da tempo. Innanzitutto ringraziamo il
Presidente per questa sua schiettezza nella sua comunicazione, che
stride con quanto ci venne a sua volta detto da un Assessore
regionale nel 2001, quando si annunciava la valutazione di un
progetto da parte del Comune (vorremmo sapere quale progetto si
valutava nel 2001). Se dopo 5 anni siamo ancora allo stesso punto,
evidentemente c'era una grande faciloneria nel dispensare
chiacchiere, tanto che oggi siamo ancora a livello di ipotesi e
prospettive. Leggiamo articoli sui giornali - adesso non ho qui una
rassegna stampa - in cui si annuncia con enfasi il prossimo
rilancio delle terme, ma dopo 8 anni siamo ancora lì a rimestare lo
stesso "pastone" e ci troviamo in uno stato per nulla definito,
perché manca un progetto...
(interruzione del Presidente della Regione, fuori
microfono)
... il progetto sta arrivando... Presidente, lei si immagini che
5 anni fa un Assessore diceva che il progetto era in corso di
valutazione; sì, è un preliminare che però è stato oggetto di
revisione o, meglio, di contestazione a livello comunale perché,
come lei ha ricordato, quella ipotesi di ospitarvi camere di
albergo ha suscitato la comprensibile sollevazione di tutti gli
operatori turistico-ricettivi del comprensorio. Lei giustamente ha
detto che l'interlocutore pubblico primario è il Comune, le terme
sono di pertinenza comunale, c'è un regime concessorio, c'è un
carico sul bilancio comunale che è piuttosto gravoso, ogni anno
bisogna inventarsi come e quanto ripianare le spese di gestione.
Non a caso penso che anche quel finanziamento straordinario che è
stato recentemente approvato serva anche per dare una mano a
Saint-Vincent in quella direzione. La Regione però ha un socio
sovventore, in questa operazione di "project financing" avrà una
parte finanziaria di rilievo - tanto che qui nell'interpellanza
abbiamo citato gli ultimi 3,6 milioni che sono stati accantonati,
ma ve ne sono altri 3,6 per un ammontare complessivo di 7,2 -
pronta ad essere utilizzata. Paradossalmente abbiamo il denaro, ma
non abbiamo ancora il progetto. Un aspetto che secondo noi è
piuttosto disdicevole è questa difficoltà di dialogo dell'ente
pubblico con il privato: ogni qualvolta c'è un privato che diventa
interlocutore dell'ente pubblico, sia esso Comune di Saint-Vincent,
sia essa Regione - lì a Saint-Vincent abbiamo anche il caso del
"Grand Hôtel Billia" -, si entra nella "pastoia" burocratica o
politica in cui non si riesce ad arrivare ad una conclusione
definitiva. Con "ATA Hôtel" sembra sia tornato il "sereno" a fine
febbraio, abbiamo letto i giornali e lei ce lo ha confermato, ora
non ci sono più "raffreddamenti", ma questo dovrebbe far riflettere
su tali disagi e su tali impedimenti esistenti ogni volta che un
soggetto privato - in questo caso una multinazionale del turismo -
si presenta alle nostre "porte" e ci offre un'opportunità di
rilancio di un sito, in questo caso le Terme di Saint-Vincent e noi
siamo prudenti, virgolettiamo tale espressione...
(nuova interruzione del Presidente della Regione, fuori
microfono)
... mi riferisco anche e soprattutto al Comune di Saint-Vincent.
Questo ha portato "ATA Hôtel", "alias" Ing. Ligresti, a
"raffreddarsi", poi probabilmente è stato convinto giustamente di
quella che potrebbe essere un'ipotesi vantaggiosa non solo per
Saint-Vincent, ma anche per lui stesso e si sta ripercorrendo una
nuova strada.
Un'ultima considerazione. L'ex tiro a volo di Saint-Vincent
potrebbe diventare una sede idonea per il centro di riabilitazione
cardiovascolare; è una notizia che apprendiamo oggi, ma non abbiamo
capito se questo centro ha una connessione con la riqualificazione
dello stabilimento termale...
(nuova interruzione del Presidente della Regione, fuori
microfono)
... ecco in prospettiva si dice "sì". Presidente, prendiamo per
buone queste sue prospettive, nell'auspicio che quanto prima si
trasformino in fatti concreti. Tale interrogazione ancora una volta
ha messo in luce le difficoltà nonostante le risorse, perché ci
sono 7,2 milioni di euro accantonati, e, nonostante l'esigenza di
una popolazione comprensoriale come quella di Saint-Vincent e
dintorni, le difficoltà che gli interlocutori pubblici spesso
frappongono con i privati per poter addivenire a soluzioni vincenti
per la Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK