Consiglio Regionale della Valle d'Aosta - Oggetto del Consiglio n. 1263 del 23 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1263 del 23 giugno 2010 - Resoconto
OGGETTO N. 1263/XIII - Interrogazione: "Iter del disegno di
legge normante la cessione a terzi di fabbricati di proprietà
regionale adibiti alla trasformazione di prodotti
agricoli".
Interrogazione
Richiamata
la precedente interpellanza presentata dal
nostro Gruppo consiliare in seguito all'approvazione della DGR n.
3791 del 30/12/2009 con la quale si prorogavano di un ulteriore
anno le convenzioni in essere con le associazioni e le cooperative
agricole per la gestione di fabbricati di proprietà
regionale;
Considerato che, a distanza di cinque mesi abbondanti, non è
stato ancora proposto all'attenzione delle Commissioni consiliari
il disegno di legge predisposto dalle strutture dell'Assessorato ed
il cui testo, secondo quanto riferito dall'Assessore Isabellon in
data 27 gennaio 2010 in quest'aula, sarebbe già stato vagliato
dagli uffici competenti del Dipartimento Bilancio, Finanze e
Patrimonio e Dipartimento Affari Europei;
Ricordato come anche il burrificio regionale realizzato
presso l'ex caseificio di Saint-Marcel non risulta ancora affidato
ad un gestore nonostante - come risulta dalla risposta fornita
dall'Assessore Isabellon ad un'iniziativa del nostro gruppo
consiliare discussa in aula il 14 gennaio 2009 - presso l'adiacente
centro di raccolta ed essiccamento siero siano disponibili da un
paio d'anni gli impianti per la scrematura, la pastorizzazione, lo
stoccaggio e la maturazione delle panne;
Considerato
il rischio di violazione della normativa
europea sugli aiuti di stato connesso alla mancata applicazione
dell'art. 57 della legge regionale n. 32/2007 e successive
modificazioni;
i sottoscritti Consiglieri regionali
Interrogano
l'Assessore competente per sapere:
1) a che punto è l'iter per l'approvazione dell'annunciato
disegno di legge che andrebbe a normare la cessione a terzi dei
fabbricati di proprietà regionale adibiti a trasformazione dei
prodotti agricoli;
2) se la normativa comprende anche il burrificio e il centro
trasformazione siero di Saint-Marcel, vista l'imminente scadenza
della convenzione in essere per la gestione di
quest'ultimo.
F.to: Chatrian - Louvin
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
In merito al primo punto dell'interrogazione si può riferire
quanto segue. In primo luogo è opportuno precisare che quanto
esposto nelle precedenti sedute consiliari in cui si è trattato
l'argomento, è tuttora confermato; peraltro nell'arco di questi
mesi gli uffici preposti, congiuntamente ai funzionari delle altre
strutture delle amministrazioni interessate (Dipartimento bilancio,
finanze e patrimonio, Dipartimento affari europei, nonché dei
consulenti prof. Baldi e avv. Saracco) hanno condotto ulteriori
approfondimenti e considerazioni rispetto a questa tematica, che
sappiamo di non facile soluzione. Nell'ambito di queste valutazioni
è in corso una trattativa preliminare e, in via informale, con gli
uffici della Commissione europea al fine di ottenere una
valutazione in merito rispetto a quanto da noi prospettato e
ritenuto confacente alla soluzione della problematica. In sostanza,
l'obiettivo è quello di far condividere agli uffici della
Commissione la peculiarità del nostro settore agricolo, di farne
comprendere le criticità legate ai limiti strutturali che
determinano - come è noto - maggiori costi di produzione, di
trasporto e di collegamento. Il fine è di individuare una soluzione
che non risulti penalizzante per l'intero comparto agricolo
valdostano, date le sue peculiarità non riscontrabili in altre aree
e, nel contempo, tutelare gli interessi del settore
cooperativistico regionale che - come altre volte evidenziato -
riveste un'importanza strategica rilevante, non solo per gli
aspetti economici, ma anche in termini di occupazione e di
salvaguardia del territorio della nostra Regione.
Siamo peraltro consapevoli che gli attuali orientamenti della
Commissione europea rispetto alle rigide regole imposte in tema di
concorrenza, lasciano residui margini di manovra, se non attraverso
una rivisitazione che tenga conto anche dell'attuale situazione
legata alla crisi congiunturale del comparto agricolo comunitario.
Ad ogni modo, non è intenzione dell'Assessorato immaginare
soluzioni non conformi alle disposizioni europee.
Per quanto concerne la seconda richiesta si conferma che le
disposizioni individuate dovranno comprendere anche la gestione del
burrificio. Per quanto riguarda il centro di essiccamento siero di
Saint-Marcel, la gestione è regolata da una specifica convenzione,
stipulata in data 29 settembre 2002, con una durata di 9 anni e
scadenza al 29 settembre 2011. I mutamenti intercorsi in tale lasso
di tempo nel settore della trasformazione del siero e nel mercato
del siero essiccato, che a partire dal 2008 ha subito una forte
crisi, impongono una revisione della convenzione. Si informa
peraltro che in funzione delle scadenze gli uffici hanno provveduto
ad effettuare analisi e studi specifici inerenti le diverse
modalità utilizzate per lo smaltimento e la trasformazione del
siero, tenendo conto del quantitativo totale di siero prodotto e
degli aspetti tecnico-economici delle diverse operazioni di
trattamento. In tal senso sono stati condotti sopralluoghi presso
altri impianti di trasformazione del siero in Italia e in Svizzera,
al fine di poter effettuare dei confronti fra le differenti
soluzioni adottate per lo smaltimento del siero.
Président
- La parole au Vice-président Chatrian.
Chatrian (ALPE)
- Grazie, Presidente.
Assessore, la nostra iniziativa mirava a conoscere soprattutto
nuovi elementi; nel gennaio 2009 avevamo chiesto delucidazioni e
soluzioni per quanto riguardava la struttura del burrificio di
Saint-Marcel ed il suo utilizzo; lei ci disse che la struttura era
pronta e oggi ci risponde che questo burrificio sarà dato a terzi
grazie a questo nuovo provvedimento legislativo. Un anno e mezzo,
struttura pronta, nuova fiammante. Ma siamo alla solita, nel senso
che la struttura deve essere ancora data in concessione o a terzi,
e dall'altra parte deve aspettare un nuovo provvedimento...
rammarico, per utilizzare un termine quasi banale. Dall'altra, la
nostra iniziativa mirava a conoscere lo stato dell'arte legato a
tutti quei fabbricati di proprietà regionale... non stiamo a fare
ulteriori premesse, ulteriori fronzoli, conosciamo il settore
cooperativistico valdostano, la sua importanza e la sua
peculiarità, la difficoltà e la crisi del settore!
Oggi lei non ci dice nulla di nuovo, per l'ennesima volta, come
in tantissimi altri punti da noi affrontati in questi due anni; due
anni fa ci disse che questo provvedimento era di primaria
importanza e che l'Assessorato aveva predisposto una bozza di
disegno di legge (questo nel gennaio 2010), ma se è un settore in
crisi, se lo riteniamo importante... a fine giugno 2010 lei ci dice
che si sta ancora valutando e stiamo cercando di essere conformi
alle normative europee! È molto elastico nella sua risposta, ma il
fatto di essere troppo elastico e queste parole al vento questa
volta ci disturbano, non solo ci preoccupano, ma ci disturbano,
perché ci sembra che ci sia una mancanza di idee, ci sembra che non
ci sia la volontà di dare corso alla ricerca di soluzioni per poter
gestire questi fabbricati di proprietà regionale, di questo settore
in crisi.
Lei, oggi, semplicemente ci risponde con un tono pacatissimo,
tranquillo e semplice: stiamo lavorando. Siamo alla seconda
deroga... lei ci disse sei mesi fa che il disegno di legge era
pronto! Noi non abbiamo volutamente fatto delle richieste interne
per avere della documentazione, perché lei, a gennaio 2010, ci
disse che questo provvedimento era pronto; saremo obbligati, per le
vie brevi, a chiedere del materiale, ma ci chiediamo se lei, in
quanto Assessore e delegato a seguire questi procedimenti, è
interessato a dare delle risposte e a trovare delle soluzioni.
Capiamo la complessità, capiamo le difficoltà, ma ad oggi, dopo due
anni, sul tavolo... il nulla, il vento!
Ripeto: non siamo rammaricati, siamo preoccupati; ci sembra
quasi che questo Governo non sia interessato a portare in
quest'aula, nelle varie commissioni, provvedimenti che vadano in
quella direzione. Ci sembra che siano volutamente delle parole al
vento e chiediamo da parte sua, Presidente, un intervento politico
anche su questo provvedimento, come abbiamo chiesto sempre, nello
stesso settore, legato alla semplice contribuzione, al semplice
congelamento di finanziamenti. Avere delle disponibilità economiche
in questo momento e non saperle non solo spendere, ma neanche farle
arrivare a destinazione è davvero un peccato.
Oggi siamo di nuovo a discutere su un provvedimento che manca da
due anni a questa parte; l'Assessore oggi ci dice che si sta
lavorando e... non abbiamo risposte! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK