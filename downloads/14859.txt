Consiglio Regionale della Valle d'Aosta - Oggetto del Consiglio n. 1324 del 10 maggio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1324 del 10 maggio 1995 - Resoconto
SEDUTA ANTIMERIDIANA DEL 10 MAGGIO 1995
OGGETTO N. 1324/X Revoca della deliberazione della Giunta
regionale n. 5746 del 15 luglio 1994, ratificata dal Consiglio
regionale con provvedimento n. 856/X del 27 luglio 1994, recante
l'approvazione dello schema di convenzione relativo
all'insediamento in immobile di proprietà regionale sito in Pollein
dell'impresa Valcaps s.r.l..
Deliberazione Il Consiglio
Richiamata la deliberazione della Giunta regionale n. 5746 del
15 luglio 1994, recante l'approvazione dello schema di convenzione
relativo all'insediamento in immobile di proprietà regionale sito
in Pollein dell'impresa Valcaps s.r.l., ratificata con
provvedimento n. 856/X del 27 luglio 1994;
Vista la richiesta di modificazione del testo già approvato
avanzata da Valcaps s.r.l. con nota pervenuta in data 30 dicembre
1994, al recepimento della quale l'Impresa subordina il
proseguimento dell'iniziativa intrapresa;
Considerato che, in caso di accoglimento dell'istanza
presentata, muterebbero sostanzialmente i presupposti sulla base
dei quali lo schema di contratto era Stato adottato, con notevole
aggravio dei costi a carico della Regione;
Ritenuto pertanto di proporre la revoca del provvedimento
adottato, al fine di consentire l'utilizzo dello stabilimento in
esame per l'insediamento di nuove attività produttive;
Visto il parere favorevole rilasciato dal Dirigente del Servizio
dell'Industria, Commercio e artigianato, ai sensi del combinato
disposto dell'articolo 72 della legge regionale 28 luglio 1956, n.
3, e successive modificazione dell'articolo 21 della legge
regionale 30 aprile 1980, n. 18, e successive modificazioni, in
ordine alla legittimità della presente deliberazione;
Visto il parere della IV Commissione consiliare permanente;
Delibera
1) di revocare, per il motivo indicato in premessa, la
deliberazione della Giunta regionale n. 5746 del 15 luglio 1994,
ratificata dal Consiglio regionale con provvedimento n. 856/x del
27 luglio 1994, recante l'approvazione dello schema di convenzione
relativo all'insediamento in immobile di proprietà regionale sito
in Pollein dell'impresa Valcaps s.r.l.;
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
Decreto legislativo 22 aprile 1994, n. 320 e di dame
esecuzione.
Si dà atto che il Consigliere Lanièce non partecipa alla
discussione e alla votazione in oggetto.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Con questa deliberazione si revoca la
deliberazione del luglio 1994, con la quale si assegnava alla
Valcaps un capannone a Pollein. La ragione è la seguente: la
Valcaps si era impegnata ad iniziare l'attività a marzo e a fare i
lavori necessari di adattamento del capannone a sue spese. Nel
frattempo ha trovato una soluzione autonoma a Issogne, e quindi
intendeva mantenere il capannone e chiedeva che i lavori fossero
fatti a spese della Regione.
Poiché queste condizioni di non iniziare subito l'attività e di
tenere impegnato il capannone e di scaricare sulla Regione i costi,
non sono congrue con la convenzione precedente, avendo la società
stessa trovato un'altra soluzione altrove, si revoca la convenzione
precedente e si cercherà un'altra soluzione per il capannone di
Pollein.
Presidente Ha chiesto la parola il Vicepresidente Marco
Viérin.
Viérin M. (PpVA) L'intervento dell'Assessore è stato molto
breve, purtroppo penso che non potesse fare altro. Anche perché su
questo problema dieci mesi fa si è discusso, il sottoscritto non
era presente perché ammalato, ma aveva dato indicazioni al
Consigliere Collé in merito a questo problema.
Oggi ci troviamo però di fronte ad una delibera di Giunta
assunta dieci mesi fa, assunta proprio considerato che il presente
provvedimento allora aveva carattere d'urgenza; quindi l'urgenza si
è trasformata in una attesa di 10 mesi con una conclusione del
nulla di fatto.
Questo è uno degli esempi da dimenticare, uno degli esempi da
non perseguire anche in altri casi.
Per quanto riguarda la motivazione, nella proposta di
annullamento la motivazione è molto semplice e molto breve:
"Considerato che in caso di accoglimento della istanza presentata
muterebbero sostanzialmente i presupposti sulla base dei quali lo
schema di contratto era stato adottato"; ora, qualcuno lo avrà
fatto questo schema di contratto, anche perché nella delibera di
Giunta al terzo comma si dice in maniera molto chiara: "Accertato
che l'insediamento industriale di cui trattasi, dovrebbe garantire
un livello occupazionale a regime (...) tenuto conto che i lavori
di adeguamento degli immobili verrebbero effettuati direttamente
dalla Valcaps".
Oggi mi si viene a dire che è cambiato tutto, che la Valcaps ha
trovato una soluzione alternativa autonoma e che quindi avrebbe
comunque utilizzato lo stabilimento o meglio i capannoni della
Regione, se la Regione avesse fatto i lavori in maniera
diretta.
Vorrei chiedere all'Assessore quale era l'accordo che era stato
fatto allora, perché, se di accordo si tratta, di queste cose
sicuramente si doveva parlare. Se non lo si è fatto, è chiaro che
c'è una responsabilità degli uffici, o direttamente
dell'Assessore.
Vorrei sapere come si è sviluppato questo accordo allora, visto
che si è fatto la scelta di prendere una delibera di Giunta dettata
proprio dal carattere di urgenza. E quando si fa una delibera di
Giunta di queste dimensioni, sia per un discorso occupazionale che
per l'affitto di un'area molto importante, di proprietà della
Regione, alcune valutazioni vanno fatte.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Il testo della convenzione precedente era
stato concordato e c'è la risposta scritta di accettazione della
convenzione da parte della Valcaps. L'urgenza derivava dal fatto
che la Valcaps doveva fare lei direttamente i lavori.
Successivamente nel gennaio di quest'anno hanno proposto alla
Regione che fosse la stessa a fare i lavori necessari e che non
venisse più rispettato il termine del primo marzo, con cui si
doveva procedere all'inizio dell'attività. Questo lo hanno fatto
perché avevano già trovato una soluzione, per cui l'attività viene
svolta in locali da loro trovati.
Quindi la loro intenzione era di mantenere comunque l'impegno
sul fabbricato di Pollein per sviluppi successivi dell'attività,
per altre cose.
Di fronte a questa richiesta successiva e difforme rispetto alla
convenzione concordata, si è ritenuto di non poter lasciare il
capannone impegnato mentre già l'attività aveva avuto l'avvio in
altre località, e si è quindi revocata la convenzione.
Quindi, l'accordo era stato preso con la società, questa aveva
accettato le condizioni, e solo successivamente ha chiesto che
venissero modificate proprio perché aveva trovato un'altra
soluzione ed intendeva comunque mantenere l'opzione su quello
stabilimento. Ma rispetto alla richiesta di far fare i lavori a
carico della Regione, cosa che comporta notevoli impegni finanziari
e che mutava sostanzialmente gli accordi precedentemente presi,
abbiamo ritenuto di revocare la convenzione, per trovare un'altra
utilizzazione di questo capannone.
Presidente Ha chiesto la parola il Vicepresidente Marco
Viérin.
Viérin M. (PpVA) Prendo la parola anche per dichiarazione di
voto, per dire già fin d'ora che il nostro Gruppo si asterrà da
questo provvedimento, proprio per accentuare questa nostra presa di
posizione. Anche perché, Assessore Mafrica, costi la Regione ne ha
avuto di sicuro e sicuramente c'è stata una perdita di tempo che è
già quantificata in 10 mesi, e quindi abbiamo avuto per oltre dieci
mesi - e non so per quanti ancora in futuro - un'area di notevole
importanza abbandonata a se stessa, a fare da esempio di come
l'amministrazione pubblica amministra il suo patrimonio.
A seguito di questo increscioso fatto che è successo,
consiglierei all'Assessore e agli uffici che, quando si fanno degli
accordi e delle delibere a carattere di urgenza di Giunta, per
evitare che la controparte morda e fugga, si prevedano delle penali
a carico della parte che trasgredirà alla convenzione stipulata.
Raccomanderei che in futuro si facesse almeno questo.
Presidente Pongo in votazione la delibera in oggetto:
Presenti: 26
Votanti e favorevoli: 22
Astenuti: 4 (Linty, Marguerettaz, Tibaldi e Viérin Marco)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK