Consiglio Regionale della Valle d'Aosta - Oggetto del Consiglio n. 3990 del 3 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3990 del 3 ottobre 2024 - Resoconto
OGGETTO N. 3990/XVI - Interrogazione: "Risultanze del
confronto sul settore vitivinicolo valdostano intercorso tra i
produttori e i loro rappresentanti e l'amministrazione
regionale".
Bertin (Presidente) -
Punto n. 16. Risponde l'assessore
Carrel.
Carrel (PA) -
Nel rispondere al quesito di
quest'interrogazione, voglio in primo luogo premettere che il
confronto tecnico politico da me sollecitato, finalizzato a trovare
soluzioni alle problematiche del settore vitivinicolo, non è ancora
stato avviato e che, comunque, dovrà avere un carattere
continuativo per trovare risposte esaustive per il settore e
garantire un buon risultato.
Le ragioni che rendono tale confronto necessario sono legate al
fatto che, pur essendo le operazioni di vendemmia 2024 ancora in
pieno svolgimento, è già possibile prevedere un raccolto di buon
livello qualitativo ma, al contempo, con perdite di produzione
media consistenti tra il 35 e il 45%.
Purtroppo, si deve prendere atto di come il settore vitivinicolo
e in generale tutte le produzioni agricole siano esposti agli
effetti del cambiamento climatico e sempre più spesso siano
costretti a confrontarsi con condizioni meteorologiche anomale per
il nostro territorio.
Il 2024 è stato caratterizzato da una primavera inconsueta per
temperature e precipitazioni, seguita da un'estate particolarmente
calda e asciutta. Questo ha comportato una prima perdita di
produzione a livello di fioritura e, di seguito, una perdita più
pesante dovuta ad infezioni fungine particolarmente virulente,
invasive e di difficile contenimento.
Infine, si è verificato un'ulteriore perdita di resa, uva mosto,
in quanto i grappoli, per effetto del caldo, sono risultati meno
succosi.
A fronte anche di queste situazioni di complessità, voglio
sottolineare come il Dipartimento agricoltura svolga costantemente
attività di sostegno concreto ai viticoltori valdostani, anche
tramite i tecnici fitosanitari e il laboratorio vini.
L'ufficio servizi fitosanitari del Dipartimento agricoltura
assiste i viticoltori effettuando continui sopralluoghi,
prescrivendo tutte le misure ufficiali per contenere la diffusione
di organismi nocivi in applicazione delle norme vigenti e mette a
punto la strategia di profilassi e di difesa fitosanitaria.
La dirigente di riferimento dichiara che, a partire dalla
primavera 2024, sono stati emanati ben tredici avvisi fitosanitari
e un allegato richiamato all'avviso del 5 giugno destinati ai
viticoltori per effettuare trattamenti fitosanitari contro diverse
malattie, tra cui la peronospora e la flavescenza dorata della
vite.
Il laboratorio vino del Dipartimento agricoltura svolge la sua
consolidata attività di supporto del settore vitivinicolo
valdostano tramite il servizio analitico e di consulenza enologica,
riuscendo a fornire risposte su tutti i campioni entro la giornata
di ricevimento.
Tanto per portare un esempio, i dati relativi al 2023 ci dicono
che il laboratorio vino ha eseguito oltre 29 mila determinazioni
analitiche; altresì, detto laboratorio analizza le curve di
maturazione delle diverse varietà di uva provenienti dai
viticoltori delle varie aree della Valle d'Aosta, al fine di
cogliere il momento ottimale per la raccolta e offre agli
agricoltori un supporto continuativo in fase di produzione e
trasformazione, fino all'imbottigliamento.
Grazie alla disponibilità di una dipendente amministrativa
regionale, da circa un anno si stanno inoltre raggruppando ed
elaborando i dati decennali relativi alla produzione vitivinicola
valdostana, monitorandoli e accorpandoli per serie storiche,
posizionamento geografico, dimensionamento e tipologia
dell'azienda, sia privati che cooperative.
I predetti dati specifici ed oggettivi sono utilizzati come
fondamento per il continuo confronto tecnico in merito al settore
vitivinicolo valdostano, che riveste un ruolo di primaria
importanza, sia per le sue ricadute economiche, che per il suo
contributo alla conservazione e alla valorizzazione del nostro
territorio.
Presidente
- Per la replica, consigliera Foudraz, ne ha
facoltà.
Foudraz (LEGA VDA) -
Ringrazio l'assessore Carrel per la
risposta che ha fornito in Aula.
Era un'interrogazione che comunque nasceva da un comunicato
stampa del 18 settembre, attraverso il quale lei, Assessore,
comunicava che sarebbe stato attuato un confronto tecnico-politico
sul settore vitivinicolo valdostano tra i produttori, i loro
rappresentanti e gli uffici competenti in materia, proprio a
seguito della criticità della vendemmia 2024; se nelle altre
Regioni italiane la Coldiretti ha stimato un complessivo aumento
della produzione vitivinicola nazionale di circa un 8%, per quanto
riguarda la nostra regione i dati sono decisamente in
controtendenza perché - come ha appena riferito lei - le vendemmie
non sono ancora concluse, però si parla di cali importanti: a
seconda delle tipologie dei vitigni, si parla appunto di un
range
che va tra il 35 e il 45%.
Come ci ha anticipato, cali dovuti ad attacchi primaverili della
peronospora e anche all'alternanza del meteo, che quest'anno non è
stato certamente favorevole a questo settore dell'agricoltura.
Cali importanti però della produzione vitivinicola erano anche
avvenuti in un passato abbastanza recente, perché io ricordo che
nel 2017 era stata proprio un'annata devastante per questo settore,
c'erano stati cali di produzione che avevano toccato picchi di
percentuale pari al 70% di perdita di raccolto e questo era stato
causato, a suo tempo, dalle gelate che si erano verificate intorno
alla fine del mese di aprile, ai primi giorni di maggio, e poi il
successivo completamento di quest'opera devastante l'aveva svolta
la grandine qualche giorno dopo Ferragosto.
Lei, Assessore, ci ha riferito che il tavolo di confronto non si
è ancora riunito, proprio perché è stato deciso 12 giorni fa;
quindi le chiediamo, Assessore, l'impegno di tenere informata
l'Aula su quelle che saranno le future azioni che verranno
intraprese a sostegno di questo importante settore che vede non
solo la Valle d'Aosta, ma anche l'Italia, protagonista all'estero
nella voce relativa all'esportazione di vino, perché ci sono oltre
600 varietà di viti iscritte negli appositi registri.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK