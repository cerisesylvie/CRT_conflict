Consiglio Regionale della Valle d'Aosta - Oggetto del Consiglio n. 2381 del 10 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2381 del 10 gennaio 2007 - Resoconto
OGGETTO N. 2381/XII - Inesattezze contenute nella nuova guida
ai servizi territoriali dell'USL. (Interrogazione)
Interrogazione
Appreso che la nuova Guida ai servizi territoriali, spedita
dall'U.S.L. a tutte le famiglie valdostane, contiene omissioni e
inesattezze, (come, ad esempio, l'erronea indicazione della fascia
oraria della continuità assistenziale);
Ritenuto opportuno che agli interessati giungano informazioni
esatte circa le tipologie dei servizi attivati sul
territorio;
la sottoscritta Consigliera regionale
Interroga
l'Assessore competente per sapere:
1) se, oltre alle segnalazioni del segretario regionale della
Federazione Medici di Famiglia, sono giunte all'U.S.L. indicazioni
di altri errori od omissioni e quali;
2) se è stata approntata un'iniziativa, e quale, per
comunicare alle famiglie i dati esatti sui servizi U.S.L., onde
correggere l'erronea informazione.
F.to: Squarzino Secondina
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Inizio anch'io facendo gli auguri, ma
constatando come anche quest'anno la collega Squarzino inizia
presentando degli eventi che hanno della negatività, li presenta in
modo peggiorativo, come se il puntino nero sul foglio bianco
diventasse un masso insostenibile quando parla di "omissioni,
inesattezze".
La presentazione della carta dei servizi fatta dall'USL della
Valle d'Aosta, che è stata fatta in modo molto semplice - non
abbiamo utilizzato dei grafici, non abbiamo utilizzato delle
consulenze -, è stata fatta per dare un servizio alle famiglie
valdostane, contiene un'inesattezza per quel che mi riguarda, e poi
andrò a dire che è un'inesattezza particolare, su cui c'è
discussione. Un'inesattezza riscontrata tra 1.800 e più notizie,
dati e orari. Non abbiamo riscontrato alcun'altra inesattezza;
quindi se ci fossero altre inesattezze, vorrei che fossero
segnalate. È comunque un'inesattezza, su questo sono d'accordo,
nonostante la guida sia stata rivista da tutti, sottolineata e
riguardata c'è questa inesattezza, si poteva fare diversamente, ma
su 1.850 notizie un'inesattezza è solo una!
Sempre sulla corretta informazione mi si permetta di fare un
inciso; sul giornale è riportato, ma volevo sottolinearlo in
Consiglio, che il prof. Musso è stato assolto da ogni addebito,
c'era stata un'interpellanza lo scorso anno su un avviso di
garanzia che il neurochirurgo di Aosta aveva ricevuto e ieri c'è
stata una sentenza che lo assolve con formula piena.
Tornando alla nostra inesattezza, che prevede l'inizio della
guardia medica alle 12 e non ad altra ora, sarà un'inesattezza
risolta, nel senso che nelle prossime settimane, con un nuovo
progetto di informazione alla famiglia attraverso delle "news", a
tutte le famiglie, sarà spedita una pubblicazione contenente
un'etichetta con il testo corretto che servirà a coprire questa
inesattezza a pagina 40. Per quanto riguarda le omissioni, non
abbiamo avuto delle segnalazioni, questa è una guida di 1° livello
in cui non è indicato come si fa il clisma opaco, né quante
pastiglie bisogna prendere, i centimetri di incisione, non dice
tutto, ma vuol essere un'informazione di 1° livello. Ci sono altre
possibilità adesso per conoscere i servizi dell'USL: questa "news"
che sarà spedita trimestralmente a tutti e soprattutto il sito
internet dell'USL.
Per quanto riguarda l'osservazione dei medici di famiglia, mi
permetto di dire che è stata sollevata perché c'è tutto un discorso
sotto, nel senso che il medico di famiglia vorrebbe che la
continuità assistenziale partisse dalle 8 del mattino, cosa che non
è possibile, perché la convenzione nazionale a cui anche i medici
della Valle d'Aosta devono soggiacere, prevede all'articolo 47 che
nelle giornate di sabato il medico non è tenuto a svolgere attività
ambulatoriale, ma è obbligato ad eseguire le visite domiciliari
richieste entro le ore 10 dello stesso giorno, nonché quelle
eventualmente non ancora effettuate richieste dopo le ore 10 del
giorno precedente; quindi è una norma non cedevole, i medici di
famiglia cercano, e lo hanno fatto anche nella contrattazione, di
poter non essere disponibili il sabato, ma questo non è possibile
per questa norma non cedevole della convenzione. Per un accordo
regionale la continuità assistenziale, l'ex guardia medica, parte
dalle 10 e non dalle 14 come è stato scritto, ma neppure dalle 8
come richiedono i medici di famiglia.
Président
- La parole à la Conseillère Squarzino
Secondina.
Squarzino (Arc-VA)
- La sottoscritta semplicemente ha
preso atto di una segnalazione fatta dai medici di famiglia e ha
utilizzato le stesse espressioni utilizzate dai medici di famiglia,
quindi sono sempre sorpresa di fronte alle valutazioni che
l'Assessore dà delle iniziative che il nostro gruppo propone, nel
senso che è compito dell'opposizione far emergere i problemi e,
qui, il problema reale da far emergere era quello dei medici di
famiglia, della continuità assistenziale, come lei ha ricordato.
Seconda cosa, la nostra preoccupazione era: ma allora qual è
l'informazione giusta che devono avere i cittadini? Perché se si
presenta una guida ai cittadini e i cittadini utilizzano questa
guida e l'assistenza territoriale è uno dei punti più usati nel
senso che tutti i cittadini nel corso dell'anno, sicuramente più di
una volta, fanno ricorso a questa continuità assistenziale, i
cittadini hanno bisogno di avere informazioni esatte! Prendo atto
che si è provveduto a dare le informazioni esatte ai cittadini e
spero anche che il problema posto dai medici di base venga
affrontato e, magari, si possa trovare una soluzione. Credo che sia
possibile trovare una soluzione, adesso io non ho la soluzione in
tasca, Assessore... sarebbe veramente scorretto se proponessi, qui,
una soluzione, ma credo che una soluzione vada trovata!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK