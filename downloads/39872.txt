Consiglio Regionale della Valle d'Aosta - Oggetto del Consiglio n. 2887 del 26 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2887 del 26 luglio 2017 - Resoconto
OGGETTO N. 2887/XIV - Interpellanza: "Valutazioni in merito
agli impianti di innevamento programmato".
Rosset (Presidente) -
Riprendiamo i lavori in seduta
pubblica con il punto n. 14 all'ordine del giorno. Ha chiesto la
parola il consigliere Bertin, ne ha facoltà.
Bertin (ALPE) -
Ritorniamo su un argomento già affrontato
in modo diverso questa mattina, vale a dire i bacini artificiali,
gli invasi che servono all'innevamento artificiale programmato.
Teniamo presente che in Valle d'Aosta sono attualmente ben 230 i
chilometri di pista che prevedono un innevamento programmato. È un
argomento sempre più importante, poiché con il cambiamento
climatico è evidente che si porrà sempre di più tale questione, non
soltanto per quanto riguarda gli aspetti legati all'innevamento
artificiale, ma anche in prospettiva per l'agricoltura. Poiché se,
come ci rendiamo conto in questo periodo, inevitabilmente si
proseguirà in questa direzione, si porranno molti problemi alla
gestione delle acque, tra cui anche questo aspetto non secondario
dei bacini. Sono invasi che vengono realizzati ad alta quota, in un
contesto estremamente delicato, che bisogna tenere in
considerazione.
Volevamo fare il punto della situazione su quanti sono
attualmente gli invasi artificiali presenti, in questo caso a
servizio dell'innevamento programmato, quante le proposte di
realizzazione e quanti nell'insieme in programma nei prossimi
anni.
Inoltre sulla questione riguardante la produzione della neve
artificiale, per conoscere quali sono i costi energetici, dal punto
di vista della bolletta energetica, che sono previsti per la neve
programmata.
Ritornando al discorso generale riguardante i bacini
artificiali, chiediamo di conoscere in termini generali le
valutazioni del Governo regionale in merito, in ragione del
cambiamento climatico.
Presidente -
Ha chiesto la parola l'assessore Restano, ne
ha facoltà.
Restano (AC-PNV) -
In merito all'interpellanza che ha
illustrato il collega, ho fatto una ricognizione dei dati a
disposizione dell'ufficio, che vengo a illustrare.
La prima domanda: "quanti impianti di innevamento programmato
sono alimentati da bacini artificiali, i relativi costi di
realizzazione e quanti nuovi impianti sono in previsione". In Valle
d'Aosta sono presenti sette impianti di innevamento artificiale
alimentati da diversi bacini. Poiché non è semplice dare una
risposta sintetica, le riporterò i dati di dettaglio, tralasciando
i bacini molto piccoli e privi di volume significativo. In
Valtournenche abbiamo il bacino denominato Colle Cime Bianche, che
ha un volume di 92 mila metri cubi; a Cervinia il bacino Laghi Cime
Bianche con un volume di 300 mila metri cubi; il bacino Goillet,
invaso di proprietà della CVA di 11,5 milioni di metri cubi, da cui
viene prelevata l'acqua; il bacino Tramouail, volume 50 mila metri
cubi. A Pila, il bacino Nouva, volume 71 mila metri cubi, e il
bacino Leissé, volume 43.630 metri cubi; a La Thuile abbiamo un
bacino da 120 mila metri cub; al Col de Joux ne abbiamo uno da 28
mila metri cubi. Per quanto riguarda la Monterosa, l'acqua è
prelevata dal bacino del Gabiet, a servizio prevalentemente delle
piste di Gressoney, sebbene una parte dell'acqua può essere pompata
a servizio delle piste più alte sul lato di Ayas. A Gressoney
abbiamo un bacino da 28 mila metri cubi.
Per quanto riguarda i costi di realizzazione, sono disponibili
solo i dati dei bacini più recenti: Pila, bacino Nouva e stazione
di pompaggio, 2 milioni 670 mila euro nell'anno 2013; La Thuile,
euro 3 milioni 418 euro nel 2005, bacino più stazione di pompaggio;
Gressmatten euro 550 mila nel 2009, solo il bacino. In generale
viene considerato, ai fini della determinazione del costo di un
bacino, un ammontare
standard
di 30/40 euro a metro cubo.
Tale valore chiaramente dipende da molteplici fattori legati alla
morfologia dei luoghi e agli attrezzamenti tecnici necessari. Penso
che lei abbia già ricevuto la tabella del 116, io comunque me la
sono portata e, qualora la volesse, gliela posso fornire unitamente
alla risposta. I dati saranno comunque inviati a chiunque ne sarà
interessato.
Quali sono "le valutazioni per il futuro del governo regionale
in merito". I cambiamenti climatici, evidenti in particolar modo
sulle Alpi, hanno comportato la necessità, per ottenere una
certezza di apertura dei comprensori, fondamentale per il comparto
turistico invernale, di garantire l'innevamento dei comprensori
all'inizio dicembre per i comprensori più grandi e a Natale per
quelli più piccoli. Tutti i comprensori hanno dei sistemi di
innevamento artificiale più o meno complessi. Quasi tutte le grandi
stazioni hanno dei bacini di accumulo sufficienti alle condizioni
climatiche attuali, a eccezione di Torgnon e Ayas, per le quali
sono già state impegnate le risorse pubbliche per la realizzazione
degli invasi. Il bacino artificiale, a differenza del prelievo in
alveo, pozzo o vasca, garantisce portate istantanee di innevamento
molto elevate, sempre più necessarie con l'aumento della
temperatura in novembre, periodo in cui è fondamentale poter
usufruire delle poche giornate di freddo per innevare i
comprensori. La necessità tecnica è di riuscire a innevare il
comprensorio nei pochi giorni di freddo che ci sono, quindi in due
o tre giorni, per cui è necessario avere dei bacini importanti,
cosa che non si riuscirebbe a fare con le piccole vasche di
accumulo o con il prelievo direttamente in alveo. Gli altri
comprensori che non sono dotati di bacino artificiale, possono
comunque contare su sistemi di innevamento con prese in alveo,
pozzo o vasche di accumulo. Per il futuro, alle attuali condizioni
climatiche, si può ritenere, una volta risolte le problematiche
delle due stazioni che ho citato poc'anzi, che il volume di acqua
disponibile possa garantire l'apertura dei comprensori all'inizio
della stagione e le integrazioni necessarie nel corso
dell'inverno.
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
Confermo che la risposta al 116 è
arrivata alcuni giorni fa, pertanto non sto a intervenire su questo
aspetto. In termini più generali, quello che mi interessava
conoscere ed evidenziare era proprio la relazione tra i bacini
artificiali e il cambio climatico. Ci troviamo in un'evidente
situazione di cambio climatico, che ci porterà sempre più ad avere
delle esigenze particolari, in special modo per la gestione delle
acque e sarà sempre più importante farlo in modo accurato e
intelligente. Tra l'altro, ci troviamo in un contesto alpino e
montano molto particolare, ad altezze anche significative, nei
quali gli interventi devono essere fatti con molta accuratezza.
Credo che, in termini generali, bisognerà avere una politica su
tale aspetto della gestione e dell'accumulo delle acque, perché se
finora il problema è stato limitato alle questioni riguardanti gli
impianti di risalita e la neve artificiale, in prospettiva si
rischia di avere necessità diversa, sia per l'agricoltura sia
addirittura per l'uso umano.
Stiamo andando purtroppo in questa direzione e, oltre che
intervenire sui fattori che determinano questa accelerazione che
ognuno di noi deve fare, sia come singoli che come collettività,
nel tentativo di limitare la crescita della temperatura globale, è
importante avere una visione di quello che succederà. Questo
aspetto va tenuto in considerazione e, anche negli interventi che
si faranno in prospettiva, sarà obbligatorio avere un approccio
molto attento, che a mio avviso deve essere generale da qui in
avanti sulla gestione delle acque e, nel caso specifico,
sull'impatto anche paesaggistico ambientale che questi invasi hanno
ad alta quota. Bisogna, a mio avviso, riuscire a codificare degli
interventi generali, perché a volte questi invasi sono
oggettivamente brutti, hanno un impatto notevole e si dovrebbe
intervenire in modo diverso. In termini generali, questa è una
questione che nei prossimi anni ci porrà sempre di più e che va
tenuta in considerazione.
Presidente -
Prima di proseguire con l'ordine del giorno,
chiederei di distribuire le relazioni e gli emendamenti depositati
in merito ai disegni di legge n. 111 e n. 107. Per il disegno di
legge n. 111, la relazione del consigliere Gerandin, la relazione
dei revisori dei conti Follien, Nogara e Padovani, e due
emendamenti dell'assessore Chatrian. Per il disegno di legge n.
107, la relazione del consigliere Bertin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK