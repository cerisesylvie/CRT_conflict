Consiglio Regionale della Valle d'Aosta - Oggetto del Consiglio n. 512 del 10 maggio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 512 del 10 maggio 1989 - Resoconto
OGGETTO N. 512/IX - INIZIATIVE DELLA GIUNTA REGIONALE IN
MERITO AL PROGETTO DI MEDICALIZZAZIONE DEL SOCCORSO E DI
ISTITUZIONE DI UN'UNICA AREA CENTRALE OPERATIVA.
(Interpellanza)
PRESIDENTE:
Do lettura dell'interpellanza in oggetto,
presentata dai Consiglieri Mafrica e Bajocco ed iscritta al punto
n. 14 dell'ordine del giorno dell'adunanza odierna.
INTERPELLANZA
RICORDATO che in data 26 novembre 1987 veniva approvata una
mozione, presentata dal Gruppo comunista, con la quale si impegnava
la Giunta regionale a presentare un progetto esecutivo per la
medicalizzazione del soccorso e per l'istituzione di un'unica
Centrale operativa, a cui fare capo da tutto il territorio in caso
di incidenti gravi
i sottoscritti Consiglieri regionali del Gruppo comunista
INTERPELLANO
l'Assessore competente per conoscere:
1) quali sono le intenzioni della Giunta in ordine alle
iniziative da prendere per ottenere una soddisfacente realizzazione
del servizio di medicalizzazione del soccorso;
2) quali strutture operative sono allo studio o in via di
organizzazione ed in quale modo faranno fronte alle esigenze del
servizio;
3) a che punto ci si trova con l'istituzione della Centrale
operativa unica.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Nel novembre del 1987 era stata discussa in
Consiglio una mozione relativa al problema della medicalizzazione
del soccorso, vale a dire dell'intervento di personale medico
qualificato fin dal primo momento in cui si verifichi una necessità
di soccorso. Tale mozione era stata approvata e la Giunta si era
impegnata a presentare un progetto esecutivo, nonché a proseguire
nello studio per giungere all'istituzione di un'unica centrale
operativa a cui far capo per il pronto intervento.
Non avendo avuto più notizie su questo problema, vorremmo sapere
a che punto siamo, quali iniziative sono state prese, quali passi
in avanti sono stati compiuti, anche perché ci pare che siano
sempre valide quelle statistiche dalle quali si desume che un
intervento che avvenga entro 10 minuti riesce a salvare una
percentuale molto elevata di infortunati, mentre un ritardo anche
di soli pochi altri minuti fa aumentare di molto la percentuale
delle persone che non riescono poi a sopravvivere.
Attendiamo quindi le risposte dell'Assessore con l'augurio che
si tratti di risposte positive, tali comunque che indichino passi
in avanti in questa direzione.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
I problemi dell'organizzazione
dell'emergenza sanitaria sono stati recentemente oggetto di
particolari disposizioni da parte della Giunta regionale
nell'ambito delle iniziative per la realizzazione del numero
telefonico unico (118) di chiamata del soccorso urgente. In tale
occasione, infatti, è stata riesaminata tutta la problematica
organizzativa delle emergenze sanitarie alla luce sia delle
esperienze maturate nella Regione, sia delle indicazioni espresse a
livello nazionale.
Con deliberazione della Giunta regionale n. 822 del 28 gennaio
dell'anno in corso sono stati pertanto definiti gli indirizzi che
dovranno essere seguiti nel processo di riordino delle attività di
emergenza effettuate nella Regione. Tali indirizzi individuano in
particolare due aree organizzative, quella dell'attività di
soccorso e quella del trasporto di urgenza, le quali fanno capo ad
un'unica centrale operativa regionale, diretta e coordinata da
personale medico.
Al fine di predisporre un apposito progetto è stata quindi
prevista la costituzione di un gruppo tecnico di lavoro, con il
compito di tradurre in termini organizzativi tutta questa
operazione. Considerato che molte parti di questo progetto sono già
pronte ed attendono solo di essere integrate e coordinate tra loro,
si ritiene che tutta la materia dovrebbe essere pronta per la
definitiva decisione entro due o tre mesi al massimo, per
rispondere sia ad esigenze organizzative interne, sia ai compiti
che la Regione deve assolvere nell'ambito dello sviluppo della
programmazione sanitaria nazionale e regionale.
Pensiamo quindi che alla fine dell'estate dovrebbe essere pronto
sia quanto concerne il pronto soccorso sia quanto attiene alla
medicalizzazione.
PRESIDENTE: Ha chiesto la parola il Consigliere Mafrica; ne ha
facoltà.
MAFRICA (PCI):
Mi pare che si siano fatti alcuni passi in
avanti. Ci auguriamo che i due o tre mesi annunciati dall'Assessore
per la presentazione del progetto definitivo siano rispettati e che
quindi questo servizio possa raggiungere l'efficienza e la qualità
che sono richieste da un'organizzazione sanitaria degna di questo
nome.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK