Consiglio Regionale della Valle d'Aosta - Oggetto del Consiglio n. 1207 del 27 giugno 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1207 del 27 giugno 2020 - Resoconto
OGGETTO N. 1207/XV -Continuazione della trattazione del D.L.
n. 60: "Assestamento al bilancio di previsione della Regione
autonoma Valle d'Aosta/Vallée d'Aoste per l'anno 2020 e misure
urgenti per contrastare gli effetti dell'emergenza epidemiologica
da COVID-19". (Reiezione di due ordini del giorno. Approvazione di
sette ordini del giorno).
Rini (Presidente) -
Alla presenza di 30 colleghi,
possiamo iniziare i lavori. Siamo all'ordine del giorno n. 3. Darei
la parola alla collega Pulz per l'illustrazione.
Pulz (ADU VDA) -
Buongiorno
a tutte e a tutti e
auguri da parte di tutti alla collega Trione. Spero di stimolare
anche questa mattina un confronto vivace in quest'Aula, che invogli
magari chi non interviene mai a farsi sentire, come è successo ieri
sera in chiusura di giornata come ho sfiorato il tema
caliente
dell'identità; ma abbiamo problemi urgenti da
affrontare e non sensi di appartenenza da coltivare a mo' di quei
totem e tabù che molti di voi hanno drizzato immediatamente.
La nostra prima proposta di oggi è ovviamente dedicata alla
scuola, che ci pone di fronte a un bel dilemma: da un lato infatti
dobbiamo salvaguardare il diritto fondamentale alla salute e
dobbiamo essere in grado di rispettare nelle scuole tutte le misure
di sicurezza, al fine di contenere la possibile nuova diffusione
del Covid-19, ma allo stesso tempo dobbiamo anche garantire il
fondamentale diritto costituzionale a un'istruzione accessibile a
tutte le studentesse e agli studenti e quindi ritornare
assolutamente alla didattica in presenza nelle scuole di ogni
ordine e grado della Valle d'Aosta, perché la didattica a distanza,
lo abbiamo detto più volte, è stata una didattica di emergenza, e
meno male che abbiamo avuto almeno quella possibilità, ma di sicuro
non si può continuare così da settembre. Però la difficoltà
d'individuare soluzioni adeguate per molte classi, in particolare
degli istituti di scuola secondaria di secondo grado di Aosta, è
oggettivamente grande e penso in particolare al liceo Regina Maria
Adelaide, al liceo Bérard e al Licam, la scuola da cui provengo, il
liceo classico, artistico e musicale.
Questo a seguito anche della decisione - giusta per carità -
dell'Amministrazione comunale di Aosta di utilizzare i suoi locali
per la scuola primaria, quelli di Place Soldats de La Neige, e
alcune aule dell'istituzione scolastica San Francesco, che
costituivano le succursali delle scuole che vi ho appena citato. Ma
forse una soluzione c'è, almeno una tra i tanti guai, perché i
lavori di ristrutturazione del liceo Bérard, che è stato chiuso
inutilmente per tre anni, si trovano ancora allo stadio di progetto
esecutivo e non sono ancora stati avviati nei piani dove erano
situate le aule che accoglievano le classi.
Quindi noi chiediamo, e vi prego colleghi, non facciamone
assolutamente una questione di bandiera politica, perché noi tutti
insieme ci stiamo assumendo la responsabilità di allagare o di non
allagare quella casa in cui ognuno di noi è cresciuto, che è
appunto la scuola, e non possiamo assolutamente condannare i nostri
figli, i nostri giovani, a passare il tempo davanti a un desktop
anziché cercare di socializzare con gli altri e imparare a vivere
insieme da cittadini di oggi e di domani.
Questo è un ordine del giorno solo di buon senso e che ha
l'intenzione di andare alla ricerca di soluzioni reali per un
problema che potrebbe anche travolgerci tutti come comunità se non
lo risolviamo al meglio, e dobbiamo risolverlo entro il primo
settembre e oggi è il 27 giugno!
In conclusione, noi chiediamo che il Consiglio regionale impegni
l'Assessore alla pubblica istruzione e la Giunta regionale a
verificare, con la massima urgenza, l'agibilità del piano terra e
del primo e secondo piano del liceo Bérard per le attività
didattiche appunto dell'anno scolastico 2020/2021 e quindi a
posticipare, perché siamo in emergenza sennò ovviamente non
proporremmo assolutamente un'idea di questo tipo; appunto perché
siamo in emergenza dobbiamo trovare soluzioni emergenziali.
La proposta è di posticipare - avvalendosi di procedure di
massima urgenza e anche dei poteri commissariali straordinari che
sono stati attribuiti al Presidente della Regione - e di rinviare
questi lavori di ristrutturazione a data da stabilire, ovviamente
quando la situazione di emergenza sarà davvero cessata del
tutto.
Presidente -
La parola al collega Cognetta.
Cognetta (
VDALIBRA
) -
Quest'ordine del
giorno mi lascia un po' perplesso perché all'interno della legge ci
sono già alcune risposte rispetto a quest'ordine del giorno. ma al
di là di questo, collega, vorrei farle notare due cose: la prima è
che quando si invocano procedure di massima urgenza che dovrebbero
risolvere i problemi che si protraggono da molto tempo - in questo
caso però sono problemi già scadenzati, quindi non è che sia
intervenuto qualcosa per il quale sia giusto invocare la massima
urgenza, saltando tutte le procedure di controllo che normalmente
si devono fare per i lavori pubblici come per qualunque altro tipo
di appalto - si possono creare delle disfunzioni al sistema,
disfunzioni che abbiamo già conosciuto rispetto alle cronache di
questi ultimi tempi. Ho sempre dei grossi dubbi quando qualcuno
invoca la massima urgenza senza specificare nel dettaglio il
perché, visto che i lavori sono già partiti, visto che lavori si
stanno già facendo, visto che c'è un piano, visto che c'è una
risposta da parte del Governo, giusta o sbagliata che sia, già
all'interno della legge, rispetto al problema.
Allora c'è qualcosa che non va su questo ordine del giorno. O
lei non accetta ciò che c'è scritto dal Governo all'interno della
legge, allora magari lo specificava nell'impegno, o faceva un
emendamento, perché un ordine del giorno così su un argomento che è
già compreso nella legge che non è stata emendata mi lascia
perplesso.
È questo il punto, perché poi se vogliamo dire le cose a tutto
tondo, bisogna poi anche compensarglielo, perché se parliamo di un
argomento che c'è già nella legge, allora stiamo perdendo tempo con
l'ordine del giorno. Si poteva fare un emendamento, ripeto, e la
questione cambiava completamente, fermo restando che per quanto
riguarda questo specifico argomento la massima urgenza con pieni
poteri mi fa davvero paura, veramente, perché non è assolutamente
necessaria e soprattutto non la condivido.
Presidente -
La parola al collega Aggravi.
Aggravi (LEGA VDA) -
Io mi trovo un po' spiazzato,
leggendo quest'ordine del giorno, per un motivo molto più semplice
e pratico. Io nell'analisi del DL 60 mi trovo appunto l'articolo
26, dove nella relazione viene specificato anche l'obiettivo
dell'acquisto di moduli prefabbricati per ospitare l'intera
istituzione scolastica del Bérard. Poi leggo l'ordine del giorno e
mi trovo dall'altra parte la richiesta - lo ha già detto il collega
Cognetta, lasciamo perdere la sottolineatura della massima urgenza
- di posticipare, avvalendosi di qualsiasi cosa, i lavori di
ristrutturazione a data da stabilire quando la situazione di
emergenza da Covid sarà cessata; allora io non capisco il senso,
perché se c'è una emergenza, se c'è la necessità di fare dei
lavori, Covid o non Covid i lavori devono essere fatti, quindi
delle due l'una: o la collega Pulz non ha letto il DDL 60, oppure
ha un modo per risolvere i problemi.
E qua mi lego un po' a quando si parlò di Palazzo Cogne, perché
è un po' un vizio della collega Pulz pensare che i poteri speciali
del Presidente o dell'Assessore possano impedire che ci siano dei
problemi strutturali su delle strutture. Quindi io mi chiedo se nel
mondo da cui viene il politico o l'amministratore abbiano dei
poteri particolari che riescono a impedire appunto alle strutture
di avere dei problemi, oppure questa è una, mi perdoni, perdita di
tempo perché si poteva andare a parlare della cosa sull'articolo
dedicato, oppure, forse, ha degli obiettivi che non sono stati ben
rappresentati, però, ripeto, se ci sono dei problemi strutturali e
dei lavori da fare su una struttura, Covid non Covid o che il
Presidente possa essere anche Mandrake, i lavori devono essere
fatti. Questo è quello che io mi chiedo.
Vorrei capire qual è il vero obiettivo di quest'ordine del
giorno perché altrimenti è una delle tante perdite di tempo di cui
lei spesso accusa quest'Aula e soprattutto tutti quelli che sono a
destra di lei.
Presidente -
La parola alla collega Minelli.
Minelli (RC-AC) -
Io credo di aver compreso la
preoccupazione che sottostà all'ordine del giorno che la collega
Pulz ci ha presentato e che è cercare delle soluzioni per una
situazione complicata, però concordo con quanto è stato detto
soprattutto dal collega Aggravi: quella struttura è da
ristrutturare, ci sono dei problemi legati a rischi sismici
eccetera eccetera.  È una struttura che in questo momento ha
una necessità, c'è un procedimento avviato e, pur essendo vero che
i lavori stanno andando a rilento e che il liceo è chiuso da tre
anni, non credo che possiamo noi ora chiedere soprattutto di
posticipare i lavori di ristrutturazione, perché allora è quasi una
contraddizione in termini: chiediamo di risolvere il problema
dell'edilizia scolastica e poi laddove un lavoro è in itinere, se
chiediamo di posticiparlo, creiamo un problema ulteriore.
Credo che in tanti siamo d'accordo che ci sia necessità di
affrontare, in maniera magari più strutturale di quello che è stato
fatto finora, il problema dell'edilizia scolastica, però, pur
comprendendo - l'ho detto all'inizio - gli intenti che io ritengo
positivi, cioè cercare di contribuire a trovare la soluzione, poi
nella formulazione dell'impegnativa non la troviamo la soluzione,
anzi, forse è addirittura un po' una complicazione della situazione
attuale. Quindi su questo ordine del giorno noi ci asterremo.
Presidente -
La parola al collega Gerandin.
Gerandin (MOUV') -
Penso anch'io, come la collega
Minelli, di capire quali possano essere le sue preoccupazioni,
collega Pulz. Sarò molto breve nel mio intervento. Tra le procedure
di massima urgenza e i poteri commissariali del Presidente della
Regione non c'è quello di stampare moneta, semplicemente per dirle
che quando si fanno delle proposte, esse devono amministrativamente
stare in piedi e la prima clausola, affinché queste proposte
possano essere messe in campo è la copertura finanziaria. Allora,
collega Pulz, invece di continuare a buttare sassi nello stagno per
smuovere un po' le acque, faccia i percorsi come devono essere
fatti. Lei aveva una grande opportunità, quella di emendare e
mettere risorse, che è esattamente quello che non ha fatto.
Allora vede, sinceramente, penso che questi spot, lanciati per
sollevare il caso senza dare una soluzione concreta, siano
inaccettabili.
Presidente -
La parola all'assessora Certan.
Certan (AV) -
Concordo sugli aspetti trattati dai
colleghi Cognetta, Aggravi e Minelli, mi dispiace che lei non abbia
letto i documenti che ho inviato alla II e alla V Commissione.
perché lei avrebbe visto che nel piano lavori c'è scritto che i
lavori sono partiti e il contratto è stato siglato i primi giorni
del mese di dicembre 2019. I lavori sono stati sospesi per il Covid
e sono ripresi dopo il 17, dopo il Dpcm del 17 maggio o quello del
4, uno dei due, e, oltre a tutto quello che è già stato detto, vi
sarebbe anche un problema di contratto con l'impresa, cioè chi
pagherà i ricorsi che l'impresa potrebbe fare? Quello che stiamo
cercando di fare con il Comune di Aosta è di limitare la zona di
passaggio all'interno del prato del Saint-Bénin per poter accedere
al cantiere, perché nell'eventualità utilizzeremmo il prato interno
per poter mettere dei moduli per la mensa del Convitto, che in
questo momento ha dei grossi problemi legati appunto al
distanziamento. Stiamo cercando di limitare la zona di passaggio
del cantiere perché l'impresa passa dal portone del Saint-Bénin,
entra nel prato e porta il materiale.
Nell' articolo di legge 24 bis, tra le altre cose, sulla somma
urgenza persino noi siamo dovuti tornare indietro, perché con il
decreto scuola del 6 maggio e con l'articolo 7ter, credo, che
definisce e dà i poteri di commissari ai Sindaci e al Presidente
della Regione, ci sono deroghe o ordinanze da fare, ma non più
lavori in somma urgenza. La somma urgenza si dà solo per lavori
fino a 200 mila euro e devo dirle che i lavori che dovremmo fare
saranno anche superiori a questi, quindi potranno utilizzarla forse
i Sindaci nei loro Comuni per i piccoli lavori, come diceva ieri il
collega Restano, ma non potrà essere utilizzata, ad esempio, per
una scuola modulare perché i costi sono molto più alti. Per quello
sono previste deroghe, tant'è che voi troverete un nostro
emendamento, l'emendamento 26 all'articolo 26, perché siamo stati
obbligati a correggerlo. Noi abbiamo esaminato questo DL come
Giunta il 6 e il 6 sera è uscito il decreto e quindi poi siamo
stati obbligati a emendarlo. Alcune cose le abbiamo riprese e c'è
anche via Torino, dove invece abbiamo messo le risorse perché lì
non ci sono lavori in corso, quindi possono essere fatti un esame e
una valutazione se sia possibile ancora utilizzare, ad esempio, il
primo piano per alcune cose, ma perché non sono partiti dei
lavori.
Al Lycée Bérard i lavori sono partiti, ripeto, primi giorni del
mese di dicembre 2019. Poi sull'andare a rilento o no ci sono stati
tre mesi di fermo che non sono stati decisi da noi.
Quindi capisco e la ringrazio anche per l'aiuto che dà sulla
ricerca degli spazi, lei ha scritto in premessa "non dobbiamo più
fare didattica a distanza". Su questo io sono la prima ad aver
cercato di trovare delle soluzioni dicendo "rientriamo a maggio
piuttosto", però poi in questa emergenza sanitaria ci sono delle
cose che non si possono fare, perché, ripeto, la parte sanitaria
prevale su tutto il resto.
Quindi stiamo cercando in tutti i modi... tant'è che tutti
questi giorni che stiamo perdendo anche per noi sono giorni che
stiamo... non sono persi, per carità, c'è una discussione in Aula,
però sono giorni che non abbiamo più per portare avanti ad esempio
i lavori perché fin quando non abbiamo la legge approvata e gli
articoli approvati, chiaramente non possiamo agire. Il Presidente
della Regione e i Sindaci hanno sì a monte una legge nazionale ma
non hanno la nostra.
Presidente -
Non ci sono altre richieste d'intervento?
Prego collega Pulz.
Pulz (ADU VDA) -
Ha ben colto il problema il collega
Cognetta, le risposte della legge non ci sembrano sufficienti e
davvero risolutive, siamo veramente, veramente preoccuparti per la
ripartenza. La massima urgenza poi non la decido io, ma la decide
il calendario, questo è il fatto, settembre non è lontano. Inoltre
non c'è assolutamente confronto tra una scuola che è sita in un bel
palazzo storico - ancorché di epoca fascista, ma chiudiamo un
occhio - e moduli prefabbricati da sistemare non si sa bene dove.
Si parlava della zona Cogne, a questo punto perché questa scuola
non la mettiamo a Pompiod? C'è posto adesso, è tutto chiuso.
Vi assicuro poi che la mia proposta sta in piedi perché mi sono
confrontata con chi quei lavori li conosce molto bene, non sono più
quella farfallina gialla di due anni fa, quando sono entrata in
questo Consiglio, ormai mi sento King Kong, non improvviso le cose,
mi informo!
Le assicuro, collega Gerandin, che ho fatto l'impossibile per
mettere risorse sulla scuola, ho rischiato un anticipo di
menopausa, glielo assicuro, e all'Assessora voglio anche dire che
il suo piano non solo l'ho letto nel dettaglio, ma potrei cantarlo,
tanto l'ho letto e riletto con gli occhi sgranati.
In Via Torino, per concludere, non ci sono lavori in corso ma
c'è il set del nuovo film di Rocco Schiavone. Ecco, io spero che
meditiate tutti quanti.
Presidente -
Prima di passare la parola, io richiamo
tutti i colleghi al rispetto dell'Aula, non trasformiamola nel Bar
Sport, con tutto il rispetto per il Bar Sport. Io vi chiedo
veramente questa cortesia. Ho sentito prima un passaggio che è
stato davvero triste su quanto e come intervengano i colleghi in
quest'Aula. Talvolta non è la quantità delle parole dette ma la
qualità delle parole dette. Quindi io invito a rispettare il lavoro
di tutti all'interno di quest'Aula e fuori da quest'Aula. Prego,
collega Spelgatti.
Spelgatti (LEGA VDA) -
Collega, la richiamo veramente
alla serietà però, serietà non solo negli interventi ma serietà del
lavoro, perché che lei ci venga a dire che le cose si possono fare
prescindendo dal quadro normativo fa spavento ed è un discorso
profondamente fascista.
L'ho già visto varie volte, chi vede la pagliuzza negli occhi
degli altri forse dovrebbe un attimo preoccuparsi e troppe volte
sento discorsi fascisti e pericolosamente antidemocratici da parte
sua. Le ricordo che viviamo in una democrazia, le ricordo che c'è
un ordinamento giuridico da rispettare, le norme vanno rispettate e
non esiste un duce che possa arrivare e possa prescindere dal
quadro normativo e fare tutto quello che si vuole. Quindi si
preoccupi un attimo in più di farsi anche un'analisi di coscienza
su quello che lei pensa realmente, perché ieri il discorso
sull'identità mi ha fatto veramente paura, perché quando una
comunità non ha un senso di appartenenza si sfascia e le ricordo
che la comunità è l'espressione del singolo individuo, non è
nient'altro che una somma di individui, e se un individuo non ha un
sano senso di appartenenza alla propria terra, alle proprie radici,
alla propria cultura, tutto va a catafascio e forse i problemi
della nostra società nascono proprio da quello. Si faccia un esame
di coscienza e la smetta di fare la professoressa.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 33
Votanti: 10
Favorevole: 1
Contrari: 9
Astenuti: 23 (Baccega, Barocco, Bertschy, Certan, Chatrian,
Daudry, Farcoz, Favre, Lavevaz, Marquis, Marzi, Minelli, Morelli,
Mossa, Nasso, Nogara, Peinetti, Restano, Rini, Russo, Testolin,
Trione e Vesan).
Il Consiglio non approva.
Ordine del giorno n. 4. Per l'illustrazione la parola alla
collega Pulz.
Pulz (ADU VDA) -
Come sappiamo, dal 5 marzo 2020 fino
alla fine dell'anno scolastico vi è stata appunto la sospensione
delle attività didattiche e abbiamo già detto che la DAD è stata
una soluzione di emergenza durante la quale tanti insegnanti, con
la loro professionalità e con le loro competenze, hanno contribuito
a "salvare" l'anno scolastico che è appena terminato. Quelle
competenze raggiunte vanno tenute care ma per situazioni specifiche
e, appunto, eccezionali.
La didattica a distanza, l'abbiamo detto anche ieri sera, ha
incontrato tanti ostacoli oggettivi all'inizio, perché mancavano in
alcune famiglie gli strumenti multimediali o anche perché c'era una
scarsa pratica del loro uso per alcuni allievi e anche per alcuni
insegnanti e poi ci sono state le notissime difficoltà di
connessione con cui anche tutti noi ci siamo scontrati quando ci
siamo collegati, tutti i giorni per tre mesi, nelle
Commissioni.
Io sono sopravvissuta grazie alle saponette WiFi di cui ormai
non mi libero più, ne ho una anche qui oggi, ma la didattica a
distanza non garantisce pari opportunità, amplia le differenze
socio-culturali, avvantaggia gli studenti più fortunati e lascia
indietro quelli più fragili, come gli alunni che hanno bisogni
educativi speciali - DSA, PEI - e che più degli altri hanno
necessità della presenza costante dell'insegnante. Perché, alla
fine di tutto, dobbiamo sottolineare che la didattica prevede
partecipazione, dialogo, confronto, collegialità, in una sola
parola richiede presenza. Presenza di docenti, di educatori, di
allievi al fine di garantire questo diritto fondamentale
all'istruzione che deve essere sempre libera, gratuita, laica e
democratica, come ci ricorda la Costituzione.
Anche questo lo abbiamo ripetuto ieri sera: sono state rese
possibili tutte le attività lavorative, parte delle attività
culturali, le attività turistiche, ricreative, sportive ma la
scuola è ancora del tutto disorganizzata rispetto al primo
settembre.
Allora quest'ordine del giorno chiede appunto che il Consiglio
regionale impegni l'Assessore e la Giunta regionale ad attivarsi,
sempre con la massima urgenza, per fornire tutte le risorse
professionali, logistiche, appunto in primis le strutture, e
finanziarie alle istituzioni scolastiche per la famosa ripresa in
presenza per tutte le scuole di ogni ordine e grado.
Noi vorremmo in definitiva un impegno scritto, quell'impegno che
è stato preso oralmente anche l'altra sera nell'incontro richiesto
all'Assessore e alla Sovrintendente dai professori senza cattedra,
che sono molto preoccupati. Vogliamo quindi quest'impegno scritto
con gli insegnanti, con gli allievi, con le loro famiglie e con la
comunità tutta, perché la scuola è per tutti, anche per chi non è
cosciente che la scuola è assolutamente il bene più prezioso.
È sottointeso che quest'impegno implica - non lo abbiamo
scritto, ma dovrebbe implicare - anche la ferma volontà di
predisporre seggi elettorali quest'anno lontani dalle scuole. Noi
volevamo predisporre un ordine del giorno specifico su questo, ma
poi abbiamo saputo che la ministra Azzolina ha invitato a
organizzarsi nelle Province e nelle Regioni perché le scuole non
siano seggi elettorali, perché sarebbe veramente ridicolo aprirle
il primo settembre, chiuderle poi attorno al 20, con tutti i
problemi di sanificazione precedenti e conseguenti.
Al proposito ci piacerebbe anche sapere se ci siano già notizie
sull'apertura ufficiale della scuola perché molte Regioni si stanno
muovendo e io stessa devo organizzarmi per il rientro di
settembre.
Presidente -
Ci sono richieste d'intervento? Ha chiesto
la parola l'assessora Certan.
Certan (AV) -
Collega Pulz, lei parte sempre da molto
lontano e ripeto che su alcune premesse siamo assolutamente
d'accordo e garantisco e confermo quanto detto l'altra sera:
l'impegno della Giunta, e quindi mio in particolare e del
Presidente Testolin, perché siamo le due parti coinvolte
nell'attivarci con le necessarie risorse professionali e
logistiche, c'è e continuerà a esserci; impegno dell'intera Giunta
e dell'intera maggioranza - di quello che resta della maggioranza -
se ci sarà bisogno, però lei parla del primo settembre. La ripresa
delle attività scolastiche in alcune scuole già è avvenuta in
presenza adesso poiché alcune insegnanti hanno comunque già fatto
le riunioni dal 14 fino al 30 giugno nelle scuole, quindi
l'attività scolastica nelle scuole il primo settembre sì. Le
lezioni scolastiche invece partiranno il 14 settembre.
Ieri vi è stato l'accordo e l'intesa fra Stato, Regioni e
Ministero e la data indicata - in qualche modo era stata concordata
fra le Regioni per cercare di fissarne una la più condivisa
possibile - è quella, c'è già stato il parere espresso dal
consiglio scolastico e vi sarà dopo la prossima settimana la
delibera della Giunta regionale, però la data è quella, quindi dal
14 settembre, non dal primo settembre.
Purtroppo noi non possiamo garantire per iscritto quello che lei
ci chiede, perché se dovesse esserci la ripresa dell'epidemia, si
dovrebbero seguire indicazioni del CTS che lei non cita nelle
premesse: "fermo restando" - ad esempio - "le decisioni che deve
prendere il CTS", per cui noi chiaramente in quell'eventualità
sarebbero prese decisioni diverse dalle nostre, quindi o cambiamo
il termine "garantire" con "a fare il possibile", l'obiettivo è
quello...
Lei ha messo un po' tutto insieme e devo dirle che per quanto
riguarda le risorse finanziarie dipenderà anche dalla votazione
degli articoli e di questa legge se passeranno oppure no.
Noi le risorse le abbiamo indicate negli articoli del capo IV,
dove potevamo e ci sembrava opportuno; come facciamo adesso a
garantire le risorse finanziarie se non abbiamo ancora il risultato
della votazione della legge?
Quindi l'obiettivo è questo ed è un impegno che mi prendo di
fronte alla comunità valdostana e anche alle famiglie, dopo ci sarà
occasione di discuterne in un altro ordine del giorno perché a
volte si parla della scuola ma si parla solo dei diritti degli
insegnanti e non dei diritti dei bambini, perché non hanno
sindacati, e non dei diritti delle famiglie, perché non hanno
sindacati che li difendono. Ogni tanto bisogna guardare anche a
360° e bisogna guardare tutti. A livello di Assessorato abbiamo
sempre tenuto conto, ad esempio, dei diritti che i bambini hanno di
avere i supplenti al primo giorno di scuola. La Valle d'Aosta lo ha
sempre fatto, non l'ha mai tralasciato, non ha mai messo supplenze
il mese di gennaio, come avviene invece a livello nazionale, perché
i diritti bisogna guardarli sempre a 360 gradi, diritti e doveri
dei docenti, diritti e doveri dei bambini, diritti e doveri delle
famiglie.
Quindi non so come dirle, ci sono tantissime cose, noi siamo
anche disponibili a rivedere eventualmente l'impegno, ma non
possiamo garantire quello che lei ha scritto, tutte queste cose che
lei ha scritto. Quindi ci asteniamo su quest'impegno.
Dalle ore 09:37 assume la Presidenza il vicepresidente
Distort.
Presidente -
Ha chiesto la parola la collega Minelli.
Minelli (RC-AC) -
Io ho ascoltato con attenzione sia
l'esposizione della collega Pulz che le osservazioni
dell'Assessora. È comunque un ordine del giorno che nelle sue
premesse - tolta la questione della ripresa della didattica in
presenza al primo settembre - io condivido, perché tutto ciò che si
dice sulla questione della didattica a distanza e sulla necessità
di garantire in qualche modo - utilizziamo forse un termine diverso
- la possibilità di partire con una ripresa della scuola in
presenza penso che debba essere in qualche modo evidenziata e
ritengo che un ordine del giorno di questo tipo abbia un valore
anche per la comunità all'esterno fatta d'insegnanti, di alunni, di
famiglie.
Quindi io chiederei, se è possibile e se c'è la volontà sia da
parte della collega che dell'Assessore e di tutti, di trovare una
formulazione che permetta di approvare un ordine del giorno che è
di indirizzo, che ci dice delle cose importanti, e penso che non
sia impossibile, anche perché, indipendentemente dalla quantità di
risorse, il fatto di attivarsi per ottenere le risorse
professionali, logistiche, questo c'è, c'è questo sforzo in vari
modi, e l'idea di garantire la ripresa in presenza mi pare che sia
stata più volte sottolineata anche dall'Assessora e dal
Governo.
Quindi proviamo, se siete d'accordo, a modificare quest'ordine
del giorno e a vedere se può passare. Questa mi sembra che potrebbe
essere una proposta accettabile.
Presidente -
Ha chiesto la parola il collega Restano.
Restano (VDA ENSEMBLE) -
Come già detto da alcuni
colleghi, quest'ordine del giorno, per quanto riguarda le premesse,
è assolutamente condivisibile. È condivisibile da chi conosce le
problematiche, per i ragazzi che hanno dei disturbi di
apprendimento, per i ragazzi che hanno bisogni educativi speciali,
per i PEI riguardo alla didattica a distanza. È condivisibile tutto
quanto è stato detto avanti ieri in serata dalle insegnanti per
quanto abbiamo sentito e per tutto quanto portato avanti da sempre
dalla collega Pulz.
Ahimè, i soldi sono quelli che sono e bisognava far vedere in
norma o con emendamenti, come già detto prima, quindi bisognava
prevedere di prendere da un contenitore e spostarli nell'altro. È
evidente che le idee del Governo non sono allineate con le sue
proposte, è molto chiaro questo.
Noi lo voteremo così com'è, perché è giusto e perché, come
scritto in un altro impegno che noi abbiamo portato, invitiamo il
Governo a predisporre subito una nuova norma, la quarta, per
trovare le risorse, risorse che possono servire per la scuola, che
possono servire eventualmente per i Comuni, se spenderanno i soldi,
che possono servire per la sanità, perché sono tante risorse che
abbiamo ancora a disposizione e il Governo è lì per fare
questo.
Quindi, collega Pulz, noi l'appoggiamo, abbiamo fiducia nella
sua proposta e speriamo che il Governo l'ascolti, una volta
tanto.
Presidente -
Ha chiesto la parola il collega Daudry per
il tempo residuo rispetto al precedente intervento di Restano.
Daudry (VDA ENSEMBLE
) - Per completare brevemente
rispetto all'esposizione della collega Pulz che ha sollevato un
tema importante che è quello di lavorare al fine di evitare che
tutte le varie elezioni, di quest'autunno e anche a seguire, -
perché non possiamo prevedere oggi quale sarà l'andamento
dell'epidemia, se ci saranno delle recrudescenze - si svolgano da
qui in futuro negli edifici scolastici.
A questo proposito però vorrei solo dire che lei giustamente ha
richiamato la Ministra, si è riferita a inviti che ci sono stati,
quando in discussione generale parlavamo di autonomia, parlavamo di
un miglior governo del territorio, vorrei farle notare che abbiamo
presentato un emendamento in questa legge che porta, se sarà
accettato, evidentemente, il Governo a predisporre un piano entro
45 giorni per trovare delle sedi alternative di voto, un
emendamento presentato al DL 60.
Lo abbiamo presentato anche perché siamo profondamente
conoscitori del territorio e si è parlato molto di Comuni in questi
giorni: l'Amministrazione regionale e i Comuni hanno investito
tanto in strutture, quindi tutti sappiamo che anche il più piccolo
dei nostri enti locali, oltre ad avere una scuola, ha un salone ad
hoc e quindi è un piano - e ringraziamo anticipatamente gli uffici
perché sicuramente daremo loro un carico di lavoro importante - che
in una Regione come la nostra, viste le tante soluzioni alternative
che ci sono, potrà trovare concreta attuazione nello scopo preciso
di evitare che nel prossimo anno scolastico la scuola non sia
interrotta neanche un giorno, soprattutto per un momento elettorale
che, ripeto e concludo, si può svolgere tranquillamente al di fuori
delle nostre sedi scolastiche.
Presidente -
Altre richieste d'intervento? La parola per
replica alla proponente Pulz.
Pulz (ADU VDA) -
Preciso, anche se è lapalissiano, che
quest'impegno scritto prescinde dalla ripresa del contagio, che
speriamo non ci sia. Sono disponibile a rivederlo e, anzi,
ringrazio l'Assessora e la collega Minelli per la proposta.
L'Assessora è stata velocissima a individuare il succo della
questione e quindi procedo con la lettura di questo documento che
alla fine penso possa metterci tutti d'accordo.
L'impegno sarebbe modificato così: "Il Consiglio impegna
l'Assessora e la Giunta regionale ad attivare tutte le possibili
azioni al fine di garantire la partenza delle lezioni in presenza
sin dal 14 settembre", perché il problema è appunto evitare un
nuovo ricorso alla didattica a distanza.
Io credo che questo voglia dire garantire i diritti degli
insegnanti e, allo stesso tempo, e anzi soprattutto i diritti dei
bambini e dei ragazzi, cioè garantire la ripartenza insieme, in
presenza.
Non vedo altri diritti di cui dobbiamo preoccuparci in questo
momento. Questa è davvero l'urgenza. Quindi se siete d'accordo
questa è la nuova proposta e ringrazio tutti per gli
interventi.
Presidente -
Altre richieste? Da parte di tutti i
presenti in aula è chiara la modifica dell'impegnativa? In caso
colgo il silenzio-assenso e accolgo i cenni con il capo per cui
possiamo mettere in votazione il presente ordine del giorno. La
votazione è aperta. La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Passiamo all'ordine del giorno successivo. La parola per
l'esposizione alla proponente collega Pulz.
Pulz (ADU VDA) -
Il decreto scuola, come sapete,
istituisce le graduatorie provinciali, attribuendo in capo ai
Provveditorati la redazione e la pubblicazione di queste
graduatorie. Noi in Valle d'Aosta parliamo di graduatorie regionali
di cui si occupa la Sovraintendenza agli studi. L'aggiornamento dei
punteggi per il personale docente precario già inserito e del nuovo
inserimento per i docenti che in questi anni hanno investito tempo,
risorse, soldi per l'acquisizione dei titoli, è fondamentale. È
fondamentale innanzitutto perché è un loro preciso diritto; vi
ricordo che la carriera dell'insegnante è lunghissima e richiede un
impegno notevole, credo che buona parte della società non abbia
coscienza di questo, ripagato, tra parentesi, da stipendi
imbarazzanti.
È necessario inserire chi ha nel frattempo ottenuto le lauree
magistrali, le specializzazioni per il sostegno, la laurea
abilitante in Scienze della Formazione e i famosi 24 crediti
formativi che oggi sono necessari per accedere all'insegnamento. La
validità biennale di queste graduatorie - se non venissero riaperte
in Valle d'Aosta, contemporaneamente a quelle di tutto il resto del
Paese - potrebbe comportare anche una pericolosa sfasatura
temporale con conseguenti ricadute, ovviamente sul personale, e
anche con il rischio poi di aperture riavvicinate nel tempo, che
graverebbero sull'attività degli uffici che si occupano di questa
questione.
È chiaro che anche adesso è prevedibile e, anzi, molto reale, ce
lo hanno confermato gli uffici, la difficoltà della struttura, di
chi si occupa del personale scolastico nell'affrontare le numerose
incombenze del periodo estivo, anche in ragione della riapertura
del prossimo anno scolastico, della complessità aumentata e, in
più, delle procedure concorsuali già avviate.
Noi chiediamo quindi che il Consiglio regionale impegni sempre
l'Assessore alla pubblica istruzione e la Giunta regionale affinché
vengano date risposte reali ai docenti precari valdostani - che
sono già fortemente penalizzati e in stato di notevole
preoccupazione, come abbiamo sentito l'altra sera dopo il Consiglio
- e a non attuare comportamenti differenti dal Ministero con
conseguente disparità di trattamento rispetto ai colleghi delle
altre Province e Regioni, quindi, a voler predisporre
sostanzialmente con urgenza tutte le azioni finalizzate a
consentire il regolare avvio dell'anno scolastico, procedendo anche
con il potenziamento delle strutture competenti per questo
aggiornamento, perché è chiaro che le strutture sono in difficoltà
e bisogna procedere a potenziare le strutture stesse, perché
vengano supportate per questa riapertura fondamentale delle
graduatorie regionali.
Questo è il senso dell'ordine del giorno.
Presidente -
Ci sono richieste d'intervento da parte
dell'Aula? Ha chiesto la parola la collega Nasso.
Nasso (M5S) -
Solo due riflessioni per annunciare il voto
favorevole a quest'ordine del giorno della collega Pulz che ha
sicuramente toccato un tema molto, molto caldo, infatti sono tanti
gli insegnanti preoccupati in questa delicata fase e, come ha
sottolineato la collega che mi ha preceduta, è ovvio che la Valle
d'Aosta non può andare in contrasto a un provvedimento
nazionale.
Quindi crediamo davvero che sia importante che si avvii una
qualsivoglia interlocuzione o che si avviino delle azioni per
evitare che questo accada, proprio nella tutela degli insegnanti,
ma soprattutto anche degli alunni che troppo spesso non
menzioniamo, ma anche quello è da riportare all'attenzione.
Quindi il nostro voto sarà assolutamente favorevole.
Presidente -
Ci sono altre richieste d'intervento? Ha
chiesto la parola l'assessora Certan.
Certan (AV) -
Condividiamo la necessità di potenziare le
strutture competenti, l'abbiamo chiesto fortemente all'ufficio
personale da più di un anno, anche in vista proprio della
costituzione delle nuove graduatorie regionali, perché noi non
abbiamo un Provveditorato, collega Pulz, come lei sa penso bene, ma
abbiamo una Sovraintendenza e quindi non saranno graduatorie
provinciali ma graduatorie regionali, che non potranno comunque
essere pronte per il regolare avvio dell'anno scolastico 2020/2021
per gli imprescindibili tempi tecnici necessari all'implementazione
del sistema informatico regionale, - poiché chiedono che siano
informatizzate -, alla presentazione delle domande, alla loro
valutazione, alla definizione delle graduatorie nonché alle
operazioni del conferimento delle supplenze, perché non è possibile
fare tutto questo e arrivare il 14 settembre a coprire tutti i
posti a supplenza, e quindi a garantire il regolare svolgimento e
la regolare dotazione d'insegnanti ai bambini. Peraltro il 6 giugno
è stato fatto il decreto, però manca ancora l'ordinanza
ministeriale che disciplinerà la costituzione delle graduatorie in
questione.
Quindi noi pur avendo allertato il dipartimento informatico
dell'Amministrazione regionale per poterle fare, siamo al 27 di
giugno e non abbiamo ancora nessun criterio per costituire queste
graduatorie. Quindi siamo completamente fuori tempo massimo.
La scelta che, ahimè, ci troviamo a dover fare oggi è questa: o,
come abbiamo scritto nell'articolo 24 bis della legge, deroghiamo
quest'anno: ci attiviamo sin dai mesi di luglio e di agosto con una
piattaforma e quindi poi con l'apertura delle graduatorie per
l'anno scolastico 2021/22; allora continuiamo ancora con le
graduatorie di circolo e garantiamo che il 14 settembre ci saranno
le supplenze annuali, dal 14 settembre fino al 30 giugno del 2021,
come peraltro è stato fino adesso nelle more appunto
dell'approvazione delle nuove graduatorie regionali, oppure, se
dobbiamo utilizzare la piattaforma per la quale il DIT ci ha già
detto che ci vorranno almeno sei mesi per poterla predisporre, noi
garantiremo dei supplenti ai bambini dal 14 di settembre fino
probabilmente a gennaio, dopodiché verranno cambiati in corso
d'anno in base alle nuove graduatorie che forse saranno finite,
perché deve essere fatta la presentazione delle domande, la loro
valutazione, la definizione delle graduatorie e poi il conferimento
delle supplenze, a questo punto da gennaio a giugno . Vuol dire che
andiamo a interrompere la continuità dell'attività educativa nel
mese di gennaio. Questa non è una scelta dell'Assessore, è una
scelta tecnica, abbiamo queste due possibilità.
Ripeto, avessimo almeno ricevuto i criteri insieme al Decreto
scuola, ci fosse già stata l'ordinanza con i criteri con i quali
aprire queste graduatorie, noi avevamo allertato già da aprile il
DIT per farci la piattaforma ma ad aprile il decreto, che poi è
stato convertito in legge il 6 giugno, diceva che non venivano
aperte le graduatorie fino all'anno scolastico 2021/22. Quindi
abbiamo detto alle strutture di Inva di dare la precedenza alla
legge 5 e alle piattaforme della legge 5. Questo per darvi
un'idea.
Quindi noi ad aprile avevamo allertato gli uffici per capire se
potevamo in qualche modo procedere, poi il decreto diceva: "no, non
apriamo le graduatorie". Nella conversione in legge il 6 giugno ci
è stato scritto: si aprono le graduatorie provinciali. Per noi sono
quelle regionali e quindi noi abbiamo chiesto di nuovo al DIT e a
Inva di predisporre la piattaforma e loro hanno detto: adesso la
predisposizione è a sei mesi.
È una questione esclusivamente tecnica e io vi assicuro che tra
tutelare gli insegnanti, e assolutamente lo farò, ma anche tutelare
la continuità dei bambini... non vuol dire che non ci saranno le
supplenze, le supplenze verranno date comunque con quell'ordine che
già è stato finora rispettato. A livello nazionale già attualmente
le supplenze vengono date al mese di novembre, dicembre e gennaio,
noi non abbiamo mai dato supplenze annuali in quel periodo, le
abbiamo sempre date il primo giorno di scuola. Quindi vorrebbe dire
che se noi approviamo questo - e questa alla fine è una scelta del
Consiglio regionale e non mia - se si deciderà di aprire a questa
presentazione, sappiamo che andremo incontro a un cambio
d'insegnanti e di supplenti in corso d'anno e quindi non garantiamo
la continuità ai bambini e agli studenti.
È una scelta che farà il Consiglio regionale e non noi, perché
noi la scelta l'abbiamo fatta nell'articolo 24 bis.
Presidente -
Ha chiesto la parola la collega Minelli.
Minelli (RC-AC) -
È un ordine del giorno particolarmente
importante per il carattere che riveste. Io ho ascoltato
l'Assessora ma, soprattutto ieri nella pausa, insieme alla collega
Pulz abbiamo cercato di capire con la sovrintendente e con i
dirigenti dell'Assessorato e della Sovrintendenza il problema in
maniera più dettagliata e più esaustiva.
Esiste una situazione pregressa che non è stata affrontata nella
maniera corretta e noi siamo ancora una volta in ritardo con la
questione delle graduatorie, perché avremmo dovuto molto tempo fa
dotarci di sistemi informatici per essere adeguati alla situazione
nazionale.
Nella situazione odierna, nel modo in cui ci troviamo adesso,
c'è questo problema, se riapriamo le graduatorie ora, come sarebbe
auspicabile, avremo un'interruzione delle supplenze a gennaio e non
sappiamo che cosa succederà. Una persona che potrà avere il posto
in questo momento ad Aosta potrebbe essere trasferita altrove,
perdere la sua sede. Per chi si sposta forse non è un grande
problema, l'importante è lavorare, però effettivamente avere una
difficoltà di continuità didattica, soprattutto sulle classi di età
inferiore io ritengo che sia un problema.
Mi rendo conto che si sarebbe dovuto fare di più, io credo che a
ottobre scorso si doveva partire con l'implementazione della parte
informatica per dare poi il via alle graduatorie dell'anno
scolastico successivo, un anno per l'altro, quindi c'è un ritardo
però prendere la decisione adesso d'interrompere, dopo tre mesi di
scuola, il lavoro di un insegnante e far cambiare ai ragazzi la
loro situazione didattica a me pare un problema grosso. D'altra
parte ritengo che qualche cosa su queste graduatorie vada detto,
quindi anche qui non è possibile prendere un impegno relativo
ovviamente alla riapertura immediata, perché, oltretutto, la
riapertura immediata delle graduatorie, senza una piattaforma
informatica che permetta di farlo, non so come potrebbe essere
realizzata, perché non è comunque un'operazione semplice, perché
bisogna inserire i dati degli insegnanti che sono parecchi, lo
sappiamo, e nella situazione odierna, oggi è il 27 di giugno, i
tempi sono strettissimi. Il rischio, non lo so però vorrei conferma
di questo, il rischio a mio avviso potrebbe essere questo:
decidiamo di fare questa riapertura, quindi mettiamo in moto una
macchina che forse non riesce a partire in tempo e,
contemporaneamente, rischiamo di non fare le operazioni
tradizionali, quelle che non vanno più bene, per riaprire le
graduatorie normali d'istituto.
Mi sembra che sia una impasse abbastanza grossa che deriva, a
mio avviso, da errori fatti prima a cui però in qualche modo
bisogna mettere una pezza e mi dispiace, perché bisognerebbe invece
affrontare le cose in maniera diversa. Non so se è ancora possibile
per l'Assessora o per qualcun altro spiegare meglio questa cosa,
vorrei capire se andare ora nella direzione di dire di sì a questa
cosa significhi rischiare il rallentamento anche delle altre
procedure e quindi di trovarci in una situazione per la quale poi
non abbiamo più una soluzione valida.
Questo è quello che io ho capito ieri e che mi sembra di avere
capito anche oggi dall'Assessora, però a beneficio anche un po' di
tutti, vorrei che fosse ulteriormente chiarito se possibile.
Presidente -
La sua richiesta si scontra con quanto
deciso in capigruppo con l'ordine di discussione purtroppo. Per
quanto sia legittima però non è questa la procedura che abbiamo
deciso, concordemente, tutti i capigruppo. Pertanto prendiamo atto
di quanto espresso dalla collega Pulz come atto finale.
La parola alla collega Pulz per definitivi chiarimenti.
Pulz (ADU VDA) -
Io vi invito veramente a non negare ai
docenti l'aggiornamento delle graduatorie, nascondendoci dietro a
questo alibi della digitalizzazione della piattaforma che non c'è,
perché questa piattaforma non c'è da troppi anni e sono veramente
tanti, non riesco neanche a ricordare quanti siano gli anni che gli
insegnanti invocano questo lavoro da parte della Sovrintendenza.
Cerchiamo come Valle d'Aosta da subito di entrare nella piattaforma
nazionale e così risolveremo anche il problema dell'aggiornamento
delle graduatorie, che è un preciso diritto e non è un optional.
Certo questi procedimenti non li possiamo banalizzare, non sono né
facili né immediati, ma al limite, se non riusciamo a fare
diversamente nell'immediato, torniamo alle graduatorie cartacee, le
hanno fatte per anni e anni, chiediamo il supporto alle segreterie
scolastiche che sono allenatissime sul tema.
Trovo poi, se posso permettermi, sinceramente assurda l'idea di
una piattaforma rossonera da parte dell'Inva, non per l'Inva ma
perché è necessario lavorare per far entrare la Valle d'Aosta nella
piattaforma nazionale. Ma voi lo sapete che solo gli insegnanti
valdostani sono esclusi da "Sofia", si chiama così la piattaforma,
e quindi non possono accedere alle formazioni che fanno in tutte le
altre regioni?
Allora io ribadisco un concetto che ho già detto tante volte,
essere autonomi vuol dire fare le cose meglio, non peggio. Poi
scusate, voglio anche essere molto franca, se lo scopo di qualcuno
fosse la regionalizzazione della scuola valdostana, io vi dico
veramente che è inutile insistere, perché gli insegnanti valdostani
- e sono stata nella scuola per 29 anni - salvo rare eccezioni non
la vogliono la regionalizzazione e non la vorranno e magari
chiediamoci il perché!
Poi, andando al secondo argomento, non condivido del tutto
l'analisi della collega Minelli anche se la capisco in profondità.
L'argomento della continuità educativa non convince, perché se voi
andate a vedere veramente che cosa succede nelle scuole, succede
che la didattica è continuamente interrotta in tantissime classi,
ci sono continue alternanze durante un anno scolastico.
Ho visto più volte anche tre-quattro supplenti su una stessa
classe e su una stessa materia che si alternano, ovviamente per
ragioni diverse, e questo non è del tutto negativo. Inizialmente
pensavo che lo fosse, invece s'impara tanto da ogni docente,
s'impara tantissimo da quelli capacissimi, s'impara tanto da quelli
capaci ma s'impara anche dagli incapaci: da loro io per esempio ho
imparato che tipo d'insegnante non avrei mai voluto essere.
Presidente -
Vedo la richiesta della collega Minelli però
purtroppo la sorte della regola (inc.) si accanisce contro di lei.
Lei ha usato tutti i minuti a disposizione, mi rincresce. Così mi
rincresce di non poter accettare la richiesta di ulteriore
chiarimento da parte dell'Assessora, però questo è quanto è stato
deciso. Diamo spazio invece, ne ha facoltà, al collega Ferrero.
Ferrero (VDALIBRA) -
In questi anni direi che troppo si è
detto e poco si è fatto per gli insegnanti precari della Valle
d'Aosta, che hanno continuato comunque a fare dei sacrifici e hanno
continuato ad acquisire una professionalità; abbiamo parlato tante
volte, ma alla fine non siamo mai arrivati al dunque.
Quindi da parte nostra ci sarà senz'altro sostegno all'ordine
del giorno della collega Pulz, però sarà anche necessario non
nasconderci dietro a un dito. Bisogna che qui dentro noi 35 ci
mettiamo d'accordo su quanto siano in Valle d'Aosta importanti la
scuola e l'istruzione, che tipo di priorità vogliamo dare e
soprattutto, anche a livello di serietà, se vogliamo sottoporre a
delle TAC o a delle radiografie insegnanti che da 15 anni o più
hanno dato il loro contributo alla scuola valdostana? E adesso cosa
gli facciamo? Un concorso speciale? Gli facciamo fare il Tor De
Géants, vediamo se lo superano e poi dopo li prendiamo?
Ecco, diventa anche ridicolo, perché se da un lato li
consideriamo validi e hanno dato il contributo alla nostra scuola,
allora hanno anche diritto a essere integrati in maniera
automatica, perché bisogna trovare un sistema normativo, una cosa
che stia in piedi per fare un'integrazione, perché non è possibile
comunque disconoscere il fatto che ci siano persone qualificate che
hanno di fatto acquisito il diritto a diventare insegnanti a tutti
gli effetti.
Questo è un preludio a un ragionamento che dovrà essere portato
avanti ma - come avevo già anticipato anche durante la capigruppo
estesa agli insegnanti - se non stanziamo le risorse per fare un
discorso futuro sulla scuola valdostana, possiamo stare qui a
parlare delle ore ma sarà solo "fuffa", sarà solo aria fritta.
Presidente -
Ci sono altre richieste d'intervento? In
assenza di richieste pongo in votazione l'ordine del giorno. La
votazione è aperta. La votazione è chiusa.
Presenti: 33
Votanti: 17
Favorevoli: 17
Astenuti: 16 (Baccega, Barocco, Bertschy, Certan, Chatrian,
Farcoz, Favre, Lavevaz, Marquis, Marzi, Minelli, Morelli, Nogara,
Peinetti, Testolin e Trione).
Il Consiglio approva.
Passiamo all'ordine del giorno n. 6. La parola alla collega
Pulz.
Pulz (ADU VDA) -
Abbiamo già detto che il mese di
settembre si aprirà con una situazione di assoluta incertezza,
purtroppo dal punto di vista sanitario non possiamo prevedere nulla
e tutto questo avrà ovviamente ricadute organizzative pesanti sulle
istituzioni scolastiche, in ogni caso, sia che ci vada bene sia che
ci vada male.
Nella conferenza delle Regioni e delle Province autonome,
confrontandosi sulla proposta di linee guida, è stato già previsto
l'uso della mascherina, il metro di distanza tra le persone nel
corso degli spostamenti e si vorrebbe assicurare - laddove è
possibile - percorsi diversi per l'entrata e l'uscita dagli edifici
scolastici, nonché l'assunzione d'insegnanti e anche di
collaboratori, di bidelli. Poiché scrivono così testuali parole:
"il personale è insufficiente rispetto alla gestione di orari più
ampi e con maggiore necessità di controllo e di vigilanza
soprattutto all'entrata e all'uscita e negli spostamenti. Occorre
quindi implementare le dotazioni con particolare attenzione al
personale ATA", intendendo con questa dicitura il personale
ausiliario e amministrativo che è fondamentale per il funzionamento
delle scuole.
Per ripartire a settembre è indispensabile una garanzia di
risorse sicure per cui va previsto un piano di potenziamento non
solo per gli insegnanti ma anche per tutto il personale
amministrativo, tecnico e ausiliario, così come per quello dei
collaboratori scolastici che appunto sono anch'essi aumentati come
esigenza a causa dell'emergenza sanitaria.
Ancora serve un piano di assunzione di assistenti tecnici
informatici nelle scuole del primo ciclo, compresi i CPIA, per
soddisfare tutte le esigenze di formazione legate appunto anche
alle nuove tecnologie. Abbiamo visto noi stessi quanto sono stati
fondamentali i tecnici durante questi mesi in cui ci collegavamo da
casa, la stessa cosa è per gli studenti e per i professori nelle
scuole.
È necessario inoltre un incremento anche degli assistenti
tecnici che si occupano dei laboratori e delle strumentazioni,
perché anche lì bisognerà applicare le misure di sicurezza e vi
ricordo che i laboratori sono i primi a essere sacrificati quando
servono aule. Per esempio nel vicino liceo Bérard, liceo
scientifico e linguistico, hanno sacrificato gli storici laboratori
per gli esperimenti nell'ambito della fisica e delle scienze, non
hanno più da tantissimi anni il laboratorio linguistico e poi ci
stupiamo se i nostri alunni, rispetto ad altri allievi dei paesi
europei, non sono preparati.
Nelle lingue siamo molto più scarsi e lo sappiamo, e questo
riguarda purtroppo anche il francese, per quanto riguarda le
scienze e la fisica gli alunni hanno un approccio solo teorico per
nulla sperimentale a differenza dei nostri vicini francesi che
quando venivano negli scambi rimanevano stupiti per le pochissime o
nulle ore di laboratorio.
Quindi noi alla luce di tutto questo chiediamo che il Consiglio
regionale impegni sempre l'Assessora e la Giunta regionale a dare
precise indicazioni alle strutture competenti, cioè al dipartimento
del personale, affinché capiscano esattamente quali siano i bisogni
e poi potenzino il più possibile il personale elencato, anche con
modalità di trasferimento da un'istituzione all'altra se servisse
più potenziamento da una parte piuttosto che da un'altra, oppure a
procedere con nuove assunzioni.
Poi abbiamo aggiunto, e questo è un po' il cuore dell'invito,
che il Consiglio regionale emetta nei confronti degli enti locali,
dei Comuni, chiare linee d'indirizzo per l'utilizzo di questi fondi
straordinari che arriveranno a seguito dell'emergenza, perché i
Comuni possano procedere all'assunzione dei bidelli che sono
indispensabili non solo per le maggiori necessità di sanificazione
degli ambienti ma anche proprio a supporto degli insegnanti nelle
scuole dei paesi.
Come sapete c'è un diverso regime per i bidelli che lavorano nei
Comuni rispetto a quelli che lavorano nelle scuole medie e
superiori, quindi parliamo di differenze rispetto alla scuola
primaria, dell'infanzia e delle superiori, questo è già di per sé
un paradosso organizzativo, ma comunque non è il caso adesso di
approfondire, anche perché il Vicepresidente è molto severo,
insomma io spero che insieme riusciremo a impegnarci per risolvere
anche questo tipo di criticità che non sono di secondaria
importanza.
Presidente -
Dura lex sed lex
. Questo è quanto
abbiamo deciso tutti insieme.
La parola al collega Cognetta.
Cognetta (VDALIBRA) -
Per dire che voteremo convintamente
quest'ordine del giorno. Per quanto riguarda il secondo punto,
perché, per brevità, anche nella spiegazione lei ha citato due
punti, collega Pulz, il primo è per dare istruzioni all'Assessorato
e il secondo invece invita il Consiglio a emettere nei confronti
degli enti locali chiare linee d'indirizzo per l'utilizzo dei fondi
a favore dell'assunzione del personale dei collaboratori scolastici
da parte dei degli enti locali; è un impegno meraviglioso, io credo
che sicuramente tutti i Sindaci che ci ascoltano se ne faranno
carico e non utilizzeranno i fondi che riceveranno eventualmente
per fare asfalti o per fare altre opere che nulla hanno a che
vedere con le scuole.
D'altronde hanno un indirizzo preciso in legge, giusto? No, non
ce l'hanno, in legge vengono dati dei fondi senza vincolo.
Allora vede, collega, noi nel nostro emendamento abbiamo invece
dato un vincolo, scriverlo così è un invito bellissimo, io spero
che lo seguano, non lo seguiranno, questo glielo posso dare per
certo e chi sarà qui nel prossimo Consiglio regionale potrà
verificare a novembre o a dicembre o il prossimo anno come sono
stati spesi poi i soldi che verranno dati con questa tornata.
D'altro canto le vorrei anche suggerire che, a fronte di questa
sollecitazione, forse sarà necessario nel prossimo intervento
economico che lei giustamente appoggerà, - nel farlo dico, non
nell'approvarlo - questo prima della fine di questa legislatura per
dare dei soldi con vincolo di destinazione. Cioè se si fa un'altra
legge mettendo ulteriori fondi, a quel punto lei potrà sicuramente
anche impegnarli, se sarà d'accordo nel fare una nuova legge,
perché sennò ci sarà una contraddizione tra quello che chiede
politicamente con quest'ordine del giorno e quello invece che
eventualmente è nelle sue funzioni, ancora in carica, per poter
dare risposte concrete.
Quindi ripeto per noi è sicuramente un voto a favore di
quest'ordine del giorno, visto che resterà solo un invito.
Presidente -
Ha chiesto la parola l'assessora Certan.
Certan (AV) -
Sicuramente il tema del personale
ausiliario e del personale collaboratore scolastico è un tema che
abbiamo avvertito, tant'è che nell'articolo 71, nelle disposizioni
urgenti in materia di personale al comma 2 abbiamo dato risoluzione
a questo problema, non abbiamo visto emendamenti da parte sua per
potenziare queste risorse.
Quindi, soprattutto per il personale ausiliario, viste le
disposizioni di pulizia frequente che vengono date per il rientro a
scuola, - è evidente, lo abbiamo detto anche ai Sindaci nella
conferenza che abbiamo avuto con loro il 9 giugno - la
sovrintendente ha chiarito che sarà necessario rivedere tutti i
contratti in essere con il personale ausiliario, perché, come lei
sa, non credo che possa essere il Consiglio regionale, glielo ha
detto molto bene il collega Cognetta molto meno direttamente di me
ma glielo ha spiegato perfettamente il collega Cognetta: lei nel
secondo punto invita il Consiglio regionale - non dovrebbe essere
il Consiglio però, io guardi, non sarà un problema mio - a emettere
nei confronti degli enti locali delle linee d'indirizzo per
l'utilizzo dei fondi straordinari derivanti dall'emergenza
straordinaria - questi fondi straordinari, non è ben chiarito dove
- al fine di procedere all'assunzione di personale collaboratore
scolastico.
Il personale ATA è personale regionale. C'è una confusione fra
cosa deve fare l'Assessorato sul personale ausiliario delle scuole
superiori e poi che cosa devono fare gli enti locali sul personale
ausiliario della scuola dell'infanzia, primaria e les Unités per la
scuola. E poi c'è un richiamo al personale collaboratore che è un
personale diverso, che è personale invece regionale nelle
istituzioni.
Allora io le dico questo: tendenzialmente, per essere più
corretto, quest'ordine del giorno e quest'impegno dovrebbero
essere, come le ha detto anche il collega Cognetta, solo la prima
parte, noi soprassederemmo sull'"invita altresì il Consiglio
regionale" perché è un invito che non ha nessuna concretezza.
Voteremo sì, nel senso che non è realizzabile in questi termini ma
nella prima parte, l'abbiamo già messo in legge, è l'articolo 71 il
comma 2 per cui nei limiti del bilancio noi andremo chiaramente a
potenziare, laddove gli enti locali ce lo richiedano, anche sul
personale ausiliario per le pulizie frequenti, perché è Covid,
quello.
Riguardo al collaboratore didattico che lei vuole per la
didattica a distanza dovremmo un po' capirci perché lei mi chiede
di potenziare i collaboratori didattici, perché servono per la
didattica a distanza ed è quattro interpellanze che mi dice:
cancelliamo e bandiamo la didattica a distanza.
Allora è chiaro che il collaboratore scolastico serve per tutta
la parte d'informatizzazione e va bene, lo teniamo per quello
perché lo condivido, però le ripeto, sono tre livelli diversi:
Comuni, Unités, Regione.
Quindi veda lei. A mio avviso da "invita altresì" piuttosto
aggiungerei "del personale ausiliario e collaboratori didattici"
nel primo paragrafo.
Presidente -
Ha chiesto la parola il collega Restano.
Restano (VDA ENSEMBLE) -
Collega Pulz, anche noi le
proponiamo un piccolo emendamento, anziché scrivere "invita altresì
il Consiglio regionale" che come le è stato detto non è
propriamente corretto, "invita la Giunta a fornire nei confronti
degli enti locali indicazioni". Perché le dico questo? Perché in
virtù di tutto quanto è stato detto, ma soprattutto delle misure
prese, e mi riferisco ad esempio alla scuola dell'infanzia, io
recepisco quello che ha detto lei, ma come fa un insegnante con
cinque bambini a muoversi in maniera rispettosa delle norme quando
deve magari accompagnare ai servizi un bambino che ha dei disturbi
dell'apprendimento, del comportamento? Perché o abbandona gli uni o
abbandona gli altri.
Quindi è importantissimo quel personale che richiama lei, e
allora va scritto che la Giunta deve approvare delle linee
d'indirizzo, delle procedure per da un lato salvaguardare i bambini
e per salvaguardare dall'altro le insegnanti.
Quindi lasciamolo questo secondo punto, ma diamo a chi di dovere
le giuste responsabilità e ci metterei anche che lo faccia in tempi
brevi perché - brava, brava collega, lei ha dato il suggerimento
giusto, e arriva proprio dalla maggioranza, "la prossima settimana"
dice la collega Morelli! -. Io volevo dare quindici giorni, sette
giorni, ma che lo facciano, perché sennò questo ordine del giorno
rimane parole.
Presidente -
Grazie collega Restano. C'è qualche altra
richiesta d'intervento da parte dell'Aula? Vedo la richiesta della
collega Pulz per replica.
Pulz (ADU VDA) -
Io accetto molto volentieri tutte le
modifiche proposte e, anzi, ringrazio tutti i colleghi che si sono
preoccupati d'intervenire. Vi chiedo solo se riusciamo a procedere
con la stesura del nuovo testo emendato, perché mi sono un po'
persa, ma vedo che l'Assessore arriva in mio soccorso.
Presidente -
Raccomando l'indosso del dispositivo e le
mascherine nel momento in cui ci sia un contatto ravvicinato.
Pulz (ADU VDA) -
Scusate, volevo solo aggiungere che non
mi sarei permessa di porre vincoli precisi ai Sindaci ma pensavo
appunto alle linee d'indirizzo, perché sono sicura che se sono
davvero Sindaci, come direbbe Aristotele, se hanno la sostanza da
Sindaco, è perché si preoccupano della loro comunità e quindi si
preoccupano della scuola in primis, sennò non sono Sindaci.
Chiedo all'Assessore se può leggere le modifiche, perché mi sono
un po' persa e adesso vediamo se vanno bene per tutti.
Presidente -
Invito l'assessora Certan a dare lettura,
così come è stato emendato in accordo con la proponente.
Certan (AV) -
La nostra proposta è di scrivere "a dare
precise indicazioni alle strutture competenti, dipartimento
personale e Assessorato della Regione, affinché diano corso al
potenziamento del personale suddetto" e io aprirei la parentesi e
scriverei "personale ausiliario e personale collaboratore
scolastico, anche con modalità di trasferimento di personale
adeguatamente formato, se necessario, nonché a procedere a nuove
assunzioni" che saranno a tempo determinato naturalmente, perché
non ci sono i concorsi però questo sì. E non scriverei il
secondo.
La proposta che abbiamo fatto era di mettere il personale
collaboratore scolastico insieme al personale ausiliario, perché è
possibile per l'ufficio personale della Regione anche eventualmente
dare un sostegno agli enti locali, perché per i collaboratori
scolastici e per il personale ausiliario è l'ufficio personale che
provvede.
C'è già l'articolo, comunque si potrebbe anche modificare poi in
un emendamento in aula se tutti i Gruppi e tutti i Consiglieri
saranno d'accordo, all'articolo 71 si potrebbe aggiungere "non solo
personale ausiliario dell'organico delle istituzioni scolastiche,
ma anche personale collaboratore scolastico". Cioè queste due
figure si potrebbero aggiungere anche nel comma 2, eventualmente,
perché abbiamo già previsto le risorse su quell'articolo. Questa è
la proposta.
Presidente -
Collega Pulz, lei ha già esaurito gli
interventi ma mi sembra opportuno darle un minuto per esprimere
un'accettazione o un diniego rispetto a questo testo.
Pulz (ADU VDA) -
Grazie mille per la sua sensibilità,
Vicepresidente. Sì, mi sembra un buon testo anche se mi dispiace un
po' rinunciare a quell'invito nei confronti degli enti locali.
Perché non possiamo dare almeno delle linee guida, delle linee
d'indirizzo agli enti locali che avranno tutti questi fondi
straordinari?
Presidente -
Espliciti accettazione o diniego.
Pulz (ADU VDA)
Chiedo ai colleghi dell'altra sponda cosa
pensino.
Presidente -
Prego, prenda una decisione, è lei la
proponente.
Pulz (ADU VDA) -
Sì, direi che va benissimo.
Presidente -
Bene, il testo è accettato. La parola al
collega Cognetta.
Cognetta (VDALIBRA) -
Chiedo scusa, collega Pulz, ha
accettato il fatto di togliere l'invito? Mi dica solo sì o no da
qui per capire, ho capito bene? Ha accettato il fatto di togliere
l'invito? O sì o no, non ho sentito. Lo toglie l'invito? Guardi, ha
accettato la modifica o non l'ha accettata? Mi può solo dire?
Perché altrimenti non riesco a esprimere la mia opinione e il mio
voto rispetto a quest'ordine del giorno. O ha accettata la modifica
o non l'ha accettata. Ha deciso di togliere l'invito sì o no?
Presidente -
Lapidaria, o sì o no. Prego.
Pulz (ADU VDA) -
Sì, però potessimo mettere veramente una
presina in più non sarebbe male.
Presidente -
Scusate, stiamo eccedendo rispetto alle
regole alle quali io cerco di essere assolutamente fedele nel
rispetto dell'Aula.
Pulz (ADU VDA) -
D'accordo, accetto.
Presidente -
Abbiamo portato avanti un dibattito...
quindi è accettato il testo proposto dall'assessora Certan.
L'elemento è chiaro a tutti. Collega Cognetta, anche lei avrebbe
esaurito gli interventi.
Allora per il tempo residuo, chiedo ai tecnici di affidare la
parola al collega Cognetta per tre minuti.
Cognetta (VDALIBRA) -
Ci metterò molto meno di tre
minuti. Io volevo avere chiara la situazione, perché altrimenti non
riuscivo a esprimere. Di sicuro a questo punto non appoggerò più
questa cosa, perché se lei toglie un invito del genere, mi scusi,
allora tutto questo bellissimo ordine del giorno decade, perché,
vede, la questione è molto semplice, collega Pulz, o lei dice ai
Comuni: datevi da fare per assumere queste persone con i soldi che
vi arrivano, oppure no.
Siccome a me piaceva esattamente come l'aveva scritto e lei
rinuncia a questo, allora guardi, mi dispiace, per quanto riguarda
il nostro Gruppo, non so gli altri, non è sicuramente un impegno
accettabile, perché allora è impossibile fare ciò che lei
chiede.
Presidente -
Ci sono richieste d'intervento? Ha chiesto
la parola il collega Gerandin.
Gerandin (MOUV') -
Sarò brevissimo. Vorrei solo capire su
che testo votiamo, perché non mi è ancora chiaro perché mi dice:
sì, forse vorrei aggiungere qualcosa ma non troppo. Ci dica solo
che testo votiamo.
Presidente -
Allora non intendo proseguire ulteriormente
in questa deroga agli accordi previsti però mi sembra che sia
opportuno che ci sia chiarezza in aula perché stiamo per votare,
per cui io chiedo o alla proponente Pulz o all'assessora Certan la
lettura del testo su cui noi ci stiamo esprimendo.
Preso atto che la modifica è stata proposta fondamentalmente
dall'assessora Certan, è opportuno che ci sia una lettura. Prego la
proponente, collega Pulz dia lettura del testo definitivo su cui ci
si esprime e poi passiamo alla votazione. Un minuto per la lettura
del testo.
Pulz (ADU VDA) -
Allora il testo viene così: "...a dare
precise indicazioni alle strutture competenti, dipartimento del
personale, Assessorato all'istruzione, affinché diano corso al
potenziamento del personale suddetto (personale ausiliario e
personale collaboratore scolastico) anche con modalità di
trasferimento di personale adeguatamente formato, se necessario,
nonché a procedere a nuove assunzioni" s'intende sempre per le
scuole di ogni ordine e grado della Regione autonoma Valle
d'Aosta.
Presidente -
Grazie collega Pulz, il testo è stato così
esplicitato, è alla conoscenza di tutti per cui apriamo le
votazioni. Prego votate. La votazione è chiusa.
Dalle ore 10:40 assume la Presidenza la presidente
Rini
Presenti: 34
Votanti: 29
Favorevoli: 27
Contrari: 2
Astenuti: 5 (Barocco, Daudry, Gerandin, Marquis e Restano).
Il Consiglio approva.
Rini (Presidente) -
Prima di passare al prossimo ordine
del giorno, colleghi, io richiamo al rispetto del regolamento e
come ci siamo detti anche ieri e soprattutto nelle decisioni
assunte in seno alla conferenza dei capigruppo, abbiamo cercato di
contingentare i tempi relativi agli ordini del giorno... Scusate
colleghi, sono giornate lunghe per tutti, cerchiamo di renderle più
facili e soprattutto più chiare anche perché stiamo effettuando
delle votazioni.
Io vi dico solo questo, cerchiamo di attenerci ai tempi, abbiamo
detto cinque minuti e cinque minuti nelle repliche e come abbiamo
detto ieri non sono sommabili e computabili i minuti che avanzano
alla singola persona. Quando s'interviene si fa il proprio
intervento e quello è l'intervento sull'ordine del giorno, senza
poi integrare, sennò davvero ci mettiamo quattro giorni per gli
ordini del giorno e credo che non sia l'obiettivo di nessuno.
Quindi da una parte il diritto a esprimersi, a portare
all'attenzione di quest'Aula giustamente gli ordini del giorno ma
dall'altra anche l'obiettivo che ci siamo posti, che è quello di
non occupare delle giornate intere solo sugli ordini del giorno.
Chiedo di attenerci tutti quanti a quest'indicazione.
Siamo all'ordine del giorno numero 7. Ha chiesto la parola il
collega Restano per una mozione d'ordine. La vuole esplicitare?
Restano (VDA ENSEMBLE) -
Nella lettura dell'impegno, la
collega ha detto "s'intende sempre per le scuole di ogni ordine e
grado". Vorrei sapere se è stato scritto questo o se è solo una
sua...
Presidente -
Mi scusi però queste osservazioni vanno
fatte prima di votare, se le facciamo a votazione fatta non capisco
tanto il nesso.
Restano (VDA ENSEMBLE) -
Collega, non è stato dato il
tempo, perché quando lei leggeva quello eravamo già in
votazione.
Presidente -
Tra l'altro anche su questo, io vi invito, e
mi rivolgo ai proponenti, se si fanno delle modifiche al testo, se
vi accordate leggermente prima, forse evitiamo di fare tutta una
discussione su un testo che poi viene modificato e soprattutto poi
si creano queste situazioni di confusione.
Quindi chi ha intenzione di modificare i propri testi lo faccia
prima, abbiamo tutte le occasioni per confrontarci tra colleghi, e
poi si deposita il testo modificato e lo si mette in votazione,
altrimenti poi succedono cose di questo tipo. Se vuole giusto
specificare... è all'interno del testo, collega Restano,
perfetto.
La parola al collega Mossa per l'illustrazione del suo ordine
del giorno, prego.
Mossa (M5S) -
Con quest'ordine del giorno si chiede alla
Giunta, nel caso in cui si lavorerà a un quarto provvedimento sulle
misure emergenziali da Covid-19, di prevedere per ogni persona
residente in Regione di età superiore ai 14 anni un bonus d'importo
uniforme che dia luogo alla possibilità di accedere a uno sconto
sull'acquisto di prodotti e servizi prestati da attività con sede
operativa in Valle d'Aosta.
Questo provvedimento è finalizzato da una parte a dare un
supporto alle attività culturali, sportive e di accompagnamento ai
servizi turistici che sono tra quelle maggiormente colpite dalla
crisi economica post Covid, dall'altra a venire incontro alle fasce
più deboli della popolazione che, in seguito alla crisi, sono state
costrette a rinunciare o a posticipare il ricorso ai servizi e
prodotti sanitari e parasanitari.
A titolo di mero esempio, per quanto riguarda il settore
culturale si citano ingressi ai musei, eventi e spettacoli,
abbonamenti o lezioni di attività sportive, cure termali eccetera,
mentre per il settore sanitario si citano odontoiatria, oculistica,
ortopedia, ausili, otorino eccetera.
Bisogna considerare che l'attivazione e la stimolazione della
domanda dei servizi o prodotti di cui sopra avrà un benefico
effetto sia per i fruitori che per i produttori e un esito
positivo, effetto moltiplicatore, sull'economia in genere, si
tratta di un circolo virtuoso.
Si prevede inoltre che tale bonus potrà essere aumentato del 50%
in valore assoluto nel caso in cui esso sia parzialmente o
interamente dedicato all'attività o a prodotti sanitari o
parasanitari.
Presidente -
Ci sono richieste d'intervento? Colleghi, vi
chiedo d'indossare la mascherina in aula, per cortesia, quando non
siete seduti al vostro posto. Ha chiesto la parola l'assessore
Baccega.
Baccega (UV) -
Collega Mossa, esistono già delle leggi
regionali che danno sostegno - parlo della legge 23 del 2010 - e
che aiutano proprio chi ha bisogno in ambito di situazioni
difficili sanitarie e di politiche sociali; molte delle prestazioni
che lei ha individuato dal punto di vista sanitario sono dei
livelli di assistenza che vengono già erogati e quindi sono dovute
e non necessitano di un bonus per l'accesso perché, o sono gratuite
o sono gravate da un ticket, ma per le persone in difficoltà dal
punto di vista economico, e quindi con Isee molto basso, spesso
sono già esenti.
Credo che come ordine del giorno abbia ancora delle lacune, non
si fa cenno a quali criteri: è per tutti, perché solo sopra i 14
anni, quali modalità di utilizzo... è abbastanza difficile come
attuazione devo dire.
Quello che posso dire alla fine di questo brevissimo intervento
è che è un'indicazione che raccogliamo sicuramente e che
nell'ambito di un successivo disegno di legge potremmo elaborare un
qualcosa dal punto di vista legislativo che meglio chiarisca i
passaggi e vada nella direzione di valutare bene se sia sostenibile
o meno. Per questo noi ci asterremo.
Presidente -
La parola al collega Cognetta.
Cognetta (VDALIBRA) -
Per quanto riguarda l'impegno,
collega Mossa, a me sembra che sia indirizzato a qualsiasi
residente, non soltanto a quelli che citava l'Assessore, quindi
alle fasce deboli. Trovo che sia un'idea interessante, anche se non
è esplicitata, questo è un impegno politico, di conseguenza non
deve avere i crismi di "regolarità contabile" nonché passaggi
tecnici che devono essere poi formalizzati all'interno di una
legge. Questo è semplicemente un indirizzo politico che si vuole
dare a una eventuale quarta legge.
Poi come verrà delineata una quarta legge lo si vedrà nella
quarta legge. Quindi questo è come dire: noi vorremmo fare una cosa
di questo tipo e ha dato degli esempi, c'è scritto per esempio se
ci sono questioni sanitarie odontoiatriche, oculistica, ortopedia e
così via è una cosa che vorremmo inserire. Poi dice anche: non
vorremmo inserire questioni legate a servizi prodotti
prevalentemente estetici, quindi dà già un discrimine, ma li cita
come esempi, non è che fa tutto l'impianto di legge, che verrà
fatto in legge se si farà questa quarta legge.
Quindi io credo che sia un ragionamento accoglibile, di
conseguenza per quanto ci riguarda avrà un parere positivo.
Presidente -
La parola al collega Mossa.
Mossa (M5S) -
Il collega Cognetta ha sicuramente colto la
mia proposta appieno, io volevo comunque dire all'assessore Baccega
che probabilmente è stata interpretata male la mia proposta.
Rispetto a quelle fasce che lei indica essere già coperte, perché
comunque non pagano il ticket, perché sono esentate in tutto o in
parte, probabilmente lei non tiene conto del fatto che c'è stata
una crisi di mezzo e probabilmente le persone che non si possono
più permettere determinate visite mediche sono aumentate. Quindi un
contributo sicuramente non danneggerà nessuno né tantomeno
danneggerà la nostra Amministrazione.
Il fatto che io non sia andato a esplicitare esattamente quali
siano le dinamiche di assegnazione, addirittura non ho neanche
esplicitato l'importo, è semplicemente per dare la possibilità al
Governo di avere un ampio margine d'azione e di decidere lui stesso
in quali modalità erogare questo contributo. Quindi, come dice il
collega Cognetta, vuole essere semplicemente un indirizzo politico
per il futuro, per rimettere del denaro in circolazione in un
circolo virtuoso.
Presidente -
La parola alla consigliera Spelgatti.
Spelgatti (LEGA VDA) -
Noi invece ci asterremo su
quest'ordine del giorno, proprio perché non c'è scritto
assolutamente niente. Se lei avesse dato un indirizzo noi
volentieri avremmo potuto sostenerlo, ma qui si parla di tutto e di
niente senza dare dei criteri, senza dare delle indicazioni, qui
passiamo dagli sconti sull'acquisto di prodotti venduti o servizi
prestati da attività con sede operativa in Valle d'Aosta, poi si
parla degli sconti per ingressi e musei, eventi e spettacoli,
abbonamenti, lezioni per attività sportive e cure termali, cioè si
passa dalla sanità al turismo agli ingressi senza dare nessuna
indicazione, nessun input e dei criteri, qualsiasi cosa.
Diamo un bonus a tutti sulla base di cosa, per andare dove, per
far cosa? Ci fosse stato un indirizzo, bene. Così per noi non è
assolutamente votabile.
Presidente -
La parola al collega Restano.
Restano (VDA ENSEMBLE) -
Per quanto mi riguarda, a titolo
meramente di esempio e come ha ben colto l'Assessore quando ha
detto che sarà fatta una legge, è in quel momento che dovremo
confrontarci in Commissione o sulla proposta del Governo, quindi
comprendo quanto detto dalla collega Spelgatti, però dall'altra
parte, come ben recepito da Cognetta, colgo anche la volontà del
collega Mossa di spronare, d'invitare la Giunta a legiferare in
merito e ad avviare un percorso di agevolazioni per la popolazione
rispetto a questo momento di crisi che stiamo vivendo.
Mi riferisco in particolar modo ad argomenti che tengo sempre a
cuore che sono quelli dello sport per tutti e questo andrebbe in
quel senso in un particolare momento dove c'è bisogno, per la
prevenzione primaria, di avviare i ragazzi a certi tipi di
attività.
Quindi voterò a favore di questa proposta.
Presidente -
La parola al collega Bertin.
Bertin (RC-AC) -
Ricordo che l'iniziativa legislativa è
del Consiglio e nel momento in cui si dovesse prevedere un altro
intervento legislativo, in quel momento tutti potrebbero presentare
le loro iniziative. Pertanto in quell'ambito, se verrà definita in
modo chiaro questa intenzione generica magari poi la si potrà
valutare, ma così francamente è un po' troppo confusa per poter
esprimere un giudizio su quest'ordine del giorno che rischia di
avere poco significato.
Presidente -
Altri? Si può mettere in votazione l'ordine
del giorno? La votazione è aperta. La votazione è chiusa.
Presenti: 32
Votanti: 9
Favorevoli: 9
Astenuti: 23 (Aggravi, Baccega, Bertin, Bertschy, Certan,
Chatrian, Daudry, Distort, Farcoz, Favre, Lavevaz, Luboz, Lucianaz,
Manfrin, Marzi, Minelli, Morelli, Nogara, Peinetti, Sammaritani,
Spelgatti, Testolin e Trione).
Il Consiglio non approva.
Per l'ordine del giorno successivo è stato fatto un lavoro di
raccordo tra due ordini del giorno simili, quindi l'8 sarà discusso
insieme al 27 e do la parola per l'illustrazione ai due proponenti,
Mossa e Manfrin. Prima la parola al collega Mossa.
Mossa (M5S) -
Con quest'emendamento si chiede al Governo
regionale di essere più elastici sull'applicazione dei protocolli
sulle norme igienico-sanitarie e socio-assistenziali per gli utenti
disabili che frequentano i centri educativi assistenziali o altri
centri diurni. Perché si chiede questo? Perché per alcuni disabili
l'obbligo di fare il tampone è considerata una vera e propria
violenza e sarà praticamente impossibile che si sottoporranno a
questa disamina senza essere sedati. Vogliamo permettere
questo?
Il problema è che se non si sottoporranno all'esame del tampone
non potranno partecipare ai centri educativi assistenziali, agli
altri centri diurni, all'abilitazione equestre o all'acquaticità.
Quindi si chiede di prevedere per questi utenti come alternativa al
tampone altri metodi, come, ad esempio, l'esame sierologico o,
meglio ancora, una visita medica del referente sanitario o del
medico di base, come avviene in altre regioni, non ci stiamo
inventando niente di che.
Io credo che, se c'è la volontà e un po' di umanità, si possano
applicare le stesse misure di sicurezza senza per questo
traumatizzare gli utenti disabili.
Per questo, attraverso quest'ordine del giorno si impegna la
Giunta regionale a prevedere, come alternative all'esame del
tampone necessario alla partecipazione ai centri educativi
assistenziali o agli altri centri diurni per gli utenti disabili,
il test sierologico e se anche il prelievo del sangue per il test
sierologico risultasse estremamente difficoltoso da compiere, a
causa della scarsa collaborazione dell'utente, consentire la
partecipazione al centro diurno attraverso un certificato di buona
salute del soggetto disabile e dei suoi familiari rilasciato dal
medico di famiglia o dal referente sanitario. Nei casi di scarsa
collaborazione o difficoltà cognitive o motorie gravi, si contempla
inoltre la possibilità di consentire al personale sanitario
incaricato di effettuare gli esami di recarsi presso il domicilio
dell'utente, financo nei locali della sua abitazione.
Presidente -
La parola al collega Manfrin.
Manfrin (LEGA VDA) -
Ringrazio il collega Mossa con cui
abbiamo trovato una sintesi fra i due ordini del giorno che avevano
ovviamente lo stesso obiettivo, che è quello di andare incontro
alle famiglie e soprattutto a chi vive già una situazione di
disagio. È già stato detto molto, aggiungo solo qualche piccolo
altro elemento. Cominciamo ovviamente con il fatto che quelle
famiglie che hanno dovuto fare i conti con il Coronavirus e che
avevano appunto anche a che fare con una disabilità all'interno del
nucleo familiare hanno vissuto una doppia difficoltà. La prima
chiaramente è quella legata a tutte le conseguenze negative che il
lockdown ha portato e la seconda è stata, ovviamente, il mancato
supporto durante il lockdown, perché i CEA sono stati chiusi,
perché non è stato dato nessun supporto particolare a chi aveva
queste necessità.
Io mi riferisco, per esempio, in maniera specifica visto che
appunto è stato detto, ai soggetti per cui è difficoltoso fare un
prelievo piuttosto che un tampone, pensiamo ai soggetti autistici
che, abituati a una routine quotidiana fatta di accessi ai CEA e
appunto al ritorno in famiglia, pensiamo a questi utenti che siano
costretti da un giorno all'altro a rimanere chiusi fra quattro mura
senza nemmeno poter uscire. Questo attiene per esempio anche alla
scrittura dei protocolli che hanno portato a non considerare le
necessità di queste disabilità, ma nemmeno la pubblica
Amministrazione è venuta loro incontro, magari prevedendo delle
eccezioni all'interno dei singoli protocolli regionali.
Al di là di questo, ovviamente, come è già stato presentato, ci
troveremo a che fare con un'assoluta necessità, ovvero che i CEA
ritornino attivi e che gli utenti possano ritornarvi.
I CEA sono stati riaperti, così ci hanno detto, ma il problema
degli utenti è questo: voi immaginate di sottoporre un ragazzo
autistico, per il quale anche soltanto una visita dentistica
diventa un grave problema, a un tampone, immaginate d'infilare un
tampone profondamente nel naso e nella gola e di vedere quali sono
le reazioni e soltanto se si riesca a fare un'azione di questo
tipo. Diventa assolutamente impossibile, figuriamoci poi il
prelievo sierologico, diventa ancora più arduo!
Ecco perché, in questo momento in cui le famiglie affrontano le
conseguenze della crisi e hanno ovviamente nel contempo la
necessità di gestire la condizione di disabilità dei componenti del
proprio nucleo, risulta prioritario il ruolo dei CEA e l'Emilia
Romagna, per esempio, ha previsto che per l'ingresso nei CEA sia
effettuata una visita medica in cui il medico curante attesti che
il soggetto si trova in buona salute, che non è stato contagiato e
che quindi non è neanche venuto in contatto, sempre su
dichiarazione della famiglia, con soggetti affetti da Covid-19.
Seguendo un analogo protocollo, a questo punto consentiremmo
alle famiglie di poter accedere e di poter usufruire di quei
servizi e al contempo potremmo permettere a questi ragazzi di
ritrovare la propria routine quotidiana, una propria regolarità di
cui hanno assolutamente bisogno.
Dalle ore 11:02 assume la Presidenza il vicepresidente
Distort.
Distort (Presidente) -
Chiediamo scusa ma ci sono spesso
problemi e inconvenienti tecnici nati dalla riorganizzazione
dell'architettura dell'aula e di tutto quanto l'impianto. Grazie
per l'esposizione da parte dei proponenti Mossa e Manfrin. Ha
chiesto la parola il collega Peinetti.
Peinetti (UV) -
Grazie ai proponenti. Ci sono alcuni
problemi molto semplici che vorrei evocare, il primo è il problema
del test sierologico che, purtroppo, in realtà non è un'alternativa
al tampone, nel senso che nel caso in cui il test sierologico, e
sono d'accordo che probabilmente sarebbe per certi versi forse più
semplice che non un tampone, in certi casi, nel momento in cui
dovesse essere positivo dovrebbe essere seguito poi da un tampone,
perché in realtà il test sierologico ci dice solo che il paziente è
venuto in contatto con il virus, ma non sappiamo se in quel momento
preciso lui sia o non sia infetto. Quindi il test sierologico può
essere utile per screenare questi pazienti ma non certo per
definirne lo stato clinico in quel momento.
Il secondo è quello che proponeva il collega Manfrin di un
certificato medico che attesti in questo caso che il soggetto non
abbia nessun tipo d'infezione. È chiaro che è un problema anche qui
da valutare, perché diventa una certificazione senza in realtà
avere dei fondamenti clinici, o meglio, se il paziente è totalmente
asintomatico, tu puoi dire che è asintomatico, ma non puoi dire che
non è infetto perché sono due cose diverse, non coincidono.
Quindi penso che probabilmente quello che si potrebbe fare è
valutare l'ipotesi di coinvolgere sicuramente il comitato tecnico
scientifico per valutare quali siano le misure adeguate alternative
al tampone, da utilizzare in pazienti in cui non sia possibile
utilizzare nessun tipo di screening.
Presidente -
C'è qualche altra richiesta d'intervento? Ha
chiesto la parola la collega Minelli.
Minelli (RC-AC) -
Io capisco la precisazione del dottor
Peinetti, è chiaro, sappiamo tutti che il test sierologico non è la
stessa cosa del tampone, ma mi sembra che le proposte arrivate
vadano nella direzione di dire: facciamo in precedenza questa
deroga, diciamo così, facciamo il test sierologico e poi
ovviamente, se sarà necessario il tampone si farà il tampone, ma è
per evitare un trauma - io lo chiamo così, forse non è il termine
più corretto -, considerate le difficoltà dei soggetti di cui
abbiamo parlato mi sembra che se si può facilitare in qualche
maniera la possibilità di tornare a frequentare con relativa
sicurezza i CEA, i corsi di acquaticità eccetera eccetera, dobbiamo
mettere queste persone nelle condizioni di poterlo fare il più in
fretta possibile perché, come è stato ben ricordato, il periodo del
lockdown che è stato difficile per tutti, per queste persone e per
le loro famiglie lo è stato in maniera esponenziale.
Quindi in qualche modo ora bisogna cercare di sbloccare questa
situazione e non penso che questo vada a scapito della salute di
tutte le altre persone perché poi sono monitorati e sono ragazzi,
persone costantemente sotto osservazione, di conseguenza è vero,
potrebbero essere asintomatici, ma lo potrei essere anch'io e aver
contagiato chiunque di voi in questo momento. Quindi io penso che
ci voglia un'attenzione particolare in questa situazione, così come
è stato proposto.
Presidente -
Altri interventi? Ha chiesto la parola la
collega Trione.
Trione (SA) -
Volevo sottolineare anche io l'importanza
del tema, legato appunto agli aspetti che già sono stati
sottolineati dai miei colleghi. Mi viene da proporre, è quasi
banale, però magari un approfondimento rispetto a come viene fatto
nelle altre regioni. Non sarà mica solo un nostro problema? Quindi
magari fare un excursus su quali modalità vengano utilizzate per
fare in modo che effettivamente questa grave problematica venga in
qualche modo presa in carico.
Presidente -
Ha chiesto la parola il collega Restano.
Restano (VDA ENSEMBLE) -
Mi sembra che il discorso sia
già molto avanti, nel senso che parecchi tamponi siano già stati
eseguiti e non so quanti utenti debbano ancora procedere con il
tampone, perché siamo prossimi all'apertura; forse, però, in
aggiunta a quanto detto dal collega Peinetti giustamente vanno
riviste le cose.
Ritengo fondamentale il coinvolgimento degli educatori, perché
sono loro che conoscono l'utenza, sono loro che conoscono i
comportamenti di questa utenza particolare, che ha tante esigenze,
e che possono indirizzare le scelte del comitato tecnico
scientifico. Quindi ritengo di portare questa suggestione
all'Aula.
Presidente -
Ha chiesto la parola l'assessore
Baccega.
Baccega (UV) -
Sì, colleghi, questo è certamente uno dei
temi più scottanti che abbiamo in Assessorato, intanto l'apertura
dei CEA è stata un'apertura solo parziale, nel senso che gli
operatori vanno a domicilio delle persone e vanno per un certo
numero di ore per dare un sollievo alle famiglie, semplicemente
perché l'attività in questo momento è solo quella di passeggiate
all'esterno e quindi di fatto all'interno dei CEA l'attività è
limitatissima.
Il tema ci è stato posto dal CodiVdA e sulla base di questo ci
siamo mossi come Assessorato. È un tema che anche a livello
nazionale è fortemente dibattuto, in realtà siamo in presenza di un
protocollo, un protocollo che dà degli indirizzi ben precisi e in
questi indirizzi, ovviamente, il comitato tecnico è stato rigoroso,
il certificato medico non sostituisce il tampone e tantomeno il
test sierologico, quindi questo mi sembra che sia
comprensibile.
Come Assessorato e come Giunta ne abbiamo parlato, ci siamo
mossi nella direzione di dire: riformuliamo un nuovo protocollo,
cerchiamo di capire, anche attraverso il nazionale quali sono le
indicazioni che possono venirci a sostegno e cerchiamo di andare
incontro a queste persone che hanno delle oggettive difficoltà a
effettuare il tampone. In realtà solo due si sono rifiutati, tutti
gli altri lo hanno fatto, ma questo è un problema, anche perché va
detto: cosa è più invadente? Il tampone o il prelievo del sangue?
Perché poi anche per il prelievo del sangue vi è una sua oggettiva
difficoltà con le persone. Quindi io suggerirei ai proponenti, se
sono d'accordo, di modificare l'impegnativa: "dando mandato alla
Giunta di andare nella direzione di rivedere, di proporre al
comitato tecnico scientifico la revisione del protocollo che è in
atto e che è stato approvato" e poi in questo senso mi sento
tranquillamente di poter sostenere una iniziativa di questo
tipo.
Presidente -
Per la replica, la parola al consigliere
Manfrin.
Manfrin (LEGA VDA) -
Ho ascoltato con molta attenzione
gli interventi dei vari colleghi che si sono susseguiti, però c'è
un punto di caduta in tutto questo discorso, il punto di caduta è
questo: l'attestazione per l'accesso ai CEA è già stata adottata, e
l'ho detto durante la mia esposizione, dalla Regione Emilia
Romagna.
Ora che si sollevino delle eccezioni nel dire che quello non può
essere considerato come un test che esclude la possibilità va
benissimo, ma allora se vogliamo partire da questo presupposto,
possiamo anche dire che il tampone fatto prima dell'ingresso del
CEA non certifica che questa persona poi non venga contagiata una
settimana dopo. Allora dovremmo fare il tampone a queste persone
tutti i giorni. Siccome noi non stiamo ovviamente parlando di
certificare per l'infinito la non positività di questi utenti, che
stanno già lottando con mille difficoltà, e siccome noi quello che
proponiamo è una sequenza, come ha giustamente spiegato il collega
Mossa, che è: tampone, eventuale test sierologico e
nell'impossibilità di effettuare questi ovviamente l'attestazione
da parte del medico di famiglia, allora secondo me questa
successione è assolutamente applicabile a questi casi per evitare e
per ridurre al minimo il disagio di questi utenti che hanno la
necessità di essere tutelati.
Assessore, lei ci presenta il protocollo come un totem
immutabile ma il protocollo l'avete fatto voi, non è che discenda
da una imposizione, ogni Regione ha fatto il suo il protocollo
tanto è vero che, come ho già detto, l'Emilia Romagna ha inserito
nel suo protocollo che si potesse fare ovviamente l'attestazione da
parte del medico di famiglia. Per cui, per quanto mi riguarda, io
sono contrario a modificare l'impegnativa di questo ordine del
giorno. Se il collega Mossa sarà favorevole e vorrà modificarla lo
lascerò fare, ovviamente, non voglio obbligare nessuno ma poi al
punto 27 ridiscuteremo il nostro ordine del giorno e quello si
andrà a votare così vedremo effettivamente quale sarà la volontà di
questo Consiglio.
Presidente -
Assessore Baccega, lei ha esaurito gli
interventi, mi spiace. Ha chiesto la parola il collega Mossa.
Mossa (M5S) -
Anche io ho seguito attentamente tutti gli
interventi ed evitando di ripetere cose che sono state già
affermate, come quelle della collega Minelli al Consigliere
Peinetti, mi rivolgo all'assessore Baccega.
Assessore, se lei mi avesse proposto la revisione del protocollo
un mese, due mesi fa, probabilmente io avrei accettato, ma siamo
davanti all'imminente apertura dei centri estivi, dei centri CEA,
dei centri diurni, dei centri acquatici e non c'è tempo, non c'è
assolutamente tempo, anche perché i tamponi li stanno già facendo,
alcuni li hanno già fatti e non esiste la possibilità di allungare
i tempi per aspettare un'ulteriore decisione su una revisione dei
protocolli, non esiste proprio il tempo.
Quindi neanche io ritengo che sia opportuno modificare l'impegno
di quest'ordine del giorno e lo porterò avanti esattamente così
com'è.
Presidente -
Mi spiace, collega Spelgatti, però gli spazi
d'intervento sono stati tutti utilizzati quindi rimane lo spazio
per i Gruppi che non hanno avuto intervento. Ha chiesto la parola
l'assessore Bertschy.
Bertschy (AV) -
Non in sostituzione, ma è solo per
spiegare che siamo d'accordo, ma non possiamo prevederlo, è proprio
una questione di come è scritto, non siamo noi che possiamo
prevedere di sostituire questo nel protocollo senza fare un
passaggio nel comitato sicurezza e senza unità di crisi. Quindi non
è l'impegno, ci mancherebbe ancora, che vogliamo cambiare, ma come
è scritto. I protocolli li stiamo modificando tutte le settimane;
ha ragione il collega Manfrin perché da come si è proposta la
situazione un mese fa ad adesso cambiano le cose. Ieri l'Emilia
Romagna ha, per esempio, cambiato il protocollo sul trasporto,
ormai siamo alla piena capienza seduti con mascherina vicini e lo
stanno facendo altre Regioni, ci stiamo lavorando anche noi e per
la prossima settimana andremo sicuramente a fare delle
modifiche.
Quindi sostituire i protocolli con delibera di Giunta è
possibile, ma noi non siamo i sanitari che possono saltare un
passaggio.
Dividerci su questa cosa a nostro avviso è un peccato ma
prendersi un impegno per come è scritto sarebbe scorretto nei
confronti di coloro che collaborano intorno alla politica per
cercare di raggiungere gli obiettivi. Ve lo chiedo in questo senso,
altrimenti lo faremo e stop. Il comitato di sicurezza si riunisce
tutte le settimane, anzi, a volte anche due volte la settimana,
l'impegno che ci prendiamo è di portarlo e di farlo, però vi
chiediamo anche la cortesia di rispettare le procedure.
Presidente -
Ha chiesto la parola il collega Restano.
Restano (VDA ENSEMBLE) -
Assessore Bertschy, lei ha detto
secondo me una cosa giustissima: i protocolli vengono scritti e
sono in attesa di modifica, perché non sono scolpiti nella pietra,
allora vi suggerirei una cosa, se può essere utile, perché io me lo
sono stampato questa mattina presto e ho dato una lettura ma avevo
già visionati gli altri. Quando vengono revisionati i protocolli
accreditati o certificati si scrive revisione 1, revisione 2,
revisione 3, perché è utile sapere se sono già stati revisionati o
meno i protocolli. Se invece si modifica e si mette lì è difficile
capire, parlo in generale, perché poi ci sarà un mio intervento su
questo aspetto dei protocolli.
Quindi condivido che debbano essere modificati, non so da quanto
sia stato scritto questo ma è evidente che è superato, è superato
da tanto.
Presidente -
Ci sono altri interventi? In assenza
d'interventi, mettiamo in votazione l'ordine del giorno. Si apre la
votazione. Si precisa che la votazione è impostata sul testo
congiunto di entrambi gli ordini del giorno, numero 8 e numero 27.
Prego votate. La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Passiamo all'ordine del giorno numero 9. Per l'esposizione ha
chiesto la parola il collega Mossa.
Mossa (M5S) -
Il tema più o meno va ad incidere sullo
stesso discorso, parliamo sempre della situazione dei disabili. Con
quest'ordine del giorno si chiede una maggiore flessibilità
sull'obbligo per gli operatori dei servizi diurni per persone con
disabilità psicofisiche dei centri educativi assistenziali e degli
altri centri diurni di indossare tutti i presidi medici chirurgici
previsti. Attualmente per questi operatori vige l'obbligo di
indossare mascherina, camice, guanti, calzari eccetera eccetera
eccetera alla stregua degli stessi reparti Covid.
Queste misure, oltre a essere eccessive rispetto a quelle
previste in contesti analoghi nelle altre regioni italiane, possono
trasmettere delle sensazioni negative agli utenti disabili e nel
contempo impedire agli operatori di muoversi agevolmente, di
svolgere i loro compiti concentrandosi maggiormente sull'utente
senza contare...
Presidente -
Chiedo scusa, chiarisco, siamo sull'ordine
del giorno numero 9, collega Mossa.
Mossa (M5S) -
Chiedo scusa, c'è stata un'incomprensione,
allora forse prima doveva intervenire il collega Restano perché
abbiamo trovato un accordo su questo punto e poi quando illustrerò
il mio non starò a ripetere le cose...
Presidente -
Collega Mossa, lei ha ancora del tempo
residuo, abbiamo deciso che non è possibile utilizzare il tempo
residuo per la stessa persona ma in questo caso lei è
proponente.
Dalle ore 11:18 assume la Presidenza la presidente
Rini.
Rini (Presidente) -
Credo che ci sia stato proprio un
errore di ordine del giorno, se non sbaglio, mi pare di aver capito
che sull'ordine del giorno 9 stiamo parlando di tate familiari,
giusto, ci sia stato un accordo per trovare una sintesi tra i due
ordini del giorno del collega Restano e del collega Mossa, giusto?
Diamo la parola al collega Restano. Avete un nuovo testo? Se c'è un
nuovo testo vi chiedo per cortesia così possiamo darlo a tutti i
colleghi, anche. Quando soprattutto unite magari i due ordini del
giorno, se ce li fate avere un attimo prima così anche gli altri
colleghi possono prenderne visione; 36 più 9 di Mossa. Collega ci
faccia avere il nuovo testo. Intanto, collega Mossa, vuole
cominciare l'illustrazione del nuovo testo?
Mossa (M5S) -
Chiedo scusa, ma ho fatto un po' di
confusione con gli ordini del giorno. Con la fase 2 numerose
famiglie hanno ripreso la propria attività lavorativa e molte altre
lo faranno a breve. Diverse famiglie valdostane, prima
dell'interruzione dovuta al periodo di lockdown, usufruivano del
servizio socio-educativo delle tate familiari rivolta ai bambini
dai tre mesi ai tre anni di età. In questo momento di ripartenza,
beneficiare nuovamente di questo servizio garantirebbe a queste
famiglie un fondamentale sostegno per riprendere la loro attività
lavorativa. Le tate familiari -al fine di riavviare il loro
servizio in totale sicurezza e salute, in un contesto protetto e
controllato finalizzato a tutelare sia loro che gli utenti che ne
usufruiranno - hanno proposto di adottare un patto di
responsabilità, che sarà sottoscritto dalle professioniste e dai
genitori e che impegni questi ultimi a tenere alta la guardia sulla
sorveglianza sanitaria e a comunicare eventuali sintomi spia di
contagio che si manifestino in famiglia. Oltre a questo, hanno
posto all'attenzione dell'Assessore alla sanità un protocollo di
misure anti-Covid redatto seguendo le linee guida ministeriali che
intendono adottare nel rispetto delle normative vigenti.
Considerato che molti servizi analoghi, indirizzati sempre a
fasce d'età comprese da zero a tre anni, come ad esempio i centri
estivi, stanno riprendendo la loro attività, garantendo esattamente
gli stessi protocolli di sicurezza offerti dalle tate, non è chiaro
del perché le professioniste non possano riprendere allo stesso
modo la loro attività.
Assessore Baccega, durante l'audizione con le tate, avvenuta il
18 giugno, lei ha affermato di non poter garantire la riapertura
dei loro servizi per ragioni di sicurezza igienico-sanitaria
perché, come sicuramente mi risponderà a breve, la fascia da zero a
tre anni non ha ancora l'autorizzazione governativa di riapertura
dall'ultimo decreto ministeriale dell'11 giugno 2020 e di
conseguenza voi non vi prenderete la responsabilità di aprire
servizi alla prima infanzia in Valle d'Aosta. Inoltre Lei dice che
il comitato sanitario non vi dà via libera, perché le disposizioni
di sicurezza e di prevenzione del contagio con i bambini più
piccoli non è garantita.
Guardi, Assessore, fin qui ci potrebbe anche stare se facciamo
finta di non essere una Regione Autonoma, questa millantata
autonomia sempre presente sulla bocca di tutti ma che mai viene
applicata nel momento in cui si presenta l'occasione, e la sua
applicazione potrebbe davvero fare la differenza anche perché poi
questa autonomia, attraverso lo statuto speciale, in teoria, ci
consentirebbe di avere potestà legislativa su determinate materie,
ma facciamo finta di non tenerne conto e facciamo anche finta di
non accorgerci che stiamo parlando di strutture private e non
pubbliche, come le scuole.
Quello di cui invece non riesco davvero a fare finta è che lei,
Assessore, durante l'incontro con le tate, ha detto che visto che è
prevista la riapertura dei centri estivi a cui possono accedere
anche i bambini da 0 a tre anni, le tate potrebbero organizzarsi al
riguardo - attenzione - e cambiare il nome della loro attività da
servizio per la prima infanzia a centro estivo.
In questo modo si risolverebbero tutti i problemi e le famiglie
potrebbero beneficiare del bonus centro estivo, fra l'altro in
scadenza prevista per fine luglio e a cui molti non potranno
accedere perché hanno già usufruito del congedo parentale.
Guardi, io quando sento queste cose surreali davvero mi si
accappona la pelle, quindi per lei, Assessore, se capisco bene
basta cambiare il nome dell'attività per diventare magicamente
protetti e immuni da ogni rischio. È come dire che se mi chiamo
Luciano Mossa il virus mi aggredisce senza pietà ma se invece mi
chiamo Mauro Baccega mi rimbalza via come se avessi una armatura di
ferro. Quindi il sapere che la sicurezza in Valle d'Aosta è
misurata non tanto dall'accurata applicazione dei protocolli
sanitari ma dalla denominazione che ha la vostra attività mi
preoccupa davvero molto!
Per questo, attraverso il mio ordine del giorno e con
l'integrazione che ha proposto il collega Restano, che l'illustrerà
a breve, le chiedo la riapertura in tempi brevissimi dell'attività
delle tate familiari senza l'assurda costrizione di dover cambiare
nome della denominazione di questo servizio.
Presidente -
La parola al collega Restano.
Restano (VDA ENSEMBLE) -
Ritengo che le problematiche
siano già state illustrate molto bene dal collega Mossa. Devo dire
che sull'argomento in questione mi è stato riferito che altre
Regioni autonome hanno già provveduto all'apertura, mentre invece
mi sfugge, Assessore, dal punto di vista medico epidemiologico
quale sia la differenza tra il servizio erogato dai centri estivi -
laddove si usufruisce di personale che probabilmente non ha neppure
la stessa formazione e la stessa esperienza delle tate familiari -
e il servizio di tata familiare.
Abbiamo potuto apprezzare, durante l'audizione, quello che sia
il livello di preparazione e di professionalità di quest'impegno e
allora mi sono consultato con un epidemiologo che mi dice che dal
punto di vista medico non vi sono sostanzialmente delle grosse
differenze, al di fuori che il centro estivo, come si legge nelle
procedure, può essere svolto all'esterno, ma da quanto appreso in
audizione dalle tate familiari anche loro svolgono la loro attività
sia all'esterno sia all'interno di strutture all'uopo
organizzate.
Quindi vedo una grossa affinità tra i due servizi prestati e
aggiungo a quello che ha detto il collega Mossa che è previsto
anche il cosiddetto voucher bebè. Il voucher bebè è per permettere
l'assistenza in famiglia, cioè vale a dire le baby-sitter che vanno
in casa dei bambini. In questo caso il rapporto è inferiore
dell'uno a tre proposto dalle procedure che abbiamo adottato noi
come Valle d'Aosta però dico dal punto di vista della
contaminazione crociata qua non si fa niente? Si tratta di un
voucher previsto dalla Stato, non dalla Regione. Allora quando la
tata che si spoglia dalla sua veste di tata rinuncia alla Partita
Iva e va a svolgere le stesse funzioni presso una famiglia non deve
fare niente, l'ha detto bene il collega Mossa: quando, cambiando la
sua veste, va a lavorare o s'inventa un centro estivo è
autorizzata, quando lo svolge con tutti i crismi previsti dalla
legge, in strutture attrezzate per questo, seguendo delle procedure
che ci hanno proposto, adeguandosi anche a eventuali proposte da
parte del comitato scientifico, da chi è competente, io dico la
Giunta perché poi le approvate voi, a quel punto non è più
autorizzata.
C'è un problema che sicuramente non avete sollevato voi però
come ha ben detto il collega, lo vogliamo superare? O siamo a
complicare le cose che apparentemente sono semplici? E qualcuno che
è portato a pensar male potrebbe dire: no, vogliamo agevolare gli
uni e penalizzare gli altri.
Quindi l'invito, e qua sta l'accordo che abbiamo trovato, è
quello di chiedere in tempi brevi l'apertura e inserire le tate
familiari tra le attività che possono operare secondo le procedure
da loro presentate e, se del caso, integrate con quelle già
indicate per i centri estivi.
Questo ritengo che sia un atto dovuto da parte nostra e sia
dovuto, visto l'interesse che ha manifestato più volte l'Assessore,
un tentativo da parte della Giunta, che ritengo che non possa che
andare a buon segno.
Presidente -
Altri? Ha chiesto la parola il collega
Barocco.
Barocco (GM) -
Io intervengo perché qualcuno ieri ha
detto che l'autonomia deve servire non solo a spostare di qualche
giorno l'apertura della coltivazione di un giardino, o qualcosa del
genere. Ecco, questo ne è un esempio. Va tutto bene, difficoltà e
tutto... però qui vi è un esempio di che cosa vuol dire esercizio
dell'autonomia, il consigliere Mossa ce l'ha ricordato.
Io capisco tutte le difficoltà e non voglio mettere becco, e non
ho amici consulenti epidemiologi o cose di questo genere, però in
altre regioni alpine è già stato fatto e stanno andando avanti.
Ancora una cosa: i centri estivi si stanno aprendo con degli
sforzi non indifferenti anche per la prima infanzia, da zero a tre
anni, con degli artifizi all'italiana, proprio perché si usano
strutture pubbliche per dare questo servizio, che è quasi uguale al
servizio di asilo nido con una differenza: l'esborso per le
famiglie è decisamente oneroso. Allora forse bisognerebbe anche
conoscere quello che si svolge sul territorio: le famiglie ricevono
su WhatsApp tutta una serie di proposte nel mio Comune, nei Comuni
vicini e fermiamoci lì perché poi se dobbiamo analizzare dal punto
di vista amministrativo, contabile eccetera, bisognerebbe essere
più precisi e controllare le cose come devono essere fatte; poi ci
sono delle integrazioni, i Comuni che partecipano alla retta per il
60%... ma il problema è l'uniformità di servizio che viene svolto
per i cittadini della Valle d'Aosta. Ci sono degli amministratori
più avveduti, delle cooperative che si cercano il lavoro... poi ci
sarà un ordine del giorno col quale torneremo su questo tema
presentato dalla Consigliera Trione, in cui c'è un aiuto indiretto
all'occupazione, perché c'è gente che sennò sta a casa.
Quest'ordine del giorno, secondo me, pone un problema molto
pertinente, molto profondo, io non metto in dubbio che il Governo
l'abbia analizzato in tutti i suoi aspetti, ma un ordine del giorno
penso che vada solo a chiedere un impegno maggiore e quindi io
volevo solo portare questo mio contributo che viene da una piccola
conoscenza del territorio e dell'autonomia.
Dalle ore 11:35 assume la Presidenza il vicepresidente
Distort.
Distort (Presidente) -
Ha chiesto la parola il Presidente
Rini.
Rini (PNV-AC-FV) -
Io mi riallaccio assolutamente con
quello che ha detto molto bene il collega Barocco, stiamo parlando
di un tema molto importante, molto delicato: la fascia di età da
zero a tre anni, dobbiamo dircelo, è una fascia di età che è stata
particolarmente dimenticata non a livello regionale, anche a
livello regionale, ma pure a livello statale, e devo dire che i
problemi per le famiglie sono tanti, perché dopo il lockdown,
quando le attività lavorative sono riprese, si è creata questa
grandissima difficoltà per le famiglie, peraltro in un frangente in
cui i nonni, che sappiamo essere ormai vero perno della conduzione
e della gestione anche familiare dei bimbi piccoli, stanno vivendo
un momento anche più di fragilità legato proprio all'emergenza
sanitaria. Quindi crediamo profondamente che sia assolutamente
necessario intervenire in maniera rapida ed efficace su questo
tema, che è un tema molto sentito, perché le famiglie sono in
grandissima difficoltà nella gestione dei bimbi piccoli.
Noi ci esprimeremo ovviamente a favore di quest'ordine del
giorno e torneremo a parlare della fascia zero-tre anni più avanti,
abbiamo presentato un ordine del giorno relativo agli asili nido e
crediamo che l'offerta globale di sostegno a questa delicata fascia
di età debba essere analizzata nel suo complesso ed è quello che
chiediamo noi.
Presidente -
Ha chiesto la parola la collega
Spelgatti.
Spelgatti (LEGA VDA) -
I colleghi hanno ben spiegato
quale sia la gravità di questa situazione, bene ha spiegato il
collega Mossa dell'assurdità delle spiegazioni date dall'Assessore
Baccega.
Il problema che emerge però più drammaticamente da questa
situazione è la mancata applicazione della nostra autonomia, cioè
noi abbiamo assistito in tutto questo periodo di lockdown a un
Presidente e ad Assessori che non hanno veramente mai, mai, mai,
nemmeno una volta, esercitato la propria autonomia.
Abbiamo visto Governatori di Regioni ordinarie, assolutamente
coraggiosi, prendere delle posizioni molto forti nei confronti del
Governo, addirittura il Governatore della Regione Calabria, senza
andare a citare quelle leghiste che porterei volentieri come
esempio, ma anche il Governatore della Regione Calabria fare delle
scelte molto forti, della Regione Emilia Romagna, per citare delle
Regioni non governate dalla Lega.
E qui in Valle d'Aosta la nostra autonomia dove è finita? Ma ce
l'abbiamo ancora un senso dell'autonomia? E soprattutto su queste
cose che non hanno veramente nessuna logica e dovrebbero essere le
prime su cui intervenire, le prime, perché non si può dire i centri
estivi si e le tate no, bisogna cambiare nome? Ma cambiamo nome.
No, forse dovrebbe prendere una posizione, lei.
Dalle ore 11:38 assume la Presidenza la presidente
Rini.
Rini (Presidente) -
Altri? La parola all'assessore
Baccega.
Baccega (UV) -
Secondo me, forse non c'era neanche
bisogno di tanto dibattito però visto che sono chiamato in causa
per affermazioni che non sono esattamente quelle che ha citato il
collega Mossa, va spiegato che cosa si è voluto dire in quella
riunione. Intanto l'aver convocato le tate familiari ha significato
dare un segnale molto forte dell'attenzione che si voleva dare a
quel percorso, non solo le tate familiari ma metto insieme anche
gli asili nido, quindi tutta la fascia zero-tre anni.
L'affermazione era che non si doveva cambiare nome, si doveva
cambiare la tipologia di attività che non è più l'attività di tata
familiare ma si tratta di attività educative. In quel momento loro
affermavano: perché avete autorizzato i centri estivi e non avete
autorizzato le tate? Perché è molto più delicato, il percorso
zero-tre anni in quella fase, e 15 o 20 giorni fa, era ancora
molto, molto delicato. Nessuno in quel momento aveva ancora aperto
né gli asili nido né i servizi di tate familiari.
Noi abbiamo collaborato fortemente con la Provincia di Trento e
l'unico ente che ha aperto questa settimana è stata proprio la
Provincia di Trento, con oggettive difficoltà; però anche noi
abbiamo lavorato nella direzione per riaprire appunto sia il
servizio tate familiari che il servizio asili nido. Abbiamo
elaborato anche noi la nostra procedura di sicurezza per i servizi
prima infanzia, in cui sono inserite anche le tate familiari, e la
procedura sarà sottoposta nei prossimi giorni al comitato regionale
per la sicurezza nei luoghi di lavoro e dopo la validazione sarà
approvata con delibera di Giunta. Siamo in dirittura d'arrivo su
questo percorso e quindi sicuramente voteremo quest'ordine del
giorno.
Zero-tre anni è molto più delicato, non so se avete approfondito
e se avete letto, i bambini zero-tre anni sono di più difficile
gestione, è vero che il rapporto è uno a tre, quindi un operatore
per tre bambini, ma sono bambini che sbavano, che hanno dei
rigurgiti, che hanno tutta una serie di problematiche che in
qualche modo mettono davvero a rischio lo stare insieme, però hanno
bisogno di socialità e sulla base di questo io credo che si troverà
un protocollo idoneo anche per farli dormire, per fare il riposino
del pomeriggio.
Ci sono tutta una serie di processi che sono molto più delicati
- parlo degli asili nido in questa fase - rispetto a un centro
estivo che si svolge all'aperto e che può dare un inizio di
attività e di socialità ai ragazzi. I centri estivi sono partiti ed
è stato un buon risultato per tutti. Voteremo sicuramente
quest'ordine del giorno.
Presidente -
La parola al collega Mossa.
Mossa (M5S) -
Assessore, io sono veramente contento che
lei voterà a favore di quest'ordine del giorno, ma sarei ancora più
contento se la messa a terra - visto che ultimamente piace tanto
questo termine - di quest'ordine del giorno venisse fatta
nell'immediatezza, perché ci sono persone che stanno aspettando, ci
sono lavoratori che devono riprendere la propria attività, ci sono
professioniste che devono tornare a lavorare.
Tornando al fatto che io ho detto cose non vere, probabilmente
lei non ha detto effettivamente di cambiare il nome ma di cambiare
la tipologia dell'attività, quindi se non è zuppa è pan bagnato.
Alla fine stiamo parlando dello stesso servizio offerto, degli
stessi protocolli sanitari adottati dai centri estivi, quindi che
cosa cambia effettivamente? Cambia il nome, è questo che lei ha
consigliato.
Grazie per il voto favorevole.
Presidente -
Ha chiesto la parola il collega
Gerandin.
Gerandin (MOUV') -
Sarò brevissimo. Non ho capito bene
quale fosse il senso di dire: va beh, non sono più tate perché
dobbiamo cambiare tipo di patologia. Vedremo quale sarà il
percorso.
L'unica cosa che voglio ricordare all'Assessore è che noi queste
tate le abbiamo formate, regolamentate e illuse. Non vorrei che
alla fine del percorso qualcuno eventualmente dovesse accorgersi di
aver sbagliato negli anni scorsi a credere a un messaggio della
politica di allora - e io ero tra quelli - che aveva promosso
l'attività delle tate familiari affinché fosse un servizio
complementare agli asili nido, perché sappiamo benissimo che le
tate sono state a un certo punto anche contingentate, erano
presenti dove non c'erano i nidi, fornivano un servizio in più per
le famiglie in determinati territori privi dei numeri necessari per
avere gli asili nido.
Questo cambiare tipo di patologia vuol dire tutto e vuol dire
niente, io vorrei evitare che queste persone che negli anni hanno
creduto in un messaggio, a un invito della politica, si accorgano
magari di aver sbagliato o di essere state illuse.
Presidente -
Altri? Mettiamo in votazione? La parola al
collega Restano.
Restano (VDA ENSEMBLE) -
Grazie per il voto favorevole,
Assessore, mi permetto di evidenziare alcune cose. Nelle procedure,
io le chiamo procedure, o protocolli, che avete approvato si parla
di attività e servizi ludici ricreativi educativi, centri estivi
organizzati in spazi misti o a domicilio e fate proprio qui
riferimento alla fascia da zero a tre anni, quindi è previsto anche
il domicilio, così come per le tate, così è scritto. Quindi è del
tutto uguale, con quale differenza? Le tate hanno 500 ore di
formazione Assessore, ce lo hanno dimostrato quando sono venute in
audizione.
Io vorrei vedere, per quel poco che conosco i centri estivi se,
gli educatori, i ragazzini che fanno assistenza negli stessi centri
estivi abbiano la stessa formazione.
Quando sono venuti in audizione ci hanno dato una piccola
lezione di professionalità e di preparazione; quindi ribadisco, è
scritto anche nelle procedure, la delicatezza che lei ha
sottolineato: "ma è una fascia particolarmente debole che bisogna
salvaguardare". Ma sbavano tutti i bambini, sbavano ai centri
estivi come sbavano presso le tate familiari. Con quale differenza?
Le tate sono già abituate, perché hanno sospeso un servizio,
conoscono già i bambini e le particolarità di ogni piccolo
utente.
Ritengo che il servizio dato dalle tate sia molto più accurato e
puntuale rispetto a quello che può dare, senza nulla togliere, un
centro estivo dove si accolgono i bambini che al primo giorno non
si conoscono.
Non vedo questa differenza, non la percepisco, e, collega
Barocco, non mi sono rivolto a un amico medico, mi sono rivolto a
un professionista, a uno specialista, non a uno qualunque, che mi
ha puntualizzato che non vi sono differenze, salvo quelle che anche
lei può aver richiamato, ma in questo caso non ci sono, perché le
tate ci hanno garantito che lavorano in spazi misti, proprio perché
hanno percepito l'importanza del loro lavoro e hanno dato
un'offerta diversa.
Raccolgo anche quanto detto dalla Presidente Rini: si tratta
anche di mantenere i livelli occupazionali: queste persone sono a
casa e anche i genitori, che ambiscono a ritornare a lavorare o
sono appena tornati, hanno il problema dei bambini. Quindi andremo
a completare un'offerta.
Quindi ben venga il suo voto favorevole, ritengo che non ci sia
molto da fare, salvo inserire le tate familiari in questa procedura
e farle riaprire.
Presidente -
Collega è già intervenuta, c'è spazio solo
per un intervento all'interno della discussione. Se non ci sono
altre richieste poniamo in votazione l'ordine del giorno, prego. La
votazione è aperta. Il testo di sintesi quindi tra i due ordini del
giorno 9 e 36 dei colleghi Mossa e Restano. La votazione è
chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Ordine del giorno numero 10. Su questo ordine del giorno anche
c'è stata una aggiunta insieme al collega Restano, è stato
emendato, ma non ha accorpato però un ordine del giorno suo,
semplicemente emendato l'ordine del giorno. Vi facciamo distribuire
la nuova versione e do la parola al collega Mossa per
l'illustrazione.
Mossa (M5S) -
Con quest'ordine del giorno si chiede una
maggiore flessibilità sull'obbligo per gli operatori dei servizi
diurni per persone con disabilità psicofisiche dei centri educativi
assistenziali e degli altri centri diurni di indossare tutti i
presidi medici chirurgici previsti.
Attualmente per questi operatori vige l'obbligo di indossare
mascherina, camice, guanti, calzari eccetera eccetera alla stregua
dei reparti Covid. Queste misure, oltre a essere eccessive rispetto
a quelle previste in contesti analoghi nelle altre regioni
italiane, può trasmettere sensazioni negative agli utenti disabili
e, nel contempo, impedire agli operatori di muoversi agevolmente,
di svolgere i loro compiti concentrandosi maggiormente sull'utente.
Senza contare poi che, con le giornate di caldo che stiamo per
affrontare, abbigliarsi di tutti questi dispositivi diventa pesante
e oppressivo. Per questo s'impegna la Giunta regionale a consentire
agli operatori dei centri educativi assistenziali e degli altri
centri diurni di scegliere - a seconda delle necessità del
contesto, delle mansioni da svolgere in un dato momento e
all'assunzione di responsabilità da parte di operatori e famiglie -
quali presidi medici chirurgici adottare, permettendo così una
maggiore flessibilità riguardo alla scelta dei presidi sanitari da
indossare per la protezione della persona e degli utenti, fatto
salvo l'obbligo della mascherina, che rimarrà tale. Per
l'integrazione esporrà poi il collega Restano quello che va ad
aggiungersi all'impegno concordato.
Presidente -
Altri? La parola al collega Restano.
Restano (VDA ENSEMBLE) -
Abbiamo chiesto di emendare anche
quest'ordine del giorno, ma proprio perché dalla lettura della
procedura emerge, abbastanza in maniera evidente, che i
comportamenti che dovrebbero attuare i professionisti, gli
educatori, sono impossibili, nel senso che se quando devono uscire
dal CEA devono dotarsi di calzari, di grembiule, di maschera,
diventa un pochino difficile vederli a spasso con queste
attrezzature.
Vi leggo: "per quanto riguarda i DPI da prevedere per operatori
e utenti dei servizi, gli operatori in servizio devono indossare un
grembiule monouso, dei guanti monouso e una mascherina chirurgica
al giorno. Si raccomanda di procedere all'igiene frequente delle
mani preferibilmente con acqua e sapone".
Allora se devo indossare i guanti monouso per tutto il giorno o
cambiarli, allora perché devo lavarmi le mani? Devo lavarmi i
guanti, Assessore? Ci sono un pochino di cose incomprensibili.
Gli operatori devono indossare una mascherina ffp2 e una
visiera.
Io mi metto nei panni di questi operatori, non so se vi siano
delle soluzioni tecniche alternative, per carità, non mi permetto
di dirlo, però per l'attività territoriale l'operatore deve
indossare camice impermeabile a maniche lunghe, visiere, guanti
monouso e mascherina ffp2. Anche in questo caso vederli uscire ad
accompagnare i ragazzi così non lo so... Mi metto nei panni di
qualcuno che non ottemperi a questo, che cosa accade? Perché poi
materialmente, probabilmente, non saranno in condizioni di farlo,
allora li mettiamo in difficoltà. Valutiamo se sia possibile, ed è
per questo che avevo detto di rivedere caso per caso le procedure,
se vi sia l'opportunità di rivedere i protocolli secondo come è
fatta la struttura, secondo come sono gli spazi aperti, secondo
l'attività che sono in grado di svolgere.
La procedura, abbiamo scritto, dovrà essere rivista nel termine
di giorni sette. Se serve qualche giorno in più va bene. Devono
aprire, ma che aprano! Ma bisogna essere consapevoli che sarà molto
difficile vedere all'esterno un educatore che accompagna un utente
conciato così come è scritto, quasi impossibile con i calzari, con
questo abbigliamento, è proprio una questione pratica!
Presidente -
Altri? Non ci sono altre richieste? Ha
chiesto la parola l'assessore Baccega.
Baccega (UV) -
Certamente, per rispondere rispetto a
quest'ordine del giorno. I dispositivi di protezione individuale
sono sicuramente a tutela degli utenti ma sono soprattutto a tutela
degli operatori. Io non so se una Giunta o un Consiglio regionale
possano derogare a disposizioni soprattutto in un contesto così
delicato come quello dei CEA, non lo so, non credo, non è così. Noi
ovviamente dobbiamo avvalerci delle collaborazioni dei sanitari e
di coloro che sono sul campo.
Queste disposizioni che lei, collega, dice così stringenti sono
per l'interno, ovviamente, e quelli che vanno a passeggio, come ho
avuto modo di vedere, vanno con la mascherina e i guanti ma non
certo bardati con visiera e tutto.
Le disposizioni sono state approvate dalla Giunta con una
delibera dopo, ovviamente, una validazione del comitato regionale
per la sicurezza nei luoghi di lavoro e se si vuole portare delle
modifiche questo è l'organismo che deve valutare attentamente
questo percorso, perché sono presenti i sindacati, anche a tutela
dei lavoratori. Quindi, chiedere flessibilità in quest'ambito così
delicato, collega Mossa, mi sembra una questione un po'
complicata.
Io personalmente, come ho detto, sono disponibile a portare, a
rivedere tutti quanti i protocolli adottati, ma qui il tema per
questa categoria è piuttosto complicato e delicato.
Se poi lì non c'è scritto che sono solo per l'interno magari lo
aggiungeremo, lo faremo aggiungere, però di fatto questa è la
situazione. Quando vanno all'interno o a casa ovviamente devono
indossare i dispositivi da adottare, ma non certo all'esterno.
Presidente -
La parola al collega Mossa.
Mossa (M5S) -
Guardi, Assessore, le chiedo di non stare a
intervenire, perché, se lei mette questa disposizione per
l'interno, non fa altro che peggiorare le cose, perché le ricordo
che quest'anno in molti istituti è previsto il non utilizzo
dell'aria condizionata proprio per motivi di sicurezza, quindi
queste persone con temperature che arriveranno fino a 38-40 gradi
saranno costrette all'interno della struttura a calzare camice,
guanti, mascherina eccetera. Forse sarebbe meglio se le usassero
solo all'esterno, almeno prendono un po' d'aria che circola
all'esterno ma sinceramente all'interno mi sembra veramente di
penalizzare ulteriormente queste persone.
Poi parliamo dell'autonomia, l'autonomia dove l'abbiamo
messa?
Le ricordo, Assessore, che nelle altre regioni, non mi sto
inventando niente, gli stessi operatori che operano negli stessi
centri adottano solo esclusivamente la mascherina e le dovute
precauzioni, quindi non vedo perché i nostri si devono adoperare a
mo' di reparto Covid.
Non la vuole votare? È la sua responsabilità, Assessore, faccia
pure.
Presidente -
Altri? La parola al collega Restano.
Restano (VDA ENSEMBLE) -
Assessore, nessuno ha chiesto di
modificarla in autonomia, non mi sono spiegato. L'invito è di
riportarla a chi di dovere, sottolineando questi aspetti e queste
criticità, non ci permettiamo di Invadere il campo tecnico.
(Interruzione dall'aula)
Restano (VDA ENSEMBLE) -
Allora lei sta invadendo il
campo tecnico in questo momento, Assessore, noi nell'impegnativa
abbiamo scritto di rivedere il protocollo, chi lo fa il protocollo?
Lo fa lei o lo fanno i medici? Allora lo fanno i medici. Riveda il
protocollo, dia l'indicazione, per cortesia, chieda se vogliono
rivedere il protocollo, almeno mi sembra che siamo stati
sufficientemente chiari.
Se vogliamo discutere sul tempo va bene, poi se non lo volete
votare ve ne assumete le responsabilità rispetto agli utenti di
questo servizio, come sempre ognuno vota ciò che vuole..., perché
gli operatori, glielo assicuro, sono così disponibili nel rispetto
dell'utenza che mettono anche a rischio la propria salute. Poi è un
rapporto personale e di fiducia, si conoscono molto bene e quindi
non hanno timore di mettere a repentaglio la propria salute, però
veda se può fare qualcosa e noi gliene saremo molto grati, nel
rispetto dei ruoli.
Presidente -
Ci sono altri? Se c'è una proposta
emendativa... Assessore Baccega, vuole presentare una proposta
emendativa? Se è per fare una proposta emendativa, prego, non è un
intervento.
Baccega (UV) -
Volevo suggerire ai proponenti di
modificare l'impegno perché l'impegno a questo punto dice: "la
Giunta regionale a consentire agli operatori dei centri
assistenziali e degli altri centri diurni, a seconda delle
necessità di contesto", giustamente quello che proponete voi. Io
invece accolgo la sua riflessione e mi impegno a riportare il
protocollo nell'ambito della commissione regionale per la sicurezza
nei luoghi di lavoro...
(intervento di un Consigliere, fuori microfono)
...
però se avevamo un altro documento... ah okay,
parliamo di due cose diverse. Quindi la parte precedente legata "a
consentire agli operatori" non c'è, "a rivedere il protocollo" è
l'impegno?
Presidente -
Capite perché è fondamentale trovare
l'accordo prima e inviare i testi? Perché altrimenti si rischia,
uno, di fare delle discussioni su testi superati...
Baccega (UV) -
Avevamo due testi differenti. Allora se
l'impegno è di rivedere il protocollo di regolamentazione delle
misure per il contrasto e il contenimento della diffusione del
virus Covid-19 per la prevenzione del contagio e la tutela della
salute degli utenti e degli operatori, finalizzato alla graduale
riattivazione delle attività dei servizi diurni rivolti a persone
con disabilità, la procedura dovrà essere rivista nei termini di
sette giorni mi sembra complicato in questo periodo, facciamo
quindici.
Presidente -
Scusate ma questo paragrafo qui annulla
quello precedente quindi, è la fotocopia che ci avete mandato,
giusto? No, è integrativo? Se è integrativo allora è un altro
discorso credo. Da come è arrivato e come è stato consegnato è
integrativo però, se è integrativo, des deux l'une.
Scusate però veramente, cercate di approfondire e di sistemare i
documenti prima di presentarli per cortesia. Di questi due
paragrafi è o uno o l'altro a rigor di logica. Scusate, chiedo per
cortesia ai proponenti di specificare questo.
Prego. collega Mossa, ha la parola.
Mossa (M5S) -
La ratio è quella di fare in modo che gli
operatori che operano con questi utenti disabili non siano gravati
da tutti questi presidi medici chirurgici previsti e quindi di
consentire che possano svolgere il loro ruolo in sicurezza
adottando semplicemente la mascherina.
Se questo lo volete portare avanti, andando a modificare i
protocolli sanitari previsti a noi va benissimo, non è un problema,
ma l'importante è che si vada in questa direzione. Se c'è questa
volontà da parte della Giunta noi siamo d'accordo a qualsiasi tipo
di emendamento.
Presidente -
Scusate, adesso siamo al momento della
votazione, questo è l'emendamento che è stato consegnato, io chiedo
solamente se i due paragrafi sono mantenuti entrambi oppure se uno
esclude l'altro, come a rigor di logica leggendoli pare essere. Li
lasciamo entrambi? Scusate per cortesia, diventa difficile seguire
i lavori, lasciate entrambi i paragrafi come sono scritti?
Collega Gerandin, prego, venga in ausilio.
Gerandin (MOUV') -
Volevo fare la proposta di mediazione,
perché leggendoli così sembrano un po' alternativi. Allora sul
secondo invece di dire "rivedere", "rivedendo il protocollo"
potrebbero rimanere a mio parere perché il primo ti dice qual è
l'obiettivo il secondo ti dice qual è il percorso per
arrivarci.
Presidente -
Ha chiesto la parola l'assessore
Bertschy.
Bertschy (AV) -
Io vi chiederei la cortesia di capire
anche cosa ci stia dentro un protocollo che stabilisce la sicurezza
dei luoghi di lavoro e la certezza di mettere in condizioni i
lavoratori di non ammalarsi.
Sapete bene qual è stata la vertenza Inail, i problemi che ci
sono stati. Non è che possiamo decidere noi in che condizioni far
lavorare le persone senza fare i passaggi che vanno fatti. Quindi
noi vi chiediamo solo di dire: benissimo l'impegno politico di
procedere, come stiamo facendo su ogni protocollo, tutte le cose
stanno cambiando, però non recitiamo quello che non è il nostro
ruolo, cioè le indicazioni sono un conto, ma modificare le cose fa
parte di percorsi, e di educatori che lavorano nei CEA tutti ne
conosciamo tanti, ci sono addirittura educatori che vorrebbero
essere più protetti.
Facciamo attenzione a lavorare in questa maniera, perché se
saltiamo i passaggi tecnici e scientifici diventa poi difficile
avere una validità di quello che andiamo a deliberare in Giunta.
Noi ci impegniamo perché si vada in quella direzione ma la
tipologia di mascherina non la definisce la Giunta.
Presidente -
Scusate, allora se inauguriamo il momento
del "libera tutti", dove a ogni ordine del giorno si possono
apportare tutte le modifiche che vogliamo su ogni tema, bene.
Altrimenti io vi chiedo, e io sono di questa idea, di mantenere un
minimo di rigidità, un minimo di serietà nella discussione.
È stato presentato un ordine, è stato modificato, è stato
modificato in una maniera che è poco comprensibile, io chiedo, e do
la parola per l'ultima volta al proponente Mossa, per chiarire
semplicemente cosa stiamo votando in quest'aula. Dopodiché verranno
accettate delle modifiche se sono delle integrazioni accordate e
concordate, altrimenti si discutono gli ordini che sono stati
presentati.
Prego collega Mossa, le chiedo di essere sintetico e chiaro.
Mossa (M5S) -
Sarò brevissimo. Ci tengo a sottolineare
che comunque stiamo toccando temi importanti e che probabilmente le
regole di tempismo potrebbero anche essere un attimino derogate,
visto che comunque poi da quest'aula dovranno uscire anche delle
misure importanti per i cittadini.
Comunque io e il collega Restano siamo d'accordo su quanto
proposto dal collega Gerandin, quindi aggiungendo quella voce.
Magari possiamo leggere tutto il testo, collega Restano... Era solo
per leggere il testo così com'è, almeno i colleghi sanno cosa
stanno esattamente votando, per leggere l'impegno dell'ordine del
giorno così com'è in modo che i colleghi sappiano.
"S'impegna la Giunta regionale a consentire agli operatori dei
centri educativi assistenziali e degli altri centri diurni di
scegliere a seconda della necessità del contesto delle mansioni da
svolgere in un dato momento e all'assunzione di responsabilità da
parte degli operatori e famiglie che tipo di PMC utilizzare
permettendo così una maggiore flessibilità riguardo la scelta dei
presidi sanitari da indossare per la protezione della persona e
degli utenti, fatto salvo l'obbligo della mascherina, rivedendo il
protocollo di regolamentazione delle misure per il contrasto e il
contenimento della diffusione del virus Covid-19, per la
prevenzione del contagio e la tutela della salute degli utenti e
degli operatori finalizzando alla graduale riattivazione
dell'attività dei servizi diurni rivolti a persone con disabilità.
La procedura dovrà essere rivista nel termine di giorni sette".
Questo è quanto andremo a votare.
Presidente -
Apriamo la votazione. La votazione è aperta.
La votazione è chiusa.
Presenti: 33
Votanti: 22
Favorevoli: 21
Contrario: 1
Astenuti: 11 (Baccega, Bertschy, Certan, Chatrian, Lavevaz,
Marzi, Morelli, Nogara, Peinetti, Rini e Testolin).
Il Consiglio approva.
Ordine del giorno n. 11. La parola per l'illustrazione alla
collega Minelli.
Minelli (RC-AC) -
Quest'ordine del giorno che presentiamo
è in un certo qual modo collegato a un emendamento che abbiamo
portato al Disegno di Legge 60, per la precisione all'articolo 30.
Nel decreto legge 34, nel decreto rilancio, ci sono delle
importanti disposizioni, contenute in particolare negli articoli
119 e seguenti, che specificano la possibilità di usufruire
d'incentivi per l'efficientamento energetico.
Come sapete tutti, ci sono ancora molti dettagli per rendere
operativa quest'operazione del super bonus, dell'ecobonus al 110%
con il quale l'intenzione del Governo nazionale è di dare una
scossa al settore edile e nel contempo di agire concretamente
contro il cambiamento climatico.
Per l'ampiezza del provvedimento, che molti giudicano
addirittura eccessivo, questi obiettivi però sono a portata di
mano. Uno degli ostacoli, tuttavia, è proprio il meccanismo della
cessazione delle detrazioni fiscali che, se lasciate soltanto come
è ora alla gestione delle banche, rischia di perdere forza e
attrazione e di diventare appannaggio dei soli soggetti più forti,
quindi le grandi imprese, i soggetti che sono già protagonisti nel
settore e i grandi intermediari finanziari organizzati.
Quindi il rischio è in un certo qual modo che le ricadute
positive di questa azione non intercettino i piccoli, e in
particolare nei territori limitati, nei territori piccoli come il
nostro.
L'idea che sta alla base dell'ordine del giorno e poi anche
dell'emendamento è che Finaosta possa diventare il player
principale di questo processo in Valle con il preciso scopo di
facilitare le piccole e le medie società edili e di poter offrire
ai loro clienti, ai cittadini, un servizio trasparente e
professionale che garantisca loro il 100% di sconto in fattura,
senza doverci rimettere in qualche maniera.
È vero, sappiamo che CVA ha avviato un'azione in questo senso,
ha aperto la strada per così dire, e che si offre come partner
tecnologico, e questa è una cosa positiva, però non è altrettanto
utile sulla parte fiscale, perché non è il suo ruolo specifico e
perché CVA potrà sì intercettare una parte rilevante del monte
totale delle detrazioni, ma non tutto, però lo userà, come è giusto
che sia, per i propri interessi fiscali.
Se invece fosse Finaosta a occuparsi di questa parte, sarebbe
lei, su indicazione ovviamente della Regione, a definire come
impiegare queste detrazioni. Naturalmente le girerà in primis a
CVA, ma potrebbe anche cederle ad altre partecipate che ne
troverebbero del giovamento. Avere una visione più generale come
dal punto di vista di Finaosta, a noi sembra più corretto.
C'è l'esigenza poi, e lo presenterò come emendamento, di una
norma di legge ma l'ordine del giorno intende sottolineare proprio
quest'impegno, questa indicazione. Finaosta ha un ruolo strategico,
può avvalersi di qualsiasi operazione finanziaria, mobiliare e
immobiliare ritenuta necessaria o semplicemente utile, questo è
nella normativa, con la sola esclusione dell'attività bancaria e
della raccolta del risparmio. In una situazione di emergenza,
derivante dalla pandemia del Coronavirus, noi pensiamo che occorra
cercare di attivare tutte le strategie utili e possibili per far
ripartire l'economia e l'efficientamento energetico del nostro
patrimonio immobiliare, questa azione è una delle priorità che
possono contrastare gli effetti dei cambiamenti climatici e, al
tempo stesso, possono essere utili per far ripartire la filiera
edilizia.
Per questo l'impegnativa di quest'ordine del giorno chiede al
Governo di dare mandato a Finaosta di attivare ogni strumento utile
per offrire alle imprese valdostane il servizio di acquisizione e
cessione delle detrazioni fiscali e dei crediti d'imposta di cui
agli articoli del decreto legge, di disporre che l'acquisizione
delle detrazioni e dei crediti avvenga da soggetti cessionari
privati, persone fisiche o persone giuridiche, con un fatturato
inferiore ai 15 milioni di euro e di disporre che le detrazioni
fiscali possano essere riscosse a vantaggio del proprio bilancio
fiscale, oppure essere cedute esclusivamente a delle società
partecipate della Regione, o, direttamente o indirettamente, per il
tramite di Finaosta.
Presidente -
Ha chiesto la parola il vicepresidente
Farcoz e poi il collega Aggravi.
Farcoz (UV) -
Ringrazio la collega Minelli e il Gruppo di
Rete Civica per aver portato all'attenzione di questo Consiglio un
argomento sicuramente importante, à la une, però voglio
sottolineare che se per l'Italia in qualche modo questo super
ecobonus è sicuramente un'ottima iniziativa, però è stato un po' un
fulmine a ciel sereno e soprattutto una conseguenza di una pandemia
mondiale, di conseguenza a una crisi economica; questo Consiglio
regionale, attraverso un voto su un ordine del giorno del dicembre
2018, ha voluto una strategia ben più ampia ed è quella chiamata,
poi potremmo chiamarla come vogliamo, comunque, fossil free 2040,
in cui ovviamente si punta a uscire totalmente dall'economia
fossile in questi vent'anni, sostanzialmente.
Quindi noi, come Valdostani, abbiamo deciso d'intraprendere
quest'iniziativa - ovviamente l'efficientamento energetico è una
gran parte su cui lavorare per evitare l'utilizzo di combustibili
fossili - perché appunto credevamo che lo sviluppo economico di
questa regione alpina, dedita ovviamente anche alla cura e alla
tutela dell'ambiente, debba passare necessariamente per questa
strategia.
Quindi permettete un piccolo motivo di orgoglio per questa
assemblea: la strategia era già nella nostra testa ed era stata
deliberata in questo senso, prima ancora che esplodesse il fenomeno
di Greta Thunberg, prima ancora che la von der Leyen
ufficializzasse il New Green Deal, addirittura prima che arrivasse
appunto questo super ecobonus.
Un piccolo rammarico: una strategia di questo genere che prevede
venti anni di sviluppo per uscire appunto dalle fonti fossili,
necessariamente ha bisogno di essere implementata e in questi due
anni so che le strutture - a partire dagli Assessorati, l'Arpa,
Coa, i liberi professionisti incaricati - hanno lavorato
alacremente per addivenire a una strategia che possa essere la più
adatta possibile per intraprendere questo percorso. Quello che
manca - chiedo lumi all'Assessore, ma credo che siamo in dirittura
di arrivo - è la copertura finanziaria, e lì immagino sarà il
prossimo Consiglio regionale che dovrà inserire le necessarie
disposizioni.
Cos'altro sicuramente riprendere del suo discorso? Verso metà
giugno, se non sbaglio, su alcune testate locali CVA aveva diffuso
un comunicato stampa in cui si paventava questa ipotesi, non mi è
chiaro se solo come General Contractor o anche come creditore
d'imposta. Nel caso in cui fosse così, evidentemente quest'ordine
del giorno sicuramente porta all'attenzione di questo Consiglio un
argomento importante, ma potrebbe essere già superato, però, visto
che non abbiamo questi elementi, sicuramente la Giunta potrà darci
qualche lume in più e, nel caso in cui non si abbia una definizione
particolare di questo argomento, potremmo ovviamente andare ad
approfondire questa tematica.
Credo che, a grandi linee, sia sicuramente un'iniziativa più che
importante, perché obiettivamente, come Valdostani, sappiamo che
nelle nostre vallate laterali ci sono molte case, molte di queste
degli anni '70, molte non ristrutturate, e giustamente per mettere
a rendita queste case del patrimonio edilizio valdostano, prima che
i Valdostani stessi svendano, è importante appunto investire per
dare ovviamente una mano a tutto il settore edilizio, soprattutto
su questa Green Economy che vogliamo come settore trainante della
nostra regione.
Presidente -
La parola al collega Aggravi.
Aggravi (LEGA VDA) -
Volevo fare alcune considerazioni
sulla proposta considerando anche già un mio intervento in
Commissione. Sono contento di questo entusiasmo pro-green che si è
generato, io porterò l'intervento purtroppo a un livello più di
natura tecnica e finanziaria, non me ne vogliate, ma questo è
l'oggetto dell'ordine del giorno.
Io mi ero già espresso contrario alla proposta di emendamento
dei colleghi in Commissione e stessa cosa farò durante la votazione
del DDL, non perché sono contrario al principio, il principio ci
può stare e sicuramente è interessante, infatti con la presidente
Rini abbiamo firmato un ordine del giorno che è più alto dal punto
di vista valutativo e l'interlocuzione avviene coinvolgendo anche
lo specialista del gruppo finanziario Finaosta che è Aosta Factor,
che si occupa di compravendita di crediti.
Perché dico questo? E qui vado a specificare, perché è vero
quello che lei ha detto, collega Minelli, sulle attività che può
fare Finaosta, poi ci dovrebbe essere un livello di analisi più
basso, cioè andare a vedere quelle che sono effettivamente
autorizzate dalla Banca d'Italia perché, come sappiamo, la
normativa ha un livello alto e un livello invece più di
dettaglio.
Voglio spiegare perché non voterò questo ordine del giorno, e
così farà il mio Gruppo, la ragione è di duplice natura: da un lato
la finalità di Finaosta è una finalità di natura se vogliamo
pubblica o pubblicistica; la compravendita di crediti o debiti
fiscali ha una finalità tipica di mercato. Io tempo fa dissi che a
mio giudizio il decreto rilancio era un grosso favore alle banche,
come è già avvenuto nei decreti precedenti, perché sono gli
operatori principali - vi sono anche altri operatori privati - che
beneficeranno del credito fiscale. Andare a definire già - non è
scritto nell'ordine del giorno ma in parte nella sua relazione è
stato esposto -, quanto anche deve essere - lei parlava del 100% -
il beneficio delle aziende, cioè uscire da una logica di mercato di
questo tipo io la vedo prima di tutto non conveniente per Finaosta
e in generale per il gruppo, perché poi parlate anche di
compravendita di crediti all'interno, a questo punto, del gruppo
Regione. Bisogna anche capire se all'interno del gruppo Regione
qualche partecipata ha convenienza a comprare il credito fiscale,
perché se va verso il pareggio o ha una tendenza di non fare utile
o perdite, la compravendita di crediti fiscali e più a svantaggio
della società partecipata, cosa diversa invece se lo si lascia al
mercato, perché tecnicamente è poi l'operatore che ne ha necessità
che va a fare questa compravendita. Tra l'altro, CVA da quanto ho
compreso non ha ancora definito se la gestione del credito fiscale
verrà gestita in capo a lei o con una partnership con un altro
operatore, e questo è fondamentale, perché ovviamente non è detto
che chi si occupa della parte tecnica faccia il General Contractor
e abbia una necessità di utilizzare questo credito fiscale, cosa
diversa è un altro operatore che può sicuramente trarne vantaggio,
e non è detto che sia una cosa negativa; so che ideologicamente su
questo la vediamo in maniera differente, però quello che mi
preoccuperebbe è sobbarcare in questo momento la finanziaria
regionale di un'attività che non è nel suo core business, punto
primo, e , punto secondo, che possa forse sì essere a vantaggio dal
punto di vista almeno dell'idea delle PMI valdostane, ma che in
realtà non lo è poi per il gruppo finanziario o comunque per il
gruppo di Finaosta.
Quindi io, come ripeto, anche soprattutto sull'emendamento che è
dispositivo, eviterei anche di mettere in norma certe cose prima di
aver definito un'interlocuzione che deve essere necessariamente
allargata con Aosta Factor, anche per valutarne non solo la
fattibilità tecnica ma anche la convenienza, perché altrimenti
pensiamo di fare bene da un lato ma in realtà creiamo un problema
da un altro e di sicuro sono due società che non ne hanno
assolutamente bisogno in questo momento.
Dalle ore 12:27 assume la Presidenza il vicepresidente
Distort.
Distort (Presidente) -
Ha chiesto la parola la presidente
Rini.
Rini (PNV-AC-FV) -
Devo dire che c'è poco da aggiungere a
quanto ha ben esplicitato il collega Aggravi, tra poco discuteremo
di un ordine del giorno a cui tengo particolarmente, perché il tema
che stiamo trattando è un tema molto importante; queste
disposizioni nazionali possono davvero diventare un'occasione di
rilancio di una parte dell'economia che, di fatto, già prima del
Coronavirus era profondamente in crisi; crisi ovviamente acuita poi
da questa situazione, quindi crediamo profondamente che sia
necessario che queste belle disposizioni sulla carta siano poi
attuabili. Concordo con la collega Minelli così come è scritta se
non si viene a intervenire in altre maniere sarà difficilmente
attuabile, soprattutto per quei piccoli interventi che poi sono
quelli che muovono l'economia alla base; ma l'ordine del giorno che
andremo a presentare, e non entro nel dettaglio perché lo faremo
più tardi, come giustamente ricordava il collega Aggravi, va non
solo ad ampliare ma a focalizzare sul soggetto preposto a fare ciò,
che è Aosta Factor. Quindi giusto è anche muoversi con i canali che
poi hanno uno: gli strumenti, due: le capacità e le possibilità di
dare le risposte migliori e più performanti anche sul
territorio.
Noi su questo ci asterremo, perché ovviamente in linea di
principio, condividiamo alcuni dei punti anche perché poi la
finalità è quella e ne sono contenta anche in vista dell'ordine del
giorno successivo; condividiamo tutti che così com'è, se non si
mettono davvero in piedi delle collaborazioni... noi siamo
contenti, abbiamo letto con attenzione l'iniziativa di CVA che
però, ricordiamo, comprende solo la parte di efficientamento
energetico, c'è poi anche tutta l'altra parte di ristrutturazione
che, è vero, ha una percentuale diversa, ma comunque è importante
anche quella, quindi riuscire ad andare a mettere quest'iniziativa
di CVA in un quadro più complesso, ampliare tutte le offerte e far
sì che anche i piccoli interventi, per esempio su un'abitazione,
possano essere ricompresi in questa agevolazione, con quindi il
doppio beneficio, sia per il privato che vuole appunto fare questa
opera sia per la piccola impresa che ovviamente non ha una capacità
tale da poter garantire un numero d'interventi elevato in questa
direzione, quindi crediamo che dobbiamo e abbiamo il dovere di
mettere in campo tutte le condizioni per rendere possibile questo
tipo d'interventi.
Presidente -
Ha chiesto la parola l'assessore
Chatrian.
Chatrian (AV) -
È un tema assolutamente importante, mi è
spiaciuto in queste settimane, in questi mesi, non aver potuto
illustrare, con il tavolo tecnico, con Arpa e con tutti i
professionisti che l'hanno redatta, la strategia 2030 e soprattutto
il lavoro fatto nel 2019 per quanto riguarda Valle d'Aosta Fossili
Free 2040; nella prossima Legislatura ci sarà spazio e modo per
poter non solo illustrare la strategia e i risultati ma soprattutto
per trovare delle soluzioni anche finanziarie ed economiche per
dare corso alla strategia 2040 Fossil Free Valle d'Aosta.
Per quanto riguarda l'ordine del giorno, vorrei fare solo una
considerazione di ordine generale: l'ottimismo mio in questo caso è
medio, una via di mezzo, forse, fra il primo intervento del collega
Farcoz e il secondo del collega Aggravi, nel senso che forse
abbiamo fatto i conti senza l'oste: è ottimo l'articolo 119 nel
decreto rilancio, il 34 del 2020, ma, se non ci saranno dei
correttivi nei dispositivi applicativi, non si toccherà il boccio,
nel senso che se non ci sarà una modifica robusta all'articolo 119,
gli hotel ci rientreranno oppure no? Tutto il comparto ricettivo
rientrerà nell'ecobonus 110% oppure no? Tutti gli edifici degli
anni '60,'70 e '80, che sono dei colabrodo dal punto di vista
energetico e ambientale, ci entreranno oppure no? A oggi no.
Quindi speriamo che nelle prossime settimane, nei prossimi
giorni, ci sia non una modifica, un perimetro certo, perché
altrimenti a oggi ci rientrerebbero solo le prime case e quindi
mettere in campo una bella misura, ma dall'altra parte non ci
sarebbe la possibilità di poter dare corso, anzi, non so se avete
avuto modo di poter verificare: se rimane l'articolo 119
praticamente è migliore la vecchia misura del 65% e del 50%, ormai
datata 2009-2010. Questo è il passaggio più importante.
A livello nazionale, ci sono degli emendamenti depositati per
far rientrare gli alberghi, per far rientrare le seconde case non
di lusso, che poi sono degli appartamenti da reddito, stiamo
parlando di edifici già esistenti, quindi nel momento in cui l'idea
è buona, nel momento in cui lo strumento è buono, poi bisogna avere
anche la capacità di far rientrare in un perimetro utile altrimenti
è solo uno spot.
Ieri parlavamo di "fatti e non parole", noi speriamo che a
livello nazionale ci sia la volontà d'inserire tutto il ricettivo,
quindi tutto il patrimonio immobiliare esistente, l'ADAVA e non
solo, a gran voce ha richiesto che sia inserito comunque questo
patrimonio immobiliare e che per gli edifici degli anni
'70-'80-'90, dislocati principalmente nelle vallate laterali, ci
sia spazio per rientrare all'interno di questa misura.
Detto questo, che è la parte più importante, per quanto riguarda
invece l'oggetto dell'ordine del giorno, poi il Presidente chiuderà
su questo tema, io penso che ci sia spazio di poter quantomeno
valutare... è difficilissimo, innanzitutto una società deve fare
utili per poter utilizzare il credito, perché altrimenti siamo
fermi anche su questo primo passaggio che non è banale, anzi, è
fondamentale.
Il secondo invece è legato alla gestione ordinaria e alla
gestione speciale, anche questo da approfondire.
In terza battuta l'articolo 121 e 122 del DL rilancio prevedono
la cessione del credito ad altri soggetti, inclusi intermediari
finanziari e istituti di credito.
Non è chiarissimo, oltretutto, il percorso e quando le cose non
sono chiare io penso che il buon legislatore debba quantomeno dire,
se c'è la volontà, da parte dei proponenti, di valutare il
percorso. Da parte nostra c'è la volontà di valutarlo attentamente
con tutto quello che ho cercato di mettere in elenco; la parte più
importante è che ci sia una modifica all'interno dei decreti
applicativi, delle delibere applicative, delle linee guida e che
facciano rientrare, oltre alla prima casa, le seconde case non di
lusso e facciano rientrare tutto il patrimonio immobiliare
ricettivo.
A questo punto, il tutto si sommerà anche rispetto
all'intervento che ha fatto il collega Farcoz, cioè alla
programmazione e pianificazione 2040 Fossil Free Valle d'Aosta.
Presidente -
La parola al presidente Testolin.
Testolin (UV) -
Solo per tirare un po' le somme di quello
che hanno detto i colleghi che mi hanno preceduto e che hanno,
quota parte, espresso quello che avrei voluto dire io come sintesi
di quest'ordine del giorno.
Credo che ci siano - per arrivare puntualmente alle tre
declinazioni espresse all'interno del medesimo ordine del giorno -
alcune perplessità da verificare.
La prima sicuramente è l'assenza di oneri da applicare nel
momento in cui vengano messe a disposizione della finanziaria
queste detraibilità fiscali, evidentemente queste vanno utilizzate
in cinque anni e probabilmente ci sarà bisogno di uno sconto per
attualizzarle, e quindi per renderle fruibili fin da subito, per
chi ne avrà bisogno per attivare l'aspetto operativo dei lavori.
L'altro aspetto che contrasta con le indicazioni di mandato è la
sicurezza che determinate operazioni si possano fare.
Al di là di quanto già sottolineato dal collega in precedenza,
evidentemente le società che potranno utilizzare questi crediti
dovranno avere innanzitutto degli utili, perché altrimenti manca
l'aspetto fondamentale, e questo è ancora tutto da verificare.
L'altra perplessità rimane sulla possibilità di dare, da parte
di Finaosta, alle società partecipate, quindi nello specifico solo
ed esclusivamente le società partecipate, le quali, tolta CVA,
evidentemente non hanno dei grossi ritorni da un punto di vista di
detraibilità fiscale.
Detto questo però rimane valido il principio che si legge sia in
quest'emendamento sia in quello presentato dalla collega Rini e dal
collega Aggravi, nel voler verificare quello che può essere un
percorso da seguire e quindi, per quanto ci concerne, in questo
caso facciamo una proposta emendativa chiedendo alla proponente se
volesse modificare il suo impegno in: "impegna il Governo regionale
a verificare con Finaosta S.p.A. di" e poi le cose che sono state
esplicitate in modo da renderlo sostanzialmente in linea, anche se
è un po' più limitativo rispetto a quanto viene chiesto nell'ordine
del giorno successivo, "di andare a fare una verifica puntuale
delle iniziative che possono essere attivate e di darci contezza
delle stesse"; nel qual caso saremmo disposti ad approvarlo
altrimenti ci asterremo.
Presidente -
La parola al collega Gerandin.
Gerandin (MOUV') -
Volevo solo chiedere al Vicepresidente
Testolin, per riallacciarmi all'intervento del collega Farcoz
prima, se si poteva avere qualche elemento in più su quello che si
è detto, vale a dire sul discorso CVA, perché si è detto del
General Contractor, ma sul credito d'imposta non è stato chiaro
quale possa essere il ruolo di CVA - poi non so se questa assise e
gli altri Consiglieri abbiano qualche indicazione in più - e va
considerato che comunque quelli che usufruiscono dell'energia
elettrica prodotta e venduta da CVA sono anche soggetti che sono
dislocati in tutta Italia; vorrei capire se la proposta fatta da
CVA, vale a dire General Contractor, era riferita ai Valdostani o
alla globalità degli utenti CVA ed eventualmente se può dirci
qualcosa in più sul credito d'imposta.
Presidente -
Invito a stare sul tema dell'ordine del
giorno, perché qui andiamo a fare un approfondimento sulla proposta
CVA.
Testolin (UV) -
È solo per dire che al momento non ho
degli elementi da poter mettere a disposizione, quindi rispondo
solo per quello.
Presidente -
Consigliera Minelli, Per rispondere, solo
per la questione emendativa.
Minelli (RC-AC) -
Sulla questione emendativa e anche, se
è possibile, su un paio di considerazioni, mi spiace di avere poco
tempo.
Molto brevemente, il collega Farcoz ha fatto un riferimento
all'ordine del giorno del Fossil Fuel Free che abbiamo votato
l'anno scorso. Io credo che quest'iniziativa s'inserisca del tutto
in questo contesto e che vada proprio nella direzione di procedere
verso il Fossil Fuel Free; certo non possiamo aspettare il 2040 e
quindi dobbiamo mettere in campo delle azioni fin da subito.
Il collega Aggravi dice: Finaosta non ha nel suo core business
questi obiettivi e non bisogna sobbarcare Finaosta in questo
momento di una questione di tale importanza.
Io credo che nel core business di Finaosta ci sia il sostenere
le imprese e lo sviluppo e questa proposta ritengo che rientri in
questo aspetto. Il riferimento ad Aosta Factor: allora Aosta Factor
è uno strumento ma non ha la capacità economica di Finaosta, poi è
certo che sarà Finaosta a decidere, però fare riferimento, come
indirizzo, a una struttura di Finaosta e non direttamente a
Finaosta mi sembra limitare il campo.
È stato detto che è qualche cosa di superato, ciò che si
propone, ma non è così, perché CVA non deve occuparsi dei risvolti
fiscali, non è questo il suo compito, il compito è più generale, lo
deve svolgere un soggetto che è deputato a questo.
L'altra questione che è importante e che volevo sottolineare
riguarda proprio il decreto Rilancio, l'Assessore Chatrian ha
detto, a mio avviso, un paio di inesattezze.
Il problema ce l'abbiamo per gli alberghi, è vero, perché non è
stato definito che ne possano usufruire, e per le seconde case, ma
gli edifici vecchi, gli edifici risalenti agli anni '70, tutte le
abitazioni private rientrano nel decreto, basta alzare di due
categorie il livello di efficientamento. Il dubbio, certo, è sugli
alberghi e sulle seconde case.
Quello che non capisco comunque è questa faccenda: CVA va bene,
se fa questa cosa e Finaosta invece no. Ma c'è una gerarchia, c'è
la Regione, c'è Finaosta e c'è CVA, quindi l'indirizzo deve essere
dato dalla Regione, è questo il discorso, altrimenti aspettiamo che
vengano fatte altre cose.
Per quanto riguarda la proposta emendativa, il presidente
Testolin, se ho scritto giusto, chiede "impegnare il Governo
regionale a verificare con Finaosta" e poi si mantengono i punti
dell'impegnativa. Io chiedo se si può aggiungere a quanto scrive e
a quanto propone il Presidente: "impegna il Governo regionale a
verificare con Finaosta la praticabilità tecnica di attivare e
disporre". La praticabilità tecnica, e spiego il perché, perché
l'indirizzo politico è da definire.
Presidente -
La parola al collega Cognetta.
Cognetta (VDALIBRA) -
Mi sembra di aver capito, da come
si è sviluppato il dibattito, che ci sono questioni tecniche che in
teoria impediscono quanto dichiarato dalla collega, però magari mi
sono sbagliato, perché probabilmente la collega ha delle
informazioni che noi non abbiamo e che contrastano con quanto detto
da alcuni colleghi.
Il fatto che gli enti pubblici o Finaosta possano in qualche
modo acquisire dei crediti d'imposta è alquanto fantasioso, perché
non credo che un ente pubblico possa portarsi a casa il credito
d'imposta, visto che l'ente pubblico non paga le tasse, quindi mi
sembra alquanto strano.
L'altra cosa che vorrei poi far notare è che la presidente Rini
ha fatto un altro ordine del giorno in cui impegna però Aosta
Factor, che di mestiere compra i crediti; cioè normalmente Aosta
Factor cosa fa? Tu hai una fattura e te la sconta, si dice
tecnicamente, cioè ti dà un anticipo dei soldi che devi prendere, e
quindi in un qualche senso è "più titolata" a fare lo stesso su un
credito d'imposta, che poi gestito nel modo in cui si pensa di
gestirlo con lo Stato è più o meno la stessa cosa - è più o meno,
ho detto, collega - non è proprio esattamente la stessa cosa,
andrebbe fatta una modifica anche lì, ma diciamo che è più vicino a
quello che si vorrebbe fare. Di sicuro è un po' più lontano
Finaosta. Mentre invece CVA lo propone perché, avendo una grande
quantità di utili, chiaramente è un vantaggio per CVA. Quindi
quando lo fa una partecipata, lo può fare se ha degli utili, perché
altrimenti le creiamo un danno.
Allora se nella parte filosofica generale può anche avere un
senso, poi quando la vai ad applicare questa roba qui, secondo il
mio modesto parere, potrebbe avere dei grossi problemi.
Poi volete modificarla smorzandola completamente e aggiungendo
una frase "verificare la fattibilità tecnica" attraverso la quale
poi si arriverà alla conclusione che la fattibilità tecnica ti dirà
che non si può fare? Va bene lo stesso, così l'approviamo e siamo
tutti contenti, giusto Presidente? Perché è lì che andiamo a
finire. Noi scriviamo "verifichiamo la fattibilità tecnica" per poi
scoprire che non si potrà fare con quella fattibilità tecnica. Va
bene.
E quindi, per quanto mi riguarda, mi attengo a quanto ha detto,
perché mi fido ancora di quello che dice da questo punto di vista
il collega Aggravi, perché mi sembra che ne sappia qualcosina in
più.
Presidente -
Grazie collega. Possiamo mettere in
votazione il testo emendato? La votazione è aperta. La votazione è
chiusa.
Presenti: 34
Votanti: 31
Favorevoli: 21
Contrari: 10
Astenuti: 3 (Gerandin, Restano e Rini)
Il Consiglio approva.
Vista l'ora, colleghi, possiamo sospendere i lavori che
riprenderanno alle ore 15:00.
---
La seduta termina alle ore 12:48.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK