Consiglio Regionale della Valle d'Aosta - Oggetto del Consiglio n. 3161 del 22 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3161 del 22 ottobre 1987 - Resoconto
OGGETTO N. 3161/VIII - POTENZIAMENTO DELL'ATTIVITÀ DELL'UNITÀ
OPERATIVA DI OSTETRICIA E GINECOLOGIA PER INTERVENTI ATTI A
FAVORIRE LA PROCREAZIONE. (Interpellanza).
PRESIDENTE:
Do lettura dell'interpellanza presentata dal
Consigliere Sandri:
Interpellanza
Negli ultimi anni il numero dei nati in Valle d'Aosta è
diminuito mentre sono in netto aumento le difficoltà per le coppie
che desiderano di vedere realizzato tale desiderio.
Purtroppo presso l'Unità Operativa di Ostetricia e
Ginecologia del Presidio Ospedaliero del Beauregard non si effettua
alcun intervento coordinato di aiuto alla fertilità, nè sono in
atto quegli accertamenti per una tempestiva diagnosi precoce di
alcune diffuse anomalie come l'anemia mediterranea, la distrofia
muscolare e soprattutto il mongolismo.
Ritenendo il diritto alla procreazione uno dei cardini
fondamentali del diritto umano, si
Interpella
l'Assessore alla Sanità ed Assistenza Sociale per
conoscere:
-
i motivi di tali carenze;
-
se e come intenda promuovere iniziative per concretamente
aiutare chi desidera avere figli e incontra difficoltà;
- se e come intenda promuovere iniziative per offrire la
tranquillità di una gravidanza sicura anche alle donne a rischio
per malattie generiche o per età;
-
in che modo intenda potenziare, dal punto di vista
dell'ordinamento organizzativo, l'Unità Operativa in
questione.
PRESIDENTE:
Ha chiesto di illustrare l'interpellanza il
Consigliere Sandri, ne ha facoltà.
SANDRI (N.S.) -
Questa iniziativa vuole aprire
l'attenzione su un argomento che spero di riuscire a sviluppare
anche nei prossimi Consigli e che ritengo uno dei temi fondamentali
dell'attività politica che faccio. Credo che tale argomento
dovrebbe essere forse fondamentale anche per l'attività stessa del
Consiglio; mi riferisco all'attenzione che i politici dovrebbero e
devono avere per i momenti salienti della vita di una persona, e
quindi della vita di tutti i nostri concittadini.
Uno dei momenti più importanti sicuramente è quello della
nascita, e questo avvenimento così fondamentale e comune a tutti
noi esige una attenzione molto grande da parte di chi, come gli
uomini politici, hanno la responsabilità sanitaria di questo
evento. Ed è un'attenzione che non va soltanto intesa su quello che
è il normale evolvere di questo evento del tutto fisiologico, ma
anche per prevenire le possibili situazioni di difficoltà ad esso
collegate, le situazioni di disagio che possono vivere le
persone.
In particolare, vorrei richiamare con questa interpellanza
l'attenzione dell'Assessore, e quindi conoscere le intenzioni, su
due aspetti fondamentali: il primo è quello dell'aiuto alla
natalità. In altre Regioni d'Italia si danno degli incentivi
economici; io penso che si debbano dare degli incentivi dal punto
di vista strutturale: chi desidera avere un figlio, deve essere
posto nelle condizioni di poterlo far nascere, o comunque bisogna
che si faccia di tutto per poter estrinsecare questo suo
diritto.
Invece mi sembra di capire dalle informazioni che ho assunto che
non esiste in Valle d'Aosta presso l'Unità Operativa Ostetricia e
Ginecologia l'attenzione verso questi problemi, nel senso che non
esiste un centro o qualcuno che si occupi specificamente in maniera
continuativa dell'aiuto per la lotta alla sterilità; non esistono
ambulatori che si dedicano a questo, non si praticano quelle
terapie che possono aiutare la fertilità.
Il secondo tema che è alla base di questa interpellanza, che è
altrettanto valido e legato alla natalità, è quello di favorire la
nascita, per quanto possibile, di bambini sani. Questo implica il
normale lavoro di routine per seguire le donne che sono incinte, ma
significa anche per alcune categorie particolari evitare che
incorrano in incidenti di tipo genetico, nel senso che esistono
come tutti ben sappiamo dei geni che possono provocare delle
malformazioni anche gravi subito dopo la nascita. Mi riferisco in
particolare alla distrofia muscolare e all'anemia mediterranea,
quest'ultima soprattutto si fa più frequente in Valle d'Aosta per
le forti correnti immigratorie che sono avvenute negli ultimi
decenni e che fanno prendere coscienza di questo problema, perchè è
chiaro che tutti in Sardegna sanno come difendersi dall'anemia
mediterranea perchè è un problema concreto che vivono da vicino.
Molti non sanno che esistono portatori di Ferrara; allora se un
sardo si sposa con una ferrarese in Valle d'Aosta, non ha forse
coscienza di questo rischio. Quindi la struttura pubblica si deve
porre questo problema. Per quanto riguarda il mongolismo, si fanno
già in Valle degli esami di amniocentesi con conta cromosomica,
però purtroppo con una tecnica che è limitata ad interventi alla
diciassettesima settimana di gestazione, cioè quando l'eventuale
intervento di interruzione della gravidanza pone già dei problemi
seri. Mi parrebbe più interessante poter sviluppare in Valle
d'Aosta quegli interventi che vengono fatti da altre parti in
Italia e all'estero, che consentono una diagnosi alla nona
settimana di gravidanza, e di conseguenza un intervento più
semplice e meno traumatico.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
Chiedo scusa al Consigliere Sandri se non
sarò in grado di rispondere tecnicamente se è migliore la 17^
settimana o la 20^, comunque per quanto riguarda il settore della
natalità è vero che in tutta l'Europa occidentale c'è un calo di
nascite, mentre per quanto riguarda l'Italia, nelle Regioni
settentrionali, il confronto nascite/ morti è addirittura inferiore
a zero. È anche vero che non è solo un fenomeno di questi ultimi
anni, tant'è che negli ultimi 5-6 anni sono standardizzate su circa
900 all'anno, e la popolazione è sempre rimasta circa sui 114 mila
abitanti.
Le coppie che possono avere difficoltà a concepire figli sono,
almeno per quanto ne sappiamo noi, dalle 50 alle 70 all'anno, ed è
da anni che continuano ad essere queste cifre quindi non è che ci
sia un aumento o un calo improvviso.
Per questo c'è un sistema di appoggio sul territorio che si
compone di 19 consultori, che non è inferiore come numero a quello
di Milano e di Torino, che mi pare ne abbiano 22 o 23. Quando si
parla di intervento coordinato di aiuto alla fertilità,
bisognerebbe sapere cosa si vuole precisamente; se si vuole parlare
di inseminazione artificiale la cosa è molto più complicata, perchè
questa tecnica di per sè, almeno a detta dei ginecologi che hanno
partecipato a dei corsi a Palermo, pone dei problemi di supporto
tecnico-laboratoristico che dovrebbe essere dato dai biologi.
Questi centri, che dovrebbero essere di supporto alla ginecologia
ed ostetricia, dovrebbero essere altamente specializzati ed avere
un lavoro che supererebbe senz'altro quelle che sono le necessità
in Valle d'Aosta, quindi le 50 o 70 coppie sterili.
Quando si parla della tempestiva diagnosi precoce di alcune
diffuse anomalie, qui siamo in grado di fare il prelievo del
liquido amniotico, ma non c'è la possibilità di fare queste
analisi. Centri attrezzati in questo senso sono i grandi centri
universitari di Genova, Milano, Torino, che raccolgono grosse zone
e casistiche. Non abbiamo la possibilità di fare queste analisi e
dobbiamo appoggiarci su questi grandi centri.
Detto questo, una novità che dovrà essere prevista nel prossimo
piano, è il settore dell'andrologia, in cui ci dovrebbero essere
interventi per il recupero urosessuale degli urolesi. Per il resto
non posso garantire che si possano fare tutti questi esami in Valle
d'Aosta, proprio per l'alta specializzazione che occorre.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
L'Assessore stamattina vuole proprio
dimostrare un grosso interesse per le iniziative della opposizione;
lo ringrazio per la risposta data, mi si consenta però una
osservazione di metodo.
Neanche io so bene quali siano tutti gli interventi atti ad
aiutare concretamente queste persone ad avere figli, nè è mio
compito come politico saperlo, però è una mia responsabilità come
politico quella di non abbandonare queste persone. Tutto quello che
è possibile fare ad Aosta, facciamolo qui; per quello che per
motivi tecnici non è possibile fare, si prendano delle iniziative
perchè la gente sia indirizzata dall'Unità operativa di Ostetricia
e Ginecologia verso questi centri competenti, e non solo
indirizzarla, ma seguire poi la loro presenza in questi centri.
Solo in questa maniera si dà loro la sensazione, indispensabile in
questi casi, di essere seguiti, altrimenti avvengono quelle
processioni da un centro all'altro senza alcuna indicazione precisa
e con risultati pessimi dal punto di vista psicologico.
Per quanto riguarda il discorso del nuovo piano sanitario,
apprezzo molto questo inizio di lavoro sul problema sessuale per
quanto riguarda la riabilitazione del settore di andrologia, però
volevo far presente una dimenticanza dell'Assessore in merito alla
citogenetica del mongolismo. Non è stata l'opposizione, ma la
Giunta regionale, ad autorizzare in base a norme di legge in Valle
d'Aosta la creazione di un laboratorio biologico di citogenetica,
non solo, ma ci si è serviti di una società a capitale regionale,
la SORIVAL, di cui il 35% è proprietà della FINAOSTA, che ha aperto
un laboratorio di citogenetica ad Aosta. Penso che queste cose
debbano essere conosciute ed utilizzate per il bene della
gente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK