Consiglio Regionale della Valle d'Aosta - Oggetto del Consiglio n. 1576 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1576 del 8 giugno 2022 - Resoconto
OBJET N° 1576/XVI - Communications du Président de la
Région.
Bertin (Presidente) -
Punto n. 2, passo la parola al
Presidente della Regione.
Lavevaz (UV) -
Finalmente riprendiamo un po' di normalità
anche all'interno di quest'aula senza i divisori e con la
consuetudine, prevista peraltro dai nostri regolamenti, di alzarci
in piedi quando interveniamo.
Colgo l'occasione di queste comunicazioni per condividere
anzitutto con voi un appuntamento rilevante che abbiamo in
programma per il 24 e il 25 giugno prossimi, quando avremo in
visita in Valle d'Aosta la Commissione Ambiente del Senato della
Repubblica.
L'appuntamento coordinato dal Senatore Lanièce sarà incentrato
anzitutto sul mondo dei ghiacciai e sulle sfide che i cambiamenti
climatici ci portano ad affrontare in questi anni.
Diverse strutture regionali e diversi enti del territorio sono
coinvolti in quest'iniziativa, che riveste una particolare
importanza e che ci permetterà di ribadire la centralità della
Valle d'Aosta nella gestione di un momento storico come questo.
Conto di aggiornarvi sul dettaglio di quest'iniziativa nel corso
della prossima seduta.
Vengo alla notizia della vendita della quota di maggioranza
della Cogne Acciai Speciali, che ci è stata comunicata dalla
proprietà la scorsa settimana nello stesso giorno in cui
l'iniziativa è stata resa pubblica. Si tratta ovviamente di una
questione di primaria importanza per il sistema produttivo
valdostano e per il mondo del lavoro nella nostra Regione;
l'assessore Bertschy avrà modo di aggiornarvi nella risposta alle
iniziative che sono previste all'ordine del giorno nei due Question
Time.
Vi anticipo, però, che sarà organizzato a breve un incontro tra
la Regione e l'attuale proprietà, insieme alla società che ha
annunciato l'acquisizione.
Abbiamo inoltre in programma per domani un incontro con le
organizzazioni sindacali per condividere le informazioni di cui
saremo in possesso. Seguiamo il dossier con la massima attenzione,
pur nel rispetto delle prerogative di un ente privato, come la
Cogne Acciai Speciali, e delle relazioni tra l'azienda e i
sindacati.
L'obiettivo comune è tutelare l'occupazione e la produzione
valdostana con un'attenzione costante verso le condizioni del
lavoro e dello sviluppo del nostro territorio.
Presidente -
Vi sono interventi? Se non vi sono
interventi... consigliera Erika Guichardaz ne ha facoltà.
Guichardaz E. (PCP) -
Solo per dire che rimango piuttosto
costernata dal fatto che non si dica nulla a quest'Aula ancora oggi
rispetto alla crisi politica e si faccia finta di nulla. Credo che
sia questo il luogo in cui i cittadini si aspettino un confronto e
dopo due mesi di balletti noi ci aspettavamo che qualcosa venisse
detto.
Presidente -
Consigliere Baccega ne ha facoltà.
Baccega (FI) -
Evidentemente il sorvolare su un argomento
di questo tipo, la crisi politica, che ha occupato pagine e pagine
di argomenti più o meno condivisibili sulle testate giornalistiche,
fa sì che questa Valle d'Aosta ha bisogno di capire che cosa sta
succedendo e di capire fino a dove si vuole arrivare. Quindi è
corretto l'input che arriva dalla collega Guichardaz: sarebbe
opportuno che quest'oggi il Consiglio possa in qualche modo
affrontare il tema politico che attanaglia questa Regione da
diversi mesi, direi da più di un anno, e affrontare direi in modo
aperto, sereno e sincero, e capire che cosa sta succedendo in
questa Regione, con tutti gli appuntamenti che abbiamo davanti a
noi, il PNRR del quale ci riempiamo tutti quanti la bocca, abbiamo
bisogno di capire. La gente, i Valdostani, hanno bisogno di
capire.
Quindi se si vuole fare una sospensione con una riunione dei
capigruppo per valutare se tutti siamo d'accordo ad affrontare
questa tematica politica che, in qualche modo, ha bisogno di essere
sviscerata.
Presidente -
Altri? Consigliera Spelgatti.
Spelgatti (LEGA VDA) -
Stavo aspettando a intervenire
perché è stata fatta una domanda importante, quindi stiamo
aspettando di sapere se venga convocata questa richiesta.
Presidente -
Io aspettavo soltanto se qualcun altro
volesse associarsi alla richiesta fatta dal consigliere Baccega
rispetto alla convocazione di una conferenza capigruppo adesso.
Spelgatti (LEGA VDA) -
Sì.
Presidente -
Va bene, anche la consigliera Spelgatti si
associa alla richiesta del consigliere Baccega. Sospendiamo
brevemente per una riunione della conferenza capigruppo.
La seduta è sospesa dalle ore 09:14 alle ore 10:35
Bertin (Presidente) -
Riprendiamo i lavori, in seguito
alla riunione della capigruppo e dei gruppi di maggioranza e di
minoranza. Si è prenotato il consigliere Marquis, ne ha
facoltà.
Marquis (FI) -
Abbiamo chiesto la sospensione per
proporre in capigruppo l'inserimento di uno spazio di discussione
riguardo alla situazione politica che si è venuta a creare.
Prendiamo atto con stupore della mancanza di volontà di discutere
su questo argomento che riteniamo che in questo momento fosse la
priorità, un argomento, tra l'altro, che è da due mesi che occupa
le colonne di tutti i giornali, se ne parla quotidianamente in
televisione e attraverso tutte le modalità di comunicazione.
Credevamo quindi che fosse anche importante che in quest'aula, il
Consiglio Valle, che è il luogo che rappresenta tutti i Valdostani,
che venissero date oggi delle risposte e delle spiegazioni a quello
che si è discusso e a quello che si è addivenuti dopo questi due
mesi di discussione.
Riteniamo che fare finta che il problema non sussiste, oltre a
essere poco utile, sia anche inopportuno verso la Valle d'Aosta,
verso i Valdostani, che invece dovrebbero sapere con chiarezza,
sostanzialmente, delle determinazioni a cui si è arrivati.
Noi pertanto, come rappresentanti del gruppo di Forza Italia,
richiediamo che ci sia un ripensamento rispetto alla posizione che
ci è stata espressa in capigruppo dalla maggioranza perché credo
che ci possa essere ancora dello spazio per ravvedersi
sull'argomento.
Diversamente, per quanto ci riguarda, credo che con grande senso
di responsabilità, ci riserviamo poi di esprimere al di fuori
dell'aula le nostre opinioni su questo argomento, che riteniamo che
sia una priorità, con i mezzi che ci sono consentiti.
Presidente -
La parola al consigliere Manfrin, ne ha
facoltà.
Manfrin (LEGA VDA) -
Innanzitutto, mi si consenta, come è
stato fatto all'inizio della seduta, di esprimere un'enorme
soddisfazione per la rimozione degli ostacoli che erano frapposti
fra i colleghi in quest'aula e per la soddisfazione di poterci
finalmente alzare in piedi per parlare, dopo un periodo che è stato
terribile e che ha effettivamente spaccato e spezzato la nostra
società, anche sulla base di quelle che sono state le disposizioni
di contenimento della pandemia.
Mi associo a quanto ha già esposto il collega Marquis, nel senso
che quanto esposto... la motivazione anche di una lunga sospensione
delle forze d'opposizione era dovuta all'espressione e
all'elaborazione di una richiesta di una discussione politica che
parte da un presupposto, un presupposto che manca, ed è mancata
nelle comunicazioni del Presidente della Regione qualsiasi
indicazione relativa alla, per lo meno mancata, ricomposizione
della maggioranza piuttosto che assegnazione delle deleghe
piuttosto che ancora un eventuale futuro politico che riguarderà
quest'Aula.
Effettivamente questo è stato sulle prime pagine di tutti i
giornali e lo è da varie settimane e forse una comunicazione in tal
senso, e forse una discussione in questo senso sarebbe stata
opportuna e avrebbe permesso di capire, anche banalmente, a che
punto si è con la crisi, senza lasciare che purtroppo persone - e
sono il primo purtroppo a rappresentare la categoria dei
giornalisti ma ahimè mi tocca - persone che magari non hanno
proprio informazioni di prima mano, provino a fare delle illazioni
o provino a muovere le acque, senza poi conoscere effettivamente
qual è la realtà, quindi sarebbe stato sicuramente interessante
anche capire i vari posizionamenti dei movimenti o chi è stato
interessato rispetto alla composizione, tra chi è diciottesimo, chi
è diciannovesimo, chi diciassettesimo...
Così non è stato e anche noi riterremmo opportuno che questa
discussione venisse affrontata, abbiamo già espresso la posizione
del movimento con un comunicato stampa ufficiale rispetto e nel
merito appunto delle questioni che riguardano la maggioranza. Ne
prendiamo atto e prendiamo atto che però forse la chiarezza
dovrebbe essere alla base di ogni scelta e anche all'inizio di
quello che si esprime all'interno di quest'aula, perché senza avere
una chiarezza di quello che è il futuro, risulta anche un po'
difficile affrontare il presente.
Presidente -
Consigliera Erika Guichardaz, ne ha
facoltà.
Guichardaz E. (PCP) -
Non credo che basti togliere dei
plexiglass e alzarsi in piedi per tornare alla normalità, almeno
questa è la mia visione, quindi mi sembra che soprattutto i temi
che andremo ad affrontare durante queste due giornate ci fanno
capire che purtroppo non siamo ancora arrivati a questo punto.
Anche noi eravamo dell'idea di dover affrontare quanto da mesi -
o meglio da anni, da oltre un anno ormai - è sotto gli occhi di
tutti, soprattutto perché troviamo piuttosto imbarazzanti alcune
dichiarazioni che vorrei riportare: "Ha prevalso il bene di un
movimento a discapito di una situazione più accomodante per chi sta
governando".
Io credo che non è che bisogna pensare al bene dei singoli
partiti o movimenti, ma sarebbe importante pensare al bene dei
Valdostani. Avrei preferito che in quelle dichiarazioni l'idea a
diciotto fosse per il bene dei Valdostani.
Sotto questo punto di vista, i grandi assenti di questi due mesi
sono stati i programmi, tant'è che abbiamo letto che a seconda
delle tre opzioni non c'erano problemi sui programmi.
Io mi chiedo se non ha più senso dire allora di essere di
destra, di sinistra, avere idee più liberali, più progressiste, se
poi sui.
Credo che sotto questo punto di vista una spiegazione ai
Valdostani debba essere data e aspettiamo con ansia che l'interim
magari finisca e che anche le Commissioni possano avere finalmente
i loro Presidenti, senza avere dei vicari come sta succedendo ormai
da oltre un anno.
Presidente -
Il presidente della Regione Lavevaz ne ha
facoltà.
Lavevaz (UV) -
. Brevemente solo per spiegare le
motivazioni per le quali non abbiamo ritenuto di aprire una
discussione politica in aula in questo momento.
Confesso che sono stupito dalle richieste del collega Marquis
che chiede cosa sia successo: in ultimo è successo che lei ha dato
le dimissioni dalla maggioranza e quindi la maggioranza ha perso un
pezzo, questo mi sembra abbastanza evidente e la cosa più semplice,
solo in ordine di tempo, l'ultima cosa che è successa; adesso
giustamente lei frequenta un altro movimento e quindi ha altre
linee, però questo è successo.
Di fondo però quello che invece non è successo è che non si sia
aperta una crisi ufficialmente in quest'aula: è vero che c'è stata
una narrazione da parte di tutti, ognuno fa il suo mestiere, lo fa
nei modi e nei tempi che crede più opportuno, ma basta guardare - e
credo che sia questa la risposta che diamo ai Valdostani, anche
rispetto all'interim che la collega Guichardaz ha tirato
ulteriormente in ballo poco fa - gli atti che questo Consiglio ha
approvato negli ultimi tre Consigli, una decina di atti
legislativi, compresi atti molto importanti che sono stati gestiti
dall'Assessorato all'ambiente: il Piano rifiuti, la legge sul
servizio idrico integrato. Questioni che nell'anno precedente, dove
l'interim non c'era, come in particolare il servizio idrico
integrato, erano completamente dimenticati. Non voglio aprire oggi
nessun tipo di polemica.
Ad oggi una discussione politica all'interno di quest'Aula non
ha alcun senso, perché il dibattito politico - che giustamente
stanno facendo i movimenti - come avevamo detto due mesi fa era
volto a esplorare la possibilità di soluzioni alternative a questa
maggioranza, una maggioranza che c'è. Possiamo dire che siamo
immobili, possiamo dire quello che vogliamo, ripeto, basta che i
Valdostani vadano a vedere le delibere approvate in Giunta e gli
atti legislativi approvati in Consiglio e la risposta è tutta
lì.
Presidente -
Consigliera Minelli, per fatto
personale.
Minelli (PCP) -
Per fatto personale perché, ovviamente,
il presidente Lavevaz, nel suo intervento, senza citarmi, mi ha
chiamata in causa, visto che l'Assessore all'ambiente lo scorso
anno ero io e ha detto, per quanto riguarda il servizio idrico
integrato, che si è trattato di un dossier completamente
dimenticato e che è stato approvato nel passato Consiglio.
Io non ho intenzione di mettermi a discutere su questo in
maniera approfondita, dico soltanto una cosa: il dossier si era
iniziato a prenderlo in carico, le interlocuzioni con il BIM
c'erano state, ma ricordo che il dossier sul servizio idrico
integrato è vecchio di quindici anni e si arriva ad approvarlo a
ridosso di scadenze inderogabili.
No, il dossier non è stato fermo Presidente, ma in ogni caso le
ricordo che sono sette i mesi in cui io sono stata Assessore, non
un giorno di più, anzi, qualcuno in meno, perché era il 14 di
maggio ed era comunque iniziato un lavoro, che poi è proseguito,
ovviamente e giustamente, nell'anno in cui lei ha retto l'interim,
ma non si venga ad attribuire responsabilità a chi ha avuto per
sette mesi l'incarico di un Assessorato, quando sono quindici anni
che chi è stato seduto su quei banchi non ha preso in carico
quest'argomento. Quindici anni! E non è l'unico ritardo, perché la
stessa cosa succede, e lì mi spiace, perché la situazione era un
po' diversa, per altri dossier che erano stati portati a termine,
che erano pronti da essere approvati, e mi riferisco per esempio al
Piano regionale dei trasporti, ma mi riferisco anche ad altre cose
che sono ferme in Commissione da un anno e mezzo.
Da un anno e mezzo tutto fermo perché lì, evidentemente, c'era
un'altra volontà - o non c'era una volontà, questo è da discutere -
però se lei deve fare degli elenchi di cose fatte o non fatte, le
dica tutte, dica anche quelle che erano pronte e non sono state
portate avanti, per motivi che, evidentemente, io credo di
conoscere abbastanza bene ma credo che li conosca anche lei!!
Presidente -
Consigliere Marquis, per fatto
personale.
Marquis (FI) -
Credo che sia doveroso a questo punto fare
due considerazioni, a seguito delle dichiarazioni che sono state
fatte dal Presidente.
Presidente, vede, io non volevo entrare nel merito delle
questioni, ma diamo una lettura corretta di quella che è la
situazione. La crisi è cominciata con le dimissioni di un Assessore
e di un Presidente di Commissione; quel giorno è stato detto:
"Lasciateci il tempo qualche giorno, reintegriamo il Governo e
mettiamo le cose di nuovo in grado di funzionare".
Sono passati trecentonovanta giorni a oggi e il tutto è ancora
un dossier à suivre.
In nove mesi si fa un bambino, si concepisce un bambino, e
nasce; non riusciamo a sostituire un Assessore? Ma forse una delle
ragioni per cui ho lasciato la maggioranza - magari bisognerebbe
chiederselo - è anche questa, l'immobilismo che ha dichiarato
lei.
Io non è che frequento Forza Italia, io ho fatto una scelta
politica di entrare in un gruppo che ha determinati valori e che
vuol portare avanti determinati principi.
Però il tutto ha dei limiti, anche a livello di considerazioni,
me lo consenta. Risolva questo problema. Due mesi fa, quando io ho
dato le dimissioni, lei ha detto: "Non c'è problema, la maggioranza
non esiste più, bisogna fare dei ragionamenti"; oggi ci si dice,
dopo due mesi di discussione...
Presidente -
Consigliere Marquis...
Marquis (FI) -
... a diciotto ci siamo e possiamo portare
avanti i problemi della Valle d'Aosta.
Presidente -
Ricordo, per ragioni organizzative, che alla
fine dei punti 4.02 e 4.03 - vale a dire i Question Time
riguardanti la Cogne - ci sarà una discussione sull'argomento,
discussione nella quale i gruppi potranno intervenire per cinque
minuti a gruppo e una sola persona, ricordando che si tratta di
argomenti di stretta attualità e anche piuttosto delicati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK