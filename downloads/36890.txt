Consiglio Regionale della Valle d'Aosta - Oggetto del Consiglio n. 792 del 22 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 792 del 22 ottobre 2014 - Resoconto
OGGETTO N. 792/XIV - Interrogazione: "Notizie in merito alla
riattivazione dei cantieri per la realizzazione di strutture
socio-sanitarie a Signayes e in via Brocherel nel Comune di
Aosta".
Presidente
- La parola all'Assessore Fosson.
Fosson (UV) -
Sì, grazie Presidente.
Consigliera Fontana, qui siamo ancora più in difficoltà (questo
lei lo sa): qui ci sono due cantieri che sono stati interrotti
sempre per problemi di ditte che hanno ricevuto appalti e che non
hanno portato a termine i lavori; lo diceva correttamente, qui
bisogna trovare una soluzione negli appalti che non sia al minimo
ribasso, come previsto a livello nazionale, rispetto ad alcune
ditte che hanno più avvocati che ingegneri e quindi vanno avanti e
poi interrompono i lavori. Il centro di Nus era gestito dal Comune
di Nus, questo è addirittura gestito dal Comune di Aosta e poi il
"Brocherel", lo sa anche lei, ha una storia nella quale dopo 10
anni le opere cambiano anche con modifiche di destinazione perché
ad esempio quello che poteva essere per il "Brocherel" un centro
per autosufficienti, adesso abbiamo visto che gli autosufficienti
non hanno più bisogno di ricovero, ma vengono gestiti in casa.
Comunque, per rispondere ai suoi quesiti, Signayes deve
diventare un centro per anziani importante perché ad Aosta mancano
posti letto. Aosta ricovera i suoi anziani spesso in strutture
vicine, nei comuni vicini, e non è giusto. Qui il progetto è stato
interrotto perché c'è stato il fallimento della ditta appaltatrice,
però qui ormai il Comune ha superato questa fase giudiziaria, ha
aggiornato e preparato un progetto esecutivo in questi mesi per
riappaltare i lavori rimanenti a completamento delle opere (che
sono il 60 percento dei lavori inizialmente previsti) chiedendo
l'approvazione dell'iter. Noi stiamo attendendo gli elaborati del
progetto della commissione di verifica. Per completezza di
informazione, si segnala che i lavori iniziali complessivamente
previsti ammontano circa a 2 milioni di euro, la prima fase si è
chiusa e collaudata a seguito del fallimento dell'impresa ed è
stata ultimata con un costo pari a 814 mila euro; la seconda fase
che stiamo iniziando, di cui è stato approvato il progetto
esecutivo, ammonta a 1 milione e 200 mila euro. Rimanendo sempre
sui dati concreti, al "Bellevue" sono previsti 300 giorni per
l'esecuzione dei lavori dell'opera a partire dall'aggiudicazione
della gara che è stata ipotizzata per la primavera del 2015.
Quindi, per chi giustamente sollecita e si rivolge a lei per la
realizzazione di questa opera, pensiamo che funzionerà nel 2016,
metà anno-fine 2016. Poi deve essere fatto un nuovo appalto, quindi
speriamo che nel nuovo appalto non si incorra di nuovo in una ditta
che fa metà dei lavori e poi se ne va.
Il "Brocherel" è un discorso un po' più complesso. Chiaramente
anche lì c'è stato il fallimento di un'impresa e il Comune di Aosta
ha intrapreso un'azione giudiziaria che si è conclusa nel 2012. Con
il Presidente Rollandin abbiamo fatto un'ispezione l'anno scorso
con tutti i dirigenti, abbiamo deciso che è un'opera da concludere,
che non si può lasciare lì, ma bisogna portarla avanti ed è
ripartito tutto un iter decisionale di questo tipo con delle
variazioni di destinazione, nel senso che il Comune ha previsto di
sostituire gli asili nido con una scuola per l'infanzia (questo per
raggruppare tutte le scuole). Poi rimane il centro anziani, l'USL
ha comunicato che il Poliambulatorio lì non ha più senso, perché ne
abbiamo altri e altre organizzazioni. Il Collegio di vigilanza ha
deciso, alla luce delle richieste, che il Comune di Aosta procederà
ad un nuovo progetto che deve essere poi firmato dal Presidente per
una nuova conferenza di programma per modificare questo accordo.
Ecco è quindi ripartita la macchina organizzativa. L'approvazione
del progetto esecutivo del corpo centrale destinato a comunità
alloggio e microcomunità, centro diurno per anziani avverrà entro
la fine del 2014, mentre l'appalto dell'opera di aggiudicazione dei
lavori sarà prevista a giugno del 2015, e poi tra un anno, un anno
e mezzo, quindi intorno a fine 2016 o inizio 2017 speriamo di
vedere quest'opera su cui ci siamo impegnati tanto. Il Comune di
Aosta e il Consigliere Rigo si ricorderanno. L'opera è ripartita
anche proprio per un'esplicita posizione della Giunta del
Presidente Rollandin e adesso sta riprendendo questo percorso, che,
come ho indicato, speriamo sia rispettato nella sua tempistica.
Presidente -
La parola alla Consigliera Fontana.
Fontana (PD-SIN.VDA) -
Grazie Assessore per le
informazioni.
Questo è sicuramente un problema più drastico di quello del
Consultorio di Nus, ricordo, già nel 2006 avevo visto un progetto
che era molto ambizioso, pensavamo tutti che arrivasse alla fine
per dare servizi efficienti ai cittadini valdostani; invece si è
fermato, è diventata una struttura che fa veramente male al cuore
vedere in che stato è. Tra l'altro i cittadini che abitano lì
vicino si lamentano perché è abbandonata, si spendono tanti soldi e
poi ci ritroviamo a non riuscire mai a portare a termine queste
strutture molto importanti.
C'è comunque qualcosa che non funziona, bisogna veramente
cercare di rivedere, cambiare le regole, non lo so...abbiamo visto
che proprio la burocrazia porta a questo, dobbiamo veramente
metterci lì, attorno a un tavolo, e vedere cosa fare per cambiare
anche queste regole. Non è possibile che qui, parlo della Valle
d'Aosta...non è la prima struttura, penso all'area megalitica,
penso all'aerostazione, abbiamo tante strutture che fanno questa
fine! Spendiamo il doppio dei soldi che si stanziano e poi,
logicamente, più avanti si va -come giustamente diceva lei - e il
progetto fatto all'inizio cambia perché le esigenze cambiano e ci
ritroviamo a rincorrere sempre questa macchina. Comunque è già un
primo passo, se questo viene riappaltato c'è la speranza che
ripartano i lavori. Farò molta attenzione, anzi le chiedo, quando
ci sarà il progetto, se è così gentile magari di fare una riunione
in commissione affinché si capisca un po' come evolvono i lavori, e
speriamo in bene, veramente si concludano una volta per tutte.
Stiamo attenti per il futuro, le strutture bisogna completarle,
dobbiamo dare un'accelerazione. È ora di finirla con questa
situazione e se c'è qualcuno che ne ha colpa che si prenda le sue
responsabilità, è vergognosa la figura che fa l'istituzione, anche
perché i cittadini danno la colpa a noi, invece è la tanta
burocrazia che porta a questa situazione. Grazie Assessore.
Presidente -
Punto 9 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK