Consiglio Regionale della Valle d'Aosta - Oggetto del Consiglio n. 354 del 8 luglio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 354 del 8 luglio 1981 - Resoconto
OGGETTO N. 354/81 - PROBLEMI CONCERNENTI LA PROFESSIONE DI
ASSISTENTE SOCIALE. (Interpellanza)
Presidente
- Do lettura dell'interpellanza presentata dai
Consiglieri Minuzzo e Viberti:
INTERPELLANZA
I Consiglieri regionali Pietro Minuzzo e Ilio Viberti
interpellano:
l'Assessore competente per sapere:
a) se è già pervenuta la risposta al quesito posto
dall'Assessore all'Associazione Nazionale Assistenti Sociali; se
sì, conoscere tale risposta;
b) se non ritiene, per i motivi sopraesposti, di riformulare
il bando di concorso in oggetto;
c) se non ritiene opportuno prendere iniziative tali da
sollecitare al Parlamento italiano il riconoscimento ufficiale con
la conseguente creazione di scuole statali per la formazione di
Assistenti Sociali.
Presidente
- Illustra l'interpellanza il Consigliere
Minuzzo. Ne ha facoltà.
Minuzzo
(PSDI)
- Questa interpellanza è stata
presentata in seguito all'interrogazione fatta nella seduta del 29
maggio all'Assessore alla Sanità ed Assistenza Sociale in merito al
problema degli Assistenti Sociali; ed è nata per un incontro avuto
con il delegato regionale dell'Associazione Nazionale Assistenti
Sociali, il quale ci ha manifestato le eventuali implicazioni se
avessimo mantenuto l'attuale bando di concorso per l'assunzione di
Assistenti Sociali presso l'Amministrazione regionale così come
formulato. Siccome in occasione della risposta data il 29 maggio
l'Assessore ebbe a dire che aveva già posto un quesito
all'Associazione Nazionale Assistenti Sociali sui criteri da
adottare per valutare quali scuole erano da ritenere più valide per
il riconoscimento o, per lo meno, la considerazione del titolo di
studio acquisito in queste scuole, volevamo conoscere se tale
proposta era già pervenuta all'Assessore e conoscerne il
contenuto.
Chiediamo inoltre, appunto per il fatto che vi sono diverse
scuole che licenziano assistenti sociali che, però, hanno diversi
gradi di professionalità ce ne sono di più valide, altre meno,
addirittura alcune rilasciano il diploma di qualifica di assistente
sociale nelle giornate di domenica o festive, per cui è facilmente
intuibile la loro serietà.
Come presentatori di questa interpellanza chiediamo, se
l'Assessore non ritiene opportuno muovere dei passi, a meno che non
l'abbia già fatto, come Regione Autonoma della Valle d'Aosta presso
il Governo italiano, affinché si vada ad un riconoscimento
ufficiale della professione di Assistente Sociale, vista la
rilevanza che ha attualmente questa professione nel nostro
contesto, e per far sì che vengano create delle scuole statali
qualificate che rilascino dei titoli di studio validi a tutti gli
effetti.
Presidente
- Risponde l'Assessore alla Sanità ed
Assistenza sociale, Rollandin. Ne ha facoltà.
Rollandin
(UV)
- Nella precedente riunione, quando
si era parlato di questo problema, avevo detto quali erano state le
richieste ufficiali di chiarimento, a proposito della figura di
Assistente Sociale.
La nostra legge regionale del 9 febbraio 1978, la n. 1 all'art.
2 prevede che per i concorsi ci sia semplicemente la qualifica di
Assistente Sociale senza prevedere altri titoli suppletivi. Ora, la
richiesta che era stata fatta e di cui è giunta risposta da parte
dell'Associazione Nazionale Assistenti Sociali, dice espressamente:
"Riferimento nota - a cui facevo accenno quel giorno -
dell'11.5.81, comunicasi che requisiti validità titolo Assistente
Sociale sono diploma scuola media superiore, diritto iscrizione
università, diploma Assistente Sociale conseguito a seguito
frequenza obbligatorio corso triennale e tirocinio documentate ore
800 consecutive". Quindi, questa è la risposta che è stata data
alla lettera che noi avevamo fatto in quel momento. Anche da parte
dell'Associazione Nazionale Assistenti Sociali è giunta una
lettera, di cui darò poi copia, che ripete, praticamente, lo stesso
concetto e prevede le 800 ore di tirocinio oppure dà come
interpretazione "l'effettuazione del tirocinio professionale
compiuto in almeno due periodi nel triennio con durata non
inferiore a 800 ore per i candidati che eventualmente non abbiano
raggiunto le 800 ore di tirocinio. Il servizio prestato, in qualità
di Assistente Sociale per almeno 6 mesi avrà valore sostitutivo di
certificato soprarichiesto". Questa è la parte che viene
introdotta, ed è una parte innovativa rispetto a quanto avevo detto
precedentemente.
Per quanto riguarda, quindi, il problema specifico, vale a dire
il concorso, mi ero già espresso precedentemente dicendo che non
c'era nessun motivo particolare per cui non fosse possibile
annullare il bando. Provvederemo quindi, come proposta della
Giunta, di annullare tale bando e di rifarlo secondo questi
criteri, visto che non c'era nessun motivo specifico, ma si andava
secondo la normativa vigente.
Sarà necessario adeguare le norme di questa legge, in modo che
non succedano più di questi inconvenienti dovuti, ripeto,
essenzialmente alla legislazione vigente e non a motivi
particolari. In quella occasione avevo anche detto - e lo avevo
spiegato alle interessate che erano venute ad avere informazioni -
che sarebbe stato opportuno, al momento del concorso, tenerne già
conto, cioè differenziare la validità di un diploma rispetto ad un
altro.
Per quanto riguarda le scuole professionali, che attualmente
danno questi titoli, non sto a dilungarmi sui titoli domenicali,
perché per fortuna non abbiamo di queste scuole, e per quanto
riguarda i passi da fare per il loro riconoscimento a livello
nazionale c'è da dire che, per le figure che riguardano il campo
assistenziale c'è un gruppo di studi, a livello interregionale, che
sta trattando questo problema, non so e non penso che sia
necessario intraprendere ulteriori iniziative, visto che questo è
un problema sentito non solo nella nostra Regione, ma anche in
tutte le altre e come tale sarà definito a livello nazionale.
Presidente
- Il Consigliere Minuzzo intende replicare? Ne
ha facoltà.
Minuzzo
(PSDI)
- Da parte mia e penso del
Consigliere Viberti, ci dichiariamo soddisfatti per la risposta
avuta dall'Assessore alla Sanità ed Assistenza Sociale, anche
perché ha raccolto tutte le nostre richieste.
Mi permetto di chiedere all'Assessore se è possibile avere
fotocopia della risposta pervenuta per tenerla nei nostri
dossier.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK