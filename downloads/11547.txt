Consiglio Regionale della Valle d'Aosta - Oggetto del Consiglio n. 2888 del 4 dicembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2888 del 4 dicembre 1991 - Resoconto
OGGETTO N. 2888/IX Progetto di irrigazione dei vigneti DOC
situati nei Comuni di Donnas, Bard, Pont-Saint-Martin e Perloz
(Interpellanza).
Presidente Do lettura dell'interpellanza presentata dai
Consiglieri Agnesod, Mostacchi e Perrin, iscritta al punto 22
dell'ordine del giorno.
Interpellanza Tenuto conto dell'importante ruolo economico
rappresentato dai vigneti DOC, situati sulla collina nei Comuni di
Donnas, Bard, Pont-Saint-Martin e Perloz;
considerato che esiste un progetto per l'irrigazione di queste
zone coltivate a vigneto;
ritenendo la realizzazione di tale opera di primaria importanza
al fine di una migliore produzione sia qualitativa che quantitativa
del prodotto;
interpellano
l'Assessore competente per conoscere
1) se il progetto prevede la copertura completa di tutto il
comprensorio DOC dei quattro Comuni;
2) se esiste una quantità accertata sufficiente di acqua;
3) in caso di scarsa quantità di acqua disponibile, quali sono
le scelte eventuali ed alternative per la captazione della
stessa.
Presidente
Ha chiesto la parola il Consigliere
Agnesod; ne ha facoltà.
Agnesod (UV)
Abbiamo presentato questa
interpellanza per avere delle indicazioni sull'estensione del
progetto, che per il momento prevede l'irrigazione nelle zone
pianeggianti di Donnas e Pont-Saint-Martin.
Da quello che noi abbiamo capito, il progetto dovrebbe
estendersi anche alla zona dei vigneti DOC situati sulla collina
tra Donnas, Pont-Saint-Martin, Perloz e Bard.
Vorremmo capire se il progetto prevede la copertura di tutto il
comprensorio, se esiste ed è stata accertata una sufficiente
quantità di acqua e quali sono le scelte eventuali ed alternative
per captare l'acqua, nel caso sia disponibile solo una scarsa
quantità.
Poiché la proposta di inserire le pompe nell'attuale rete di
distribuzione situata nella zona pianeggiante, a noi sembra onerosa
ed insufficiente a trasportare la quantità necessaria ad irrigare
tutta la collina, desidereremmo conoscere le scelte o le decisioni
in merito dell'Amministrazione.
Presidente
Ha chiesto la parola l'Assessore
all'agricoltura, forestazione e risorse naturali, Lanièce; ne ha
facoltà.
Lanièce (DC)
Sulla base di quanto è previsto nel
progetto e di quanto è riportato nella relazione
tecnico-descrittiva redatta dal progettista e direttore dei lavori,
riferisco quanto segue.
E' da rilevare che la zona dei vigneti DOC si estende a monte
della SS n. 26, sulla sinistra orografica della Dora Baltea, nei
Comuni di Bard, Donnas, Pont-Saint-Martin e Perloz, fino
all'altitudine di 700 metri, come previsto dal DPR 30 luglio
1985.
L'impianto di irrigazione appaltato si estende per circa 40
ettari, fino alla quota di 400 metri circa, nel comprensorio di
Donnas, ed alla quota di 425 metri nella parte che concerne il
comprensorio di Pont-Saint-Martin che coincide con la costruenda
strada dei vigneti.
Il progetto non prevede quindi la copertura di tutto il
comprensorio DOC dei quattro Comuni. Sono esclusi: una piccola
parte del comprensorio di Donnas, a Nord-Ovest del capoluogo, ed i
vigneti dei Comuni di Bard e Perloz, che non ricadono nel
comprensorio del Consorzio di miglioramento fondiario Sponda destra
del Lys e del Consorzio di miglioramento fondiario Adrette di
Donnas.
Si tratta del terzo ed ultimo lotto di un impianto di
irrigazione a pioggia, che concerne la piana di Donnas e
Pont-Saint-Martin, nella sponda orografica destra del Lys, con
derivazione dell'acqua dal canale Sponda destra del Lys, mediante
stazione di pompaggio comprendente due pompe azionate da relative
turbine. Non mi dilungo sulla potenza delle pompe.
Nella scorsa stagione, con l'entrata in funzione dell'impianto
di irrigazione del piano, si è rilevata una carenza di portata,
dovuta, secondo il progettista e direttore dei lavori, ma ancora da
verificare, al consistente aumento, rispetto alla previsione del
progetto, della rete di alimentazione degli orti, proposta dal
Consorzio di miglioramento fondiario ed eseguita per andare
incontro alle richieste degli utenti.
Le apparecchiature di pompaggio, condizionate dalla portata del
canale e dal carico disponibile, non sono quindi sufficienti a
garantire il rifornimento idrico della zona dei vigneti.
Per aumentare la dotazione idrica, sono all'esame
dell'Assessorato due proposte, commissionate dal Consorzio e
redatte dal progettista e direttore dei lavori.
La prima prevede la costruzione di una nuova condotta in quota,
con presa nel torrente Lys, all'altezza del ponte Moretta a Tour
d'Héreraz, per l'alimentazione in caduta dell'impianto delle
vigne.
La seconda proposta, già illustrata dall'interpellante, prevede
l'aggiunta di una pompa a motore elettrico, per incrementare la
portata totale dell'impianto.
I nostri uffici stanno ora esaminando queste due proposte, per
stabilire quale è la più valida, ma soprattutto quale delle due dà
maggiori garanzie. Può darsi che l'una sia meno onerosa dell'altra,
ma ciò che più conta è riuscire effettivamente ad irrigare tutti i
vigneti del comprensorio.
Presidente
Ha chiesto la parola il Consigliere
Agnesod; ne ha facoltà.
Agnesod (UV)
Concordo con l'Assessore sulla
necessità che l'opera sia realizzata nel più breve tempo possibile,
perché è necessario irrigare i vigneti e chiedo che la soluzione
migliore sia trovata al più presto, perché l'intervento è
assolutamente indispensabile per migliorare la qualità del
prodotto. Abbiamo visto, infatti, che nelle zone dove è possibile
portare un po' d'acqua, anche nelle annate più difficili il
prodotto è qualitativamente migliore.
Tenuto conto di quanto detto dall'Assessore, vorrei sollecitare
un intervento anche nelle zone di Bard, Perloz ed in quella parte
di Donnas che non è stata compresa nel progetto iniziale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK