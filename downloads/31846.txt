Consiglio Regionale della Valle d'Aosta - Oggetto del Consiglio n. 731 del 23 settembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 731 del 23 settembre 2009 - Resoconto
OGGETTO N. 731/XIII - Interpellanza: "Accordo con il Comune
di Aosta per la soluzione delle problematiche relative alla
duplicazione delle carte d'identità elettroniche in
scadenza".
Interpellanza
Evidenziato che continuano i disagi, le difficoltà dei
cittadini di Aosta, possessori delle carte di identità elettronica,
C.I.E., alle frontiere di alcuni Paesi soprattutto extracomunitari
ma non solo;
Ricordato che, in risposta ad un'interrogazione, il
Presidente della Regione si era augurato che un imminente incontro
con il Ministero dell'Interno potesse rappresentare "l'occasione
per risolvere in modo definitivo questa problematica";
Sottolineato che ritornare al documento di identità cartaceo
è una strada improponibile perché il futuro europeo è rappresentato
dai servizi on line per i cittadini;
Ritenuto che l'impedimento per i cittadini aostani di
muoversi liberamente nel mondo e le difficoltà del Comune di Aosta
possano essere risolte, temporaneamente, in attesa di un
pronunciamento del Ministero competente, con la duplicazione delle
carte C.I.E. in scadenza;
Tenuto conto che il costo vivo dell'operazione non può essere
imputato all'Amministrazione comunale, tanto meno ai
cittadini;
il sottoscritto Consigliere regionale
Interpella
il Presidente della Regione per sapere se ritiene praticabile
la via della stipula di un accordo con l'Amministrazione comunale
di Aosta per assumere, come Regione, l'onere finanziario
dell'operazione di duplicazione delle carte di identità
elettroniche in scadenza, in attesa di una soluzione definitiva
delle problematiche concordata con il Ministero
dell'Interno.
F. to: Rigo
Presidente
- La parola al Consigliere Rigo.
Rigo (PD)
- Purtroppo, lo dico con sincerità, Signor
Presidente, siamo costretti a ritornare a dibattere in Consiglio
regionale le problematiche relative ai disagi e alle difficoltà che
i cittadini di Aosta stanno incontrando alle frontiere di alcuni
Paesi. Ricordo brevemente. Questa situazione ha origine dal
biglietto cartaceo, che certifica la prorogata validità della carta
di identità elettronica, oltre la data riportata sul documento,
conseguenza questa di una circolare ministeriale del giugno 2008,
legata alla "legge Brunetta", che ha prolungato da 5 a 10 anni la
validità del documento sia cartaceo, sia elettronico. Da quel
momento la carta di identità formato bancomat è accompagnata da un
semplice foglio che alcune frontiere non riconoscono, sollevando
dubbi e perplessità sulla sua effettiva validità. In una recente
lettera di fine agosto di quest'anno il Ministero degli interni
infatti ha comunicato che (leggo):
"si stanno verificando
molteplici casi di non riconoscimento della procedura di proroga
della carta di identità elettronica da parte di alcune autorità di
frontiera e che le autorità egiziane hanno formalmente notificato
di non riconoscere il documento cartaceo di proroga della validità
della carta di identità elettronica
.
Per quanto riguarda gli
altri Paesi, quali la Turchia, la Tunisia, la Croazia, la Romania,
la Svizzera..."
- e io aggiungo la Spagna e la Polonia -
"... ove si sono verificate analoghe situazioni di disagio, per
alcuni turisti italiani le difficoltà permangono..."
. La
lettera ahimè si conclude poi con un suggerimento rivolto ai
sindaci che, se non fosse contenuto in una lettera ufficiale, si
potrebbe interpretare come una presa in giro, infatti nel documento
"si invitano i sindaci..."
- leggo -
"... di suggerire ai
cittadini che intendessero recarsi in viaggio nei Paesi
sopraindicati di munirsi di altro idoneo documento di viaggio"
.
Nel 2009 con il mondo che si apre il Ministero suggerisce di
guardare indietro, di tornare al passaporto che, fra l'altro, per i
cittadini non è un costo piccolo.
Intanto da mesi il Comune di Aosta, di concerto con la
Prefettura, sta discutendo con Roma per risolvere la questione, lo
stesso Presidente della Regione si è adoperato personalmente per
cercare di trovare la soluzione ad un problema che sta creando
disagio all'Amministrazione comunale e ai cittadini. Cittadini che,
per evitare questioni alle frontiere, preferiscono risolvere il
problema attraverso il fai-da-te, dichiarando di aver perso la
carta o di averla inavvertitamente rovinata, distrutta e richiedere
così al Comune una copia, preferendo pagare la somma di euro 30,59,
ma con la sicurezza di non incorrere in spiacevoli conversazioni
con i funzionari delle frontiere. Ed allora, Presidente, occorre
trovare noi una soluzione in attesa della decisione del Ministero
competente. La Regione in qualche maniera si può fare carico
momentaneamente del costo di euro 30,59 per il rilascio di un nuovo
documento per coloro a cui scadrà nel 2010 la carta? La Regione si
può far carico dei diritti di segreteria pari ad euro 10,59 e non
rimborsare momentaneamente al Ministero i 20 euro del costo della
carta, chiedendo però al Comune di rilasciare comunque a chi è
scaduta una nuova carta di identità? E cosa fare poi per i quasi
5.000 cittadini a cui dal 26 giugno 2008 il Comune ha rinnovato la
carta con il foglio cartaceo di proroga? Insomma, si tratta di
trovare, in accordo con il Comune di Aosta, una via di uscita per
superare l'
impasse
creatasi con la circolare del Ministero;
non è più possibile per il cittadino di Aosta sfidare la fortuna
per non incorrere negli ostacoli della burocrazia se intende
recarsi all'estero per turismo, per lavoro o con qualunque altra
motivazione. Vi ringrazio.
Président
- La parole au Président de la Région,
Rollandin.
Rollandin (UV)
- Ringrazio il collega Rigo per aver
risottolineato un tema che, purtroppo, è ancora di attualità. Chi
forse potrebbe rispondere meglio di me è il collega Turi, che ha
seguito in Comune questo tema e che ci ha dato delle informazioni
sul tema. Comunque, venendo alle proposte e alle richieste di
chiarimento, senza ripercorrere tutta la vicenda, che in parte è
stata già rivista, è opportuno ricordare che dall'estensione della
validità della carta di identità cartacea ed elettronica da 5 a 10
anni, che è giustamente la decisione ministeriale, sono derivate
complicazioni e conseguenze anche rilevanti per i cittadini e
questo purtroppo è un dato di fatto. La decisione del Ministero di
attestare la proroga della validità del documento con un modulo
cartaceo si è infatti da subito scontrata con le difficoltà
riscontrate da parte dei cittadini, come il collega, alle frontiere
di alcuni Paesi che non hanno riconosciuto e non intendono
riconoscere la validità di questo modulo. Anche qui quindi bastava
poco: fare un accordo come Ministero degli esteri con il
corrispettivo per ottenere un riconoscimento, anche se poi, se
andiamo a fondo di tutta questa roba, è un "pasticcio
all'italiana", perché come fai ad arrivare a queste situazioni che
hanno del tragicomico? Le diverse sollecitazioni per risolvere tale
problematica indirizzate al Ministero dell'interno sia dal Sindaco
di Aosta, sia dal sottoscritto... sono andato personalmente a
cercare di capire quali erano le problematiche, perché non si
potesse fare uno sforzo per arrivare ad una soluzione: purtroppo le
soluzioni innovative, malgrado quello che in alcuni casi si vuole
far credere, abbiamo parlato stamani di voto elettronico, oggi
parliamo della carta, sono tranquillamente messe nel cassetto. Con
il discorso che non ci sono i fondi per integrare le esigenze di
vari Ministeri tranquillamente queste parti innovative vengono
sottostimate, il problema grave è che questo va ad infierire con i
cittadini e penalizzare un Comune che aveva dato la sua
disponibilità ad essere all'avanguardia. Oggi, il fatto di essere
stato all'avanguardia diventa penalizzante, sotto tutti i profili.
Malgrado queste sollecitazioni, si è arrivati solo alla
possibilità, per i Comuni interessati, di stampare il modulo
cartaceo anche in lingua francese, inglese, tedesca e slovena e
alle assicurazioni del Ministero di aver sensibilizzato il
Ministero affari esteri - i risultati però non ci sono - affinché
fosse ribadito, presso le autorità estere, la piena validità del
foglio di proroga che come sappiamo, diremo adesso anche dei Paesi
dove questo non c'è.
Questa sensibilizzazione non è stata sufficiente, considerato
che continuano, come ricordato dall'interpellanza, le difficoltà
alle frontiere di diversi Paesi: anzi, lo stesso Ministero ha
finalmente dovuto riconoscere questa situazione, tant'è che la
Direzione centrale dei servizi demografici ha reso noto a tutte le
prefetture, con una nota del 21 agosto scorso, che le autorità
egiziane hanno formalmente notificato di non riconoscere il
documento cartaceo e che altri Stati come Romania, Tunisia,
Turchia, Croazia e Svizzera non lo riconoscono di fatto. I commenti
sono superflui! L'11 settembre scorso, pertanto, abbiamo
indirizzato una nuova comunicazione al Ministero dell'interno, in
primo luogo per segnalare l'improponibilità della soluzione di
suggerire ai cittadini che intendono recarsi in questi Paesi
richiamati, come ha ricordato il collega, di munirsi di altro
documento di viaggio, ovvero il passaporto, in quanto ciò
comporterebbe per i cittadini ulteriori costi non necessari, atteso
che l'espatrio in questi Paesi è possibile con la sola carta di
identità, quindi è un'ulteriore presa in giro. Inoltre, abbiamo
segnalato che questa soluzione è anche irricevibile sul piano
istituzionale, in quanto sminuirebbe in maniera significativa
l'intero progetto relativo alla carta d'identità elettronica, che
in Valle d'Aosta ha avuto una notevole realizzazione grazie al
forte impegno, ripeto, del Comune di Aosta, che ha concluso la fase
di sperimentazione raggiungendo la copertura quasi totale della
popolazione. In secondo luogo abbiamo ribadito quanto già richiesto
all'inizio del mese di agosto 2009, ovvero che il Ministero assuma
a proprio carico il costo della sostituzione delle carte di
identità elettroniche in scadenza per i cittadini che ne facciano
richiesta; questa è una richiesta che è stata formalizzata, che va
nella direzione di intervenire a favore o per risolvere il
problema.
Al momento, per venire al quesito posto, riteniamo che questa
sia la soluzione da perseguire, perché tutto il sistema è stato
messo in atto dal Ministero, quindi è inimmaginabile che, a fronte
di programmi, opzioni fatte dal Ministero, poi debba essere la
Regione ad intervenire, ma arriveremo anche a questo. Va ricordato
infatti che il cittadino che chiede un duplicato della carta di
identità elettronica, adducendo il deterioramento o lo smarrimento
della stessa, sostiene un costo di 30,59, di cui 10,59 sono
introitati dal Comune stesso per diritti di segreteria - quindi li
prende il Comune i 10,59 - e 20 euro invece vengono versati dal
Comune, che fa l'esattore per il Ministero, alla Tesoreria dello
Stato a favore del Ministero dell'economia e delle finanze, per
essere destinati all'Istituto poligrafico e zecca dello Stato.
Secondo i dati forniti dal Comune di Aosta, a parte le circa 4.389
- dico "circa", perché può essere sbagliato in qualche unità -
carte scadute entro settembre 2009, altre 1.751 carte scadranno
entro il 31 dicembre 2009. Nel 2010 le carte in scadenza saranno
altre 5.500 e nel 2011 3.700. Il costo complessivo per la
sostituzione delle carte in scadenza negli ultimi mesi
2009-2010-2011, come ricordato, ammonterebbe a 377.000 euro, costo
che sale a 537.000 se si considerano anche le carte in scadenza
negli ultimi due anni. È condivisibile quindi la considerazione che
il costo della sostituzione della carta di identità elettronica non
debba essere sostenuto dal cittadino o dal Comune di Aosta visto
che il rilascio della carta di identità ai cittadini è un servizio
che i comuni svolgono per conto dello Stato, senza alcuna autonomia
decisoria, e che l'eventuale necessità di un nuovo documento non è
dovuta né all'uno, né all'altro, ma a problemi derivanti dalle
modifiche della normativa statale (è il discorso della durata da 5
a 10 anni) che non hanno tenuto in considerazione l'introduzione
del documento elettronico di identità previsto dalle normative
statali. Non si ritiene pertanto praticabile
tout court
il
fatto di dire: "paga la Regione e il Comune", anche perché
oggettivamente così facendo andremmo a pagare al Comune 20 euro che
introita per il Ministero: mi sembrerebbe un po' difficile da
sostenere, con tutto il rispetto!
Siamo quindi per insistere sul fatto che vi sia, come è nella
norma, come dovrebbe essere, un intervento del Ministero che regoli
le due situazioni: una, il fatto dei rapporti con gli Stati che
abbiamo citato, dove basterebbe un accordo, ne fanno mille al
giorno!, per regolare questi visti sul documento cartaceo visto che
non hanno ancora la possibilità... l'altra, di mettere una parte di
questi fondi a disposizione dei Comuni, come dovrebbe essere, per
il rinnovo di questo.
Sull'altro tema non ci sentiamo di dire: "diamo noi questi soldi
al Comune così non li fa pagare al cittadino" per una ragione molto
semplice: questi soldi non li introita il Comune, li introita il
Ministero! Capisco che il cittadino quando paga dice: "dove vanno a
finire mi interessa relativamente", ma il concetto di fondo è che o
c'è un discorso di altro tipo per cui dico che faccio un intervento
di sostituzione di, ma allora si sblocchi la situazione dei 20 euro
alla Tesoreria, si prenda un provvedimento in tal senso! Ma non
possiamo noi pagare questo per il Ministero, perché a questo punto
paghiamo il Ministero! Francamente non so nemmeno se è ipotizzabile
e legittima una situazione del genere, perché non è in funzione del
Comune, anche se capisco che l'obiettivo è quello di non caricare
il cittadino di questo costo, però il costo è definito a sé stante
e ha incorporate queste due "tasse": una per la Tesoreria per il
Comune e l'altra per la Tesoreria dello Stato. Francamente siamo in
grossa difficoltà ad immaginare un percorso come veniva suggerito.
Insisteremo ancora per cercare di avere delle risposte da parte dei
Ministeri competenti.
Presidente
- La parola al Consigliere Rigo.
Rigo (PD)
- Sicuramente soddisfatto dell'impegno della
Prefettura, in accordo con il Comune di Aosta, per cercare di
sbloccare una situazione kafkiana, in particolare soddisfatto del
fatto che riconosca anche il Presidente che non si può far ricadere
sul cittadino questa imperizia da parte del Ministero competente.
Credo però che non sia facile sbloccare la situazione se non
ritornando al modulo cartaceo, ossia alla carta di identità
cartacea, in attesa che si sblocchi la situazione, perché i Paesi
che non accettano questo foglio cartaceo si allungano sempre più.
Il passaparola fra le persone che intendono recarsi all'estero si
diffonde, così il panico e quindi per coloro che devono recarsi
all'estero la necessità di ricorrere alle nuove carte pagando 30,59
euro. Se in questi mesi quindi vediamo che non si sblocca il
rapporto con il Ministero, dovremo concordare con il Comune
capoluogo un'azione che non penalizzi i cittadini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK