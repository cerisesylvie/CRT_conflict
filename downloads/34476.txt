Consiglio Regionale della Valle d'Aosta - Oggetto del Consiglio n. 2245 del 22 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2245 del 22 febbraio 2012 - Resoconto
OGGETTO N. 2245/XIII - Interpellanza: "Individuazione di
misure a sostegno delle persone che hanno perso il lavoro in età
avanzata".
Interpellanza
Venuti a conoscenza dei dati preoccupanti contenuti
nell'Annuario Statistico della Valle d'Aosta 2011, presentato nelle
scorse settimane, e riguardanti in particolare la crescita della
disoccupazione e l'inasprirsi della crisi economica nella nostra
regione;
Considerato che, secondo i dati forniti dall'Annuario, sono
quasi 3 mila le persone senza lavoro in Valle d'Aosta, con un
incremento soprattutto nel settore industriale, a cui occorre
aggiungere i disoccupati e i giovani inattivi, ovvero coloro che
hanno rinunciato a cercare attivamente lavoro;
Sottolineata inoltre la particolare gravità dei casi di
coloro che hanno perso il lavoro in età avanzata e che, dopo la
recente riforma Monti, vedono allontanarsi il traguardo della
pensione, e quindi vivono una situazione di estrema difficoltà
economica e sociale senza prospettive certe;
i sottoscritti Consiglieri regionali
Interpellano
la Giunta per sapere se è suo intendimento valutare la
posizione di coloro che hanno perso il lavoro in età avanzata al
fine di introdurre particolari misure per accompagnare questi
lavoratori al loro pensionamento.
F.to: Carmela Fontana - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente.
Venuti a conoscenza dei dati preoccupanti contenuti
nell'Annuario statistico della Valle d'Aosta 2011, presentato nelle
scorse settimane, e riguardanti in particolare la crescita della
disoccupazione e l'inasprirsi della crisi economica nella nostra
regione; considerato che, secondo i dati forniti dall'Annuario,
sono quasi 3.000 le persone senza lavoro in Valle d'Aosta, con un
incremento soprattutto nel settore industriale, a cui occorre
aggiungere i disoccupati e i giovani inattivi, ovvero coloro che
hanno rinunciato a cercare attivamente lavoro; sottolineata inoltre
la particolare gravità dei casi di coloro che hanno perso il lavoro
in età avanzata e che, dopo la recente "riforma Monti", vedono
allontanarsi il traguardo della pensione, e quindi vivono una
situazione di estrema difficoltà economica e sociale senza
prospettive, volevamo sapere se c'è la volontà di valutare la
posizione di coloro che hanno perso il lavoro in età avanzata al
fine di introdurre particolari misure per accompagnare questi
lavoratori al loro pensionamento. Grazie.
Si dà atto che, dalle ore 12,18, riassume la presidenza il
Presidente Alberto Cerise.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Il tema sollevato dalla collega è un tema molto delicato, che si
è aggravato nel momento in cui sono state prese delle decisioni su
cui tutti abbiamo fatto delle riflessioni, però sono state prese e
oggi sono legge, quindi dobbiamo tenerne conto. Riteniamo che
questo sia un tema di grande rilevanza e darò adesso alcune
risposte per quanto riguarda le intenzioni
dell'Amministrazione.
È importante ricordare le misure previste dall'articolo 5, comma
2, della legge regionale n. 1/2009, recante: "Misure straordinarie
e urgenti in funzione anticrisi" - parto di lì per arrivare poi al
discorso che lei ha fatto -, che, in ambito di sostegno alla
previdenza complementare e ad altre misure di natura assistenziale,
ha previsto per il triennio 2009-2011 la possibilità, al fine di
incrementare la protezione dei lavoratori durante i periodi di
cessazione dell'attività lavorativa, di un intervento finanziario a
sostegno dei versamenti volontari a favore di soggetti in
particolari situazioni di bisogno o difficoltà nei tre anni
antecedenti il raggiungimento dell'età pensionabile (che adesso si
è ancora allungata). Con l'entrata in vigore della "riforma Monti"
si è posto il problema dell'applicabilità prima di tutto di questa
misura per le domande di versamento di contributi volontari per la
pensione di anzianità e vecchiaia. A seguito degli approfondimenti
effettuati, è stato possibile garantire a tutte le domande giacenti
il versamento dei contributi volontari, in quanto le nuove
disposizioni in materia di requisito di accesso alla pensione non
si applicano ai soggetti che siano stati autorizzati alla
prosecuzione volontaria della contribuzione antecedentemente alla
data del 4 dicembre 2011; questo è l'articolo 24, comma 14,
eccetera.
Il versamento dei contributi volontari a favore dei soggetti ai
quali manchino non più di tre anni al raggiungimento del requisito
pensionistico e in situazioni di difficoltà è stato quindi
prorogato per altri tre anni, quindi vale anche per il
2012-2013-2014 con la delibera di Giunta del 16 dicembre 2011...in
funzione di non lasciare scadere questi parametri. Ad oggi sono
state presentate complessivamente 50 domande di versamento di
contributi volontari ai sensi dell'articolo 5, comma 2, della legge
n. 1, 14 domande non sono state accolte per motivi vari, 27 hanno
trovato esito positivo e 9 sono in corso di valutazione. Inoltre il
piano triennale delle politiche del lavoro vigente prevede, al fine
di instaurare rapporti di lavoro a tempo indeterminato,
l'erogazione di incentivi all'assunzione per qualsiasi persona con
più di 50 anni, disoccupata o in procinto di perdere il lavoro, e
per i lavoratori a cui mancano non più di tre anni al
raggiungimento dei requisiti per la pensione. Al riguardo su un
totale di 146 domande depositate per gli incentivi all'assunzione
nel corso del 2011 solo 9 hanno riguardato i lavoratori a cui
mancano non più di tre anni per il raggiungimento dei requisiti per
la pensione.
Infine è in corso di elaborazione il nuovo piano triennale,
l'aggiornamento del piano triennale politiche del lavoro e in tale
ambito potrà essere valutata, nei limiti imposti dalla normativa
europea, la definizione di nuove misure a tutela dei disoccupati,
in particolare la misura di accompagnamento al raggiungimento dei
requisiti per l'accesso alla pensione. Siamo quindi disponibili...e
riteniamo che questo problema sia da affrontare per le casistiche
qui ricordate. Nel nuovo piano di lavoro che stiamo approntando -
ci sono le commissioni specifiche che ci stanno lavorando - e che
dovrebbe essere pronto per giugno 2012 inseriremo anche delle
specifiche norme che vanno a tutela dei lavoratori con quella
difficoltà a raggiungere il minimo della pensione. Sotto questo
profilo, quindi, c'è tutta la disponibilità da parte
dell'Amministrazione.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Apprezzo moltissimo la volontà di affrontare questo argomento.
La questione dei contributi per i tre anni mancanti alla pensione
aveva un senso prima di tale norma, perché abbiamo aiutato tante
persone e devo dare merito anche con l'Ufficio del lavoro, perché
ho parlato personalmente...ci ha dato la possibilità di aiutare
anche quelli...delle pensioni di invalidità che non erano
inserite...hanno dato tutta la disponibilità possibile, di questo
voglio dare merito, ma il problema è un altro: ci sono tantissime
persone che hanno superato i 50 anni, che si sono viste allontanare
con le nuove norme la pensione, non si tratta più di due, tre anni.
Lei mi ha detto che viene approntato adesso a giugno...
(interruzione del Presidente della Regione, fuori
microfono)
...ho capito che ci sono degli incentivi. Il guaio è che manca
il lavoro. Le dico, Presidente, ne ho tantissimi che vengono da me,
penso che non sono la sola, ma che tutti i consiglieri lo possono
confermare, specialmente adesso con la preoccupazione di quello che
è successo in forestale.
Prima la Regione ha dato una grande opportunità con i lavori
forestali, si era fatto questo tipo di ragionamento: laddove
mancavano tre, quattro anni o si era perso il lavoro, c'era un
occhio di riguardo e tanti avevano questa tranquillità. Adesso c'è
preoccupazione, perché non si sa se vengono chiamate tali persone;
fanno la domanda per il minimo vitale e magari per pochissimo non
riescono a prenderlo, ossia sono persone con famiglia e un mutuo da
pagare senza prospettive di lavoro, per cui il mio ragionamento era
quello di vedere con l'Agenzia del lavoro se vi sia la volontà,
adesso non so come...ma capire quanti sono quelli che hanno perso
il lavoro, quanto manca alla pensione...vedere di fare qualcosa in
più per poterli aiutare, altrimenti queste persone sono veramente
rovinate. Tanti sono andati via dal lavoro e hanno preso delle
buone uscite in prospettiva delle pensione e adesso stanno a casa
sei, sette anni alzandosi al mattino senza sapere come fare la
spesa, pagare l'affitto...dobbiamo veramente metterci nei loro
panni! Chiedo il massimo impegno, se si fa una riunione, ci terrei
a partecipare per capire cosa si può fare per dare una mano a tali
persone. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK