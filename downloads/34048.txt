Consiglio Regionale della Valle d'Aosta - Oggetto del Consiglio n. 2005 del 4 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2005 del 4 ottobre 2011 - Resoconto
OGGETTO N. 2005/XIII - Ritiro di mozione: "Realizzazione di
un sistema integrato per il rilascio di un biglietto di visita
unico per i castelli valdostani".
Mozione
Ricordata l'importante attrattività turistico-culturale
rappresentata dai castelli della Valle d'Aosta;
Ritenuta necessaria, ai fini di una più ampia valorizzazione
culturale e turistica di tale importante patrimonio storico e
architettonico, la realizzazione di un sistema unitario di offerta
di visita che preveda la possibilità di un biglietto unico per la
visita dei castelli valdostani;
Constatato che ad oggi tale possibilità non è
contemplata;
Il Consiglio regionale
Impegna
l'Assessore competente a
- realizzare entro 90 giorni un progetto di offerta integrata
che preveda la possibilità di un biglietto di visita unico per i
castelli della Valle d'Aosta.
F.to: Bertin - Giuseppe Cerise - Chatrian - Louvin - Patrizia
Morelli
Presidente
- La parola al Consigliere Bertin.
Bertin (ALPE)
- Grazie Presidente. Spero che questa
mozione non crei gli stessi contrasti della mozione precedente, e
visto che a volte sono personalmente accusato di non essere
propositivo, in questo caso va detto che l'intento è del tutto
propositivo.
Una delle attrattive turistiche e culturali più importanti della
Valle d'Aosta è rappresentata dai castelli, che ogni anno vedono
centinaia di migliaia di visitatori e che rappresentano uno dei
traini turistici e culturali della Regione. Abbiamo constatato che
non è ancora presente la possibilità dell'acquisto di un biglietto
unico per la visita dei castelli valdostani (almeno i principali),
il che, a nostro avviso, avrebbe diversi vantaggi sia dal punto di
vista della promozione e della vendita all'esterno, sia dal punto
di vista delle ricadute in termini di maggiori entrate nei
castelli. Questa è una cosa che è già prevista in molte altre
Regioni, dalla Lombardia al Trentino, nei vari circuiti che vengono
costituiti e che danno la possibilità al turista che si trova nella
zona, oltre a visitare un castello, di visitarne anche altri con lo
stesso biglietto, ciò che può spingere lo stesso turista a fermarsi
magari un giorno in più nella zona.
Pertanto la nostra intenzione è, in questa prospettiva, di
impegnare il Governo regionale a realizzare in 90 giorni - ma non è
un problema di giorni, credo che si possa fare addirittura in minor
tempo, l'importante è che sia pronto per l'anno prossimo - un
biglietto integrato di tutti e quattro i castelli che sono
generalmente aperti in modo stabile. Grazie.
Presidente
- Dichiaro aperta la discussione generale.
Se non vi sono interventi, chiudo la discussione generale.
La parola all'Assessore all'istruzione e cultura, Laurent
Viérin.
Viérin L. (UV)
- Merci M. le Président.
Condividiamo totalmente i propositi che sono stati enunciati sia
sull'indotto che sull'idea del biglietto unico, tant'è vero che non
solo questo progetto è nelle nostre intenzioni, ma è già in corso
di realizzazione e siamo nella fase finale. Cercherò di ricordare
le fasi che hanno visto fin dalla fine del 2009 addivenire alla
predisposizione del biglietto unico, tant'è vero che nelle scorse
settimane abbiamo avuto un ultimo incontro con il DIT e con INVA,
dove tutti hanno potuto sentir parlare nella fase applicativa
definitiva - quindi tutti i responsabili che si sono occupati del
progetto sia parte INVA, parte Assessorato e parte DIT - della
questione.
Il primo passo per arrivare al biglietto unico era la
biglietteria elettronica, perché senza quella, dal punto di vista
funzionale e di attivazione nell'ottica auspicata, la biglietteria
unica crea dei problemi di applicazione. Quindi a partire da fine
2009 abbiamo collaborato alla realizzazione della gestione
automatizzata della vendita degli accessi ai castelli regionali
attraverso l'installazione delle biglietterie elettroniche. Questo
progetto, portato avanti con la collaborazione del DIT
dell'Amministrazione regionale, è attuato da INVA e si sta
concludendo; il progetto ha visto la predisposizione di un sito
pilota a novembre 2009 che abbiamo presentato. Il Castello di
Issogne, come sito, ha consentito il monitoraggio dell'attività;
poi una cosa è la biglietteria elettronica, altra cosa è la
formazione del personale, perché sul personale che storicamente fa
parte dei ruoli regionali c'è l'esigenza di formazione, poiché la
biglietteria elettronica è un procedimento che presuppone una
formazione. Quindi monitoraggio attività, adeguamento del programma
alle necessità dell'attuale gestione ed avvio della formazione di
tutto il personale in aula e in sito, e sono state predisposte
tutte le integrazioni relative ai cablaggi - perché altro problema
in presenza dei beni culturali sono i cablaggi -, reti
propedeutiche all'installazione della biglietteria in tutti i siti
monumentali.
A seguito di tali azioni, a giugno 2011 è stato reso funzionante
il sistema di tutti i castelli che già hanno questa biglietteria
elettronica, tranne Castel Savoia di Gressoney, sul quale, su una
base di manutenzioni straordinarie interverremo, perché attualmente
è in fase di realizzazione l'arredamento della nuova biglietteria,
quella antistante al castello, dotata di tutte le necessità
tecniche. Entro fine anno sarà dotato anche Castel Savoia di
Gressoney di quest'ultimo pezzo per avere la biglietteria in rete e
la biglietteria elettronica di tutti i siti, permettendo
l'installazione delle apparecchiature necessarie per questa vendita
elettronica degli accessi anche lì. Dopodiché sarà operativo il
biglietto unico cumulativo per tutti i castelli, in quanto la fase
di chiusura dell'uno è propedeutica all'altro, quindi è questione
di qualche mese.
Noi crediamo che questo progetto, e ringrazio anche tutti quelli
che hanno lavorato in questi due anni nell'ombra, spesso su un
progetto che, effettivamente, proprio perché applicato ai beni
culturali, non è stato di semplice applicazione, ma che
sicuramente, come è stato ricordato, sarà funzionale sia per la
biglietteria elettronica che per il biglietto unico.
Poi esiste tutta una riflessione da fare sul modello di gestione
dei beni culturali, sulla promozione in rete e su tutta una
filosofia sulla quale, durante questi mesi invernali, noi ci
impegneremo e ci impegniamo anche ad arrivare con delle proposte
concrete che già stanno, come si suol dire, "bollendo in pentola"
per arrivare ad una predisposizione di un modello sui beni
culturali che possa tenere in conto tutto il vero potenziale che
questo settore sta proponendo.
Quindi, per quanto riguarda l'atto in sé, chiediamo il ritiro
della mozione con l'impegno, appunto, essendo arrivato su
un'iniziativa che, a differenza di altre che sono state ricordate
stamani e che sono arrivate in corsa a seguito della presentazione
di iniziative...è un progetto che, ad onor del vero, è partito a
fine 2009 e che si sta concretizzando. Quindi chiediamo il ritiro,
poiché la prosecuzione del progetto in effetti si sta
concretizzando.
Presidente
- La parola al Consigliere Bertin.
Bertin (ALPE)
- Dal 2009 ad oggi sono tempi
oggettivamente un po' lunghi! Siamo in ritardo rispetto a molte
altre realtà italiane su questo aspetto; pertanto, accelerare i
tempi è uno degli obiettivi di questa mozione, visto che siamo in
ritardo nei confronti di altre realtà e che questa piccola cosa
potrebbe rappresentare una possibilità in più con effetti positivi,
in generale, su una gestione più razionale e più efficace delle
strutture. Se ci garantisce che entro pochi mesi la cosa va in
porto, garantisce?
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Come dicevo prima, noi garantiamo che il
progetto è in fase di ultimazione, quindi nel giro di pochi mesi
torneremo a parlare dell'argomento. Sui tempi, mi sento di
difendere chi ha lavorato a questo progetto, perché due anni sono
un tempo relativamente breve se applicato ai beni culturali,
dipende sempre da quando si parte. Credo che effettivamente questo
poteva essere un progetto che poteva partire prima. Quando ce ne
siamo occupati, lo abbiamo fatto partire e due anni, da quando è
stato fatto partire, ripeto, sono tempi relativamente brevi.
Non voglio andare indietro nel passato per ricordare chi o come
se ne doveva occupare, ho ricordato le fasi; dico solo che due anni
sono un tempo relativamente breve se applicato ai beni culturali.
Siamo partiti a fine 2009; sappiamo che l'amministrazione pubblica
ha delle procedure, delle regole, soprattutto quando si è in tema
di tutela e in tema di beni culturali, quindi cerchiamo di fare il
possibile con l'impegno che cerchiamo anche di veicolare. Questo mi
sento di garantirlo.
Presidente
- La parola al Consigliere Giuseppe
Cerise.
Cerise G. (ALPE)
- Approfitto formalmente come
dichiarazione di voto, ma penso che si capisca che non è in questo
senso qua. Mi fa piacere quanto ha detto l'Assessore. Avevo avuto
modo, in passato, rispetto ad altre cose, di porre questa
problematica; è sicuramente apprezzabile il fatto che questo -
giustamente, come ha detto il collega Bertin, che è stato promotore
di questa mozione -, si possa concretizzare nei tempi più brevi
possibili.
Spero che questa sia un'iniziativa che possa guardare poi anche
un po' più avanti in questo contesto, pure con un discorso di
collaborazione dell'Assessorato della cultura con l'Assessorato del
turismo, per dei pacchetti promozionali anche a livello
comprensoriale, perché poi tutti noi siamo influenzati dalla realtà
che si conosce meglio.
Come avevo avuto modo di dire, a Fénis c'è un castello, un museo
dell'artigianato tipico, c'è l'osservatorio a Saint-Barthélemy, il
Planetario, c'è il discorso minerario a Saint-Marcel che sta
andando avanti...insomma, potrebbero essere anche in accordo con
gli operatori turistici del posto per fornire dei pacchetti
integrati a livello locale. Questa è una sollecitazione, e
ringrazio per avermi dato l'opportunità di esprimerla.
Presidente
- La parola al Consigliere Bertin.
Bertin (ALPE)
- Come ha sottolineato il collega Cerise,
che aveva già sollecitato in questa direzione alcuni anni fa
l'Amministrazione nel creare dei pacchetti integrati e nell'andare
nella direzione di un biglietto unico integrato, evidentemente è
tutto relativo; i tempi, se paragonati a Saint-Martin de Corléans o
altre cose, sono evidentemente più rapidi! Ma rimane il fatto che
bisogna accelerare perché siamo già in ritardo, per cui se lei ci
garantisce che entro fine anno ci siamo, che per la prossima
stagione primaverile il biglietto è funzionante, ritiriamo la
mozione.
Presidente
- La mozione è ritirata?
Bertin (ALPE)
- ...se ci garantisce che per l'inizio
dell'anno sarà operativo, la ritiriamo.
Presidente
- La mozione è ritirata.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK