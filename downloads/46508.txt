Consiglio Regionale della Valle d'Aosta - Oggetto del Consiglio n. 2923 del 9 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2923 del 9 novembre 2023 - Resoconto
OGGETTO N. 2923/XVI - Continuazione e chiusura della
discussione generale sull'approvazione del Documento di Economia e
Finanza Regionale (DEFR) per il triennio 2024-2026. (Reiezione di
quattro ordini del giorno. Approvazione di un ordine del
giorno)
Bertin (Presidente) -
30 Consiglieri presenti, possiamo
aprire ufficialmente i lavori del Consiglio della giornata di
oggi.
Ricordo che siamo nel dibattito generale riguardo al Documento
di Economia e Finanza Regionale. Si è prenotato il consigliere
Marguerettaz.
Marguerettaz (UV) -
In realtà non avevo grande voglia
d'intervenire, perché mi pare che il DEFR sia stato ampiamente
commentato e ben rappresentato dal Presidente della Regione e dai
colleghi di maggioranza. Ho ascoltato con interesse anche tutta una
serie d'interventi fatti dalle forze d'opposizione; non nascondo
che alcuni argomenti sono veramente condivisibili e pongono a
fattor comune problemi che toccano la nostra comunità.
Io volevo fare una considerazione più generale: molti si sono
cimentati nel fare una serie di paralleli sui DEFR di questi ultimi
anni, facendo una serie di confronti e di paragoni. Vorrei cambiare
paradigma: anziché analizzare il DEFR, analizziamo gli interventi
che abbiamo fatto in questi ultimi anni.
Io credo che con una tabella comparativa, senza fare grande
sforzo d'immaginazione, avremmo grossomodo individuato tutti gli
argomenti che i vari intervenuti hanno toccato, perché ognuno parla
del proprio piccolo grande mondo, ovviamente con dovizia di
particolari, ma il DEFR è un documento che deve dare una lettura
d'insieme, deve dare in qualche modo una lettura; qualcuno quasi si
è arrabbiato perché dalle notizie stampa sembrerebbe che il
bilancio 2024-2025-2026 abbia più risorse rispetto al passato.
Questo non è un merito della maggioranza, è un merito di tutti,
quindi vi direi: non rosicate, considerate questa cosa come un
qualche cosa di positivo per la nostra comunità.
Nell'ambito di queste prevedibili osservazioni torno a dire -
poi lo vedremo anche negli ordini del giorno - per i giornalisti e
per coloro che ci seguono che sono poche le novità, tutti argomenti
proposti e riproposti.
Prendo solo l'occasione per fare alcune precisazioni, perché in
questi ultimi giorni c'è tutta una serie di polemiche e di
critiche, perché siamo alla vigilia di uno degli eventi
probabilmente più importanti che la Valle d'Aosta abbia avuto modo
d'organizzare, cioè le gare di Coppa del Mondo, che sono una
vetrina straordinaria, un momento migliore di questo non poteva
esserci, perché siamo all'inizio della stagione, lanciamo la
stagione turistica invernale, le condizioni della neve sono
straordinarie, abbiamo avuto anche la fortuna - non c'è niente di
merito né di Bertschy né di Grosjacques, anche se hanno pregato,
hanno fatto sicuramente una serie di esorcismi - che è arrivata la
neve e ci presentiamo con il vestito migliore.
In virtù di questo mi sono pizzicato perché ho letto delle
lettere... mi dico: "Ma qualcuno fa uso di qualche situazione per
vedere le cose che non ci sono?"
Siamo riusciti a riesumare un'attività del 1990, dove si è
sviluppato in Valle d'Aosta un dibattito sull'organizzazione dei
giochi olimpici; ma capite la disonestà intellettuale nel fare un
parallelo tra una gara di Coppa del Mondo e l'organizzazione delle
Olimpiadi totalmente in Valle d'Aosta?!
Ma state prendendo in giro le persone? L'organizzazione dei
giochi olimpici in Valle d'Aosta comportava la costruzione di un
palazzetto di 25 mila posti, comportava la creazione di uno stadio
per il salto con gli sci a Charvensod, comportava una serie
d'infrastrutture che, una volta finite le Olimpiadi, sarebbero
state un peso enorme, esattamente come a Torino per tutta una serie
d'infrastrutture che sono una zavorra.
Torino ha avuto un'attività straordinaria e dire - perché parlo
a nome dell'Union Valdôtaine - che abbiamo cambiato idea è un'altra
fesseria galattica, perché basta andare a prendere la rassegna
stampa: noi abbiamo cercato, per esempio, il sostegno delle
Olimpiadi a Sion, cercando di portare delle gare olimpioniche in
Valle d'Aosta. È una differenza abissale tra fare delle Olimpiadi e
organizzare delle gare.
È esattamente il discorso che abbiamo fatto con Torino, cercando
allora - si ricorda l'Onorevole Caveri, allora Assessore - grazie
all'intervento di Ottoz di avere delle gare di Coppa del Mondo e
delle gare olimpiche.
Stravolgere la verità, cercando di portare l'acqua al proprio
mulino, è tipico di una componente politica che viene qua, si alza,
con fare accademico e cattedratico dicendo: "Questa è la verità".
Io vorrei solo rammentare che l'ultima è stata quella della legge
sulle guide di mezza montagna, si è detto con tono saccente:
"Questa è una legge che è incostituzionale". Risultato: nessuna
impugnativa. La legge sulle guide di mezza montagna è andata via
liscia come l'olio.
Abbiamo avuto in passato una serie di affermazioni: "Il
referendum sulla legge elettorale" - che è stato utilizzato come
una clava - "È accoglibile". I tre saggi dicono: "Sbagliato, non è
accoglibile".
Abbiamo parlato in aula di un eventuale ricorso alla Corte
costituzionale per delle attività riguardanti l'insindacabilità di
alcuni provvedimenti.
Anche lì si sono alzati dicendo: "Ma no, questa è una
fesseria".
Morale: la Corte costituzionale dice: "Insindacabilità".
Io direi che un minimo di riflessione, di autocritica, dove si
dica: "Forse qualche certezza che abbiamo non è poi così granitica,
stiamo dicendo delle cose che sono opinabili, per lo meno, non dico
che siamo noi detentori della verità"...
Così per il DEFR, noi stiamo dando delle indicazioni per cercare
di dare delle risposte alla nostra comunità, si può fare di più? Ma
certo, ma stiamo cercando di fare tutti gli sforzi possibili per
cercare di migliorare.
Ho visto che siete molto attenti alle notizie stampa quando
fanno emergere delle difficoltà nella nostra sanità; ultimamente ho
visto delle notizie positive dove tutta una serie di reparti sono
migliorati e viene riconosciuto questo miglioramento e lì, modello
talpa, "Non diciamo nulla".
Riconosciamo anche gli sforzi che vengono fatti, riconosciamo
che, con tutta la modestia che può esserci in un Governo, stiamo
cercando di dare delle risposte, e l'ho detto ieri quando ho
parlato dell'assemblea dell'APF: quando tu vai in un ambiente dove
coloro che intervengono hanno le bombe alla frontiera o le bombe
all'uscio di casa, concentriamoci un po' di più sulle cose che
contano e cerchiamo di essere più costruttivi. Questo lo dico alla
maggioranza, al Governo e all'opposizione.
Qua nei corridoi dall'inizio della giornata stiamo dicendo: "Non
so se oggi riusciremo a chiudere il DEFR".
Ma voi pensate che, se passiamo il giorno a discutere tra sordi
con le nostre bandierine da piantare, la comunità che sta fuori ci
fa un plauso?
Attenzione, non è che farà una grande distinzione tra
maggioranza e opposizione: al di là delle tifoserie, al di là dei
comitati che vi battono le mani, la gente fuori dice: "Ma voi lì
state perdendo tempo. Avete passato due ore a parlare dei coscritti
e non credo che abbiate apportato un grande valore aggiunto alla
nostra comunità".
È un invito, prima di tutto al Governo - ma pure fra di noi -
nel momento in cui affronteremo 64 ordini del giorno, a essere in
qualche modo pratici e a cercare di dare un segnale alla nostra
comunità e a non parlarci addosso. Lo dico a me stesso per primo,
chiaro.
Presidente -
Consigliere Planaz a lei la parola.
Planaz (RV) -
Ieri abbiamo ascoltato con attenzione i
vari argomenti che sono all'interno di questo Documento Economico
Finanziario Regionale, presentato come uno dei più importanti
documenti al vaglio di quest'Aula, e mi collego alle parole del
collega Marguerettaz, che condivido in parte, però io non mi
stupirei se su questo documento ci soffermassimo un po' di più per
affrontare delle problematiche che forse molti Valdostani si
aspettano e che forse non si ritrovano sempre.
Io sono d'accordo che questo documento debba essere analizzato a
fondo sia da parte della minoranza che della maggioranza.
Lei ha detto: "Riconosciamo gli sforzi fatti". Anche dalla
nostra parte abbiamo visto il Piano salute e benessere sociale,
abbiamo presentato degli ordini del giorno che non sono stati
accettati, l'abbiamo visto nell'assestamento; oggi da parte delle
minoranze sono stati di nuovo presentati tutta una serie di ordini
del giorno.
Io ho invitato il mio gruppo a fare degli ordini del giorno che
siano utili alla comunità e non fare degli ordini del giorno tanto
per fare propaganda, per piantare le "Bandierine".
Io non dico che tutti gli ordini del giorno presentati per
questo Documento Economico Finanziario siano utili o siano
possibili da effettuare, però se questo Documento, come ieri è
stato illustrato, è un Documento importantissimo, io credo che un
minimo di valutazione su questi documenti, riconoscendo gli sforzi
fatti - e qui mi ricollego a quello appena detto - sarebbe utile,
ma non per noi della minoranza, ma anche per i Valdostani, perché
io penso che, da parte delle opposizioni, si portano in quest'aula
le necessità, le esigenze e le richieste di molti Valdostani, poi
condivise o meno, però siamo stati eletti dal popolo e, di
conseguenza, il nostro elettorato ci farà delle precise richieste e
noi, come dovere, ci dovremo adoperare per fare in modo che queste
esigenze si portino avanti.
Ieri sono stati toccati praticamente tutti gli argomenti da
parte dei colleghi, sia di minoranza che di maggioranza; ho
aspettato che intervenisse qualcuno da parte della maggioranza,
però ci sono state un po' di criticità anche da parte della
maggioranza: qualche parolina che andava a definire questo
documento con alcune carenze o qualche mancanza di visione su
aspetti fondamentali.
Si è parlato di trasporti, forse non se ne è parlato abbastanza
per le difficoltà che ci sono in questa regione: abbiamo una
ferrovia che verrà chiusa per essere modernizzata, e, a mio avviso,
non è che ci sarà un grande risultato su quest'aspetto, al di là di
questo, come abbiamo sottolineato molte volte in quest'Aula,
verranno spese molte risorse non regionali ma purtroppo andranno a
portare avanti un'opera che - dal punto di vista del nostro gruppo
e di molti altri di quest'Aula - non è proprio del tutto
condivisibile, soprattutto in un periodo dove le nuove tecnologie
di trasporti sostenibili e non inquinanti, tipo l'idrogeno come si
è discusso ieri... ma non voglio andare a ripetere le cose che sono
state ripetute ieri, anche per andare incontro alla richiesta del
collega Marguerettaz che non dovremmo farla lunga tutto il giorno;
però anche qui forse, e andremo a sottolinearlo con un ordine del
giorno,- anche se tutto è stato deciso - si dovrebbe fare una
valutazione per far sì di non trovarci nel 2026 - sempre come ci è
stato detto "Cemento maturando"  perché così è stata la
definizione del cemento, io non ho mai visto maturare il cemento -
senza avere portato a termine quest'opera.
Abbiamo il problema del Traforo, e questo è un problema che
toccherà i Valdostani nel futuro per molto tempo e logicamente
quello che è successo al Fréjus ha fatto sì d'aumentare
l'importanza di questa problematica sui nostri valichi per quanto
riguarda i transiti, sia di mezzi pesanti che di veicoli leggeri. A
volte qualcuno sottolinea il fatto che se non avessimo i mezzi
pesanti nella nostra regione forse sarebbe meglio dal punto di
vista turistico, perché saremmo molto più "Green" - usiamo queste
parole che vanno molto di moda adesso - ma non dobbiamo
dimenticarci che se non c'è il traffico pesante in questo periodo
di chiusura del Traforo non c'è neanche il traffico leggero e tutte
le comunicazioni che ci sono dal punto di vista turistico,
importantissime nella nostra regione, come molti altri settori che
vengono sottolineati come importanti però, a mio avviso, non sono
abbastanza approfonditi.
Bene quello che sta avvenendo a Cervinia, quello che ha appena
accennato il collega Marguerettaz sulla Coppa del Mondo che porterà
un flusso di gente nella nostra regione, in un periodo di stagione
più calma, che non è in piena stagione come le vacanze di Natale o
le vacanze estive; anche questo ha creato delle polemiche, e
condivido in parte quello che ha detto il collega Marguerettaz.
Se s'interviene con delle opere in contesti che oggi sono molto
importanti per la popolazione, poi anche tutta l'opinione pubblica,
a fronte delle sue idee, porta avanti le sue istanze e molte volte
non sono piacevoli, anche se, secondo il nostro parere, questa
azione non è poi così, speriamo, devastante, perché, se ritorna un
inverno o degli inverni sulla media normale di nevicate, tutto
questo fra un po' di tempo viene dimenticato e sepolto dalla
neve.
Voglio dire due parole per quanto riguarda l'agricoltura:
l'agricoltura oggi avrebbe bisogno di una riforma, come molti altri
settori, e io non vedo delle grosse novità in quest'ambito, anche
perché la nuova programmazione non possiamo vantarci che sia stata
un'idea della politica valdostana, perché - anche se non ci piace o
ci piace - ci è stata imposta dalla programmazione dettata
dall'Unione Europea.
Io, prima di a decantare delle misure che non abbiamo ancora
visto mettere a terra sul nostro territorio, non mi sento di dire
quale risultato avrà. Logicamente ogni programmazione serve per
dare... (lo dice la parola stessa) o per correggere gli eventuali
errori o dimenticanze che sono stati fatti nelle passate
programmazioni per portare il settore in un ambito d'innovazione,
di nuove tecnologie, di maggior qualità dei prodotti e tutta una
serie di obiettivi che sono dentro questa programmazione.
L'altro aspetto relativo all'agricoltura - riguarda
l'Assessorato all'agricoltura - è la filiera legno; già è stato
sottolineato anche ieri, non voglio ritornarci, però vedo che tanto
alla fine, dopo tre anni che sono qui, assieme ad altri colleghi e
che esaminiamo i documenti, non vedo questo grande innovamento, al
di là dei tavoli tecnici che si incontrano ogni tanto, però oggi
non vediamo nulla di concreto per attivare una filiera del legno
veramente concreta, non solo scritta sulla carta, ma che abbia un
risultato anche dal punto di vista della cura e del mantenimento
del territorio, dell'occupazione e anche per quanto riguarda la
qualità dei nostri legni, perché se noi andiamo a vedere le vecchie
strutture che venivano costruite nel nostro territorio esse avevano
una durata superiore del legno, che viene a volte acquistato fuori
dalla nostra regione  e che non ha le caratteristiche del
nostro territorio e, di conseguenza, dopo 10-15 anni che si vedono
stagionate, che sono praticamente nuove, sono già marce e sono da
sostituire; al di là dell'aspetto paesaggistico, non è bello vedere
un paesaggio trascurato, non sempre dovuto alla responsabilità tra
l'allevamento e anche dei confini comunali.
Io penso all'impatto che c'è per la gente che viene a visitare
il nostro territorio, se è ben curato e ben mantenuto, al di là che
a volte si vedono delle staccionate o di angoli di prati trascurati
o non ben puliti; bisognerebbe fare in modo d'incentivare chi
lavora bene e fare in modo di correggere chi a volte, non sempre
per negligenza, magari anche per problemi organizzativi aziendali,
non riesce a mantenere il territorio e a presentarlo "Da cartolina"
come quello che ci viene proposto dal Trentino; vediamo questi
panorami, sanno anche fare delle foto che fanno risaltare bene il
paesaggio: quando si visita quel territorio, si ha la sensazione di
ordine del paesaggio.
Questa cura del territorio, logicamente, per chi viene a
visitare la nostra regione, per il turismo, secondo me è un atout
che vale molto per la nostra comunità.
Qui sul DEFR non vedo un'azione incisiva per andare a correggere
o premiare chi mantiene in un determinato modo il nostro territorio
ed è cosa importantissima anche per gli aspetti idrologici e
quant'altro.
Vedo anche delle misure aggiuntive per il contenimento per le
specie lupo e per le predazioni. Abbiamo portato in aula molte
iniziative e anche qui mi dispiace, perché non mi diverto a portare
sempre delle iniziative e parlare degli stessi argomenti, però mi è
sempre stato ribadito che oggi non abbiamo una grande problematica
al riguardo delle predazioni e che non ci sono casi problematici di
predatori nella nostra regione, però poi vedo che nel DEFR
l'importanza di mantenere delle misure su questa tematica c'è,
allora non è vero quello che mi viene sempre risposto nelle
iniziative e che la problematica viene sempre sminuita e un po'
lasciata da parte.
Non voglio farla lunga più di tanto, non so se oggi riusciamo o
no, io spero di sì, a portare a termine questo documento e votarlo;
io spero che da parte di tutti ci sia la volontà di dare un segno
di cooperazione, portare un po' le istanze di tutti e riuscire a
rafforzare questo documento, anche perché poi quello che ci sarà
scritto qua sopra non sempre si potrà o si riuscirà a portare a
termine entro le date prefissate, però almeno dare un segnale fuori
che le due giornate che abbiamo perso, come qualcuno dice, non sono
state perse, ma sono giornate che serviranno a dare un futuro
migliore a tutti i nostri cittadini e anche a tutto il nostro
territorio.
Presidente -
Altri interventi? Consigliera Erika
Guichardaz per secondo intervento.
Guichardaz E. (PCP) -
Abbiamo iniziato la giornata, ma lo
immaginavamo, con un intervento del capogruppo dell'Union
Valdôtaine che ci faceva un po' di storia.
Riprendendo la storia e riprendendo quei giochi olimpici...
intanto sottolineiamo che quella lettera è inviata alla Presidente
del Mouvement e non al Consiglio regionale, quindi forse è un'altra
la sede in cui bisognerebbe rispondere, ma, facendo seguito a
quello che ha detto il Consigliere - visto che alcuni di noi in
quegli anni avevano poco più di 10-11 anni e molto probabilmente
non si ricordano cos'è avvenuto - abbiamo ripreso i documenti
all'interno del sito del Consiglio regionale: chi è che ha proposto
la candidatura dei Giochi olimpici? Proprio l'Union Valdôtaine.
Quando, in un'interpellanza si chiede conto di cos'è avvenuto,
si dice: "Appreso dagli organi di stampa che il Presidente del
Consiglio dei Ministri, l'On. Ciriaco De Mita, ha inviato una
lettera al Presidente del Comitato Olimpico Internazionale per
chiedere l'assegnazione alla Valle d'Aosta della XVIII edizione dei
Giochi olimpici invernali in programma nel 1998; appreso altresì
che la candidatura della Valle d'Aosta è stata sollecitata dalla
Giunta regionale della Valle d'Aosta".
Guardate cosa dice l'Assessore Faval che non credo essere del
nostro partito, almeno non mi risulta: "S'il est vrai que le
Conseil régional n'a jamais discuté jusqu'ici, à la suite d'un
point spécifique à l'ordre du jour, la question de l'organisation
des jeux olympiques en Vallée d'Aoste, il est aussi vrai qu'à
l'occasion de la discussion du budget du 1999, le Président de la
Junte informa officiellement le Conseil régional d'avoir envoyé une
requête dans ce sens etc.."
Forse prima di farci la storia, sarebbe meglio ricordare tutto
quello che è avvenuto, e, anche rispetto a quello che è stato
detto, ognuno parla del proprio piccolo mondo.
Secondo me ognuno parla di quello che conosce, ognuno parla di
quello che ha portato avanti, ognuno parla di quello di cui si è
informato in questi anni ed è normale che gli ordini del giorno
vadano proprio in quel senso.
Sono cose certo che abbiamo detto e ridetto in questo Consiglio
regionale, che non ritroviamo nel DEFR e che quindi poniamo
all'attenzione di quest'Aula e se è utile quando si va all'APF
ascoltare chi interviene e parla della guerra a casa sua, bisogna
ascoltare anche chi parla degli ultimi di casa sua.
Quando noi parliamo della Valle d'Aosta, in questo DEFR non
troviamo nulla riferito a chi ha fame, a chi è sfrattato ogni
giorno, a chi non può curarsi perché ci sono liste d'attesa, (E poi
ne parleremo) che fanno paura; forse sono quelli gli argomenti che
i Valdostani aspettano che noi prendiamo in considerazione e che
vengano messi in evidenza, ed è questo che faremo.
Poi, permettetemi, ieri non sono intervenuta perché era la fine
del Consiglio, ma mi piacerebbe riprendere il programma che abbiamo
portato agli elettori nel 2020 per chiedere nel DEFR - visto che
una parte di questa maggioranza è all'interno e sicuramente ha dato
delle linee rispetto al DEFR - che cosa ci ritroviamo.
Su Cime Bianche dicevamo: "Ci impegniamo per la difesa della sua
integrità e perché diventi un atout per la diversificazione".
Sull'aeroporto dicevamo: "Occorre ridefinire il ruolo
dell'aeroporto di Aosta", e chi è stato in questo Consiglio prima
di me ricorda le battaglie fatte dall'attuale Presidente Bertin in
questo senso. Poi si dice, rispetto alla seconda canna del tunnel:
"Evitando di arrivare a una situazione di collasso" per poi
invocare il raddoppio della galleria.
Rispetto all'Ospedale: "Per uscire dalla crisi economica, si
riprenderà a finanziare opere pubbliche, si dovrà riconsiderare la
costruzione di un nuovo unico Ospedale moderno fuori dal centro
città, più accessibile e adeguato alle normative di sicurezza".
Ho preso solo quattro temi a caso, ma ritrovate qualcosa in
questo DEFR? No, ritrovate l'opposto di quello che dicevamo, e
anche rispetto alla questione sociale, tanto evidenziata dal
consigliere Padovani, che immagino quindi voterà tutti gli ordini
del giorno che noi abbiamo portato, ci chiediamo: "Se siamo al
Governo di una Regione e nella nostra Regione chi arriva dopo di
noi negli uffici sappiamo che prende 6-7 euro l'ora, non vale la
pena fare una battaglia perché quelle persone ne prendano almeno 9?
Non vale la pena fare una battaglia perché gli operatori di
sostegno abbiano un contratto diverso da quello attuale, senza
pensare a un ente strumentale ma iniziando a valorizzare il loro
lavoro?
Sullo studentato, andiamo a vedere, perché si è detto:
"Interverremo sugli affitti degli studenti"; interveniamo come? Qui
dello studentato si parla per la conclusione dei lavori nel 2026 e
io non ho trovato nulla che dica che invece s'interverrà rispetto
alla questione delle agevolazioni degli affitti degli studenti.
Quindi guarderemo e analizzeremo il bilancio, nel DEFR di tutto
questo non c'è una parola.
Sulle misure rispetto alla povertà, ho visto che c'è nuovamente
una richiesta di reintroduzione del Bon Chauffage, avevamo chiesto
in assestamento che si potesse almeno riavere il Bonus Social se
non c'era il Bon Chauffage; abbiamo anche chiesto che, in attesa
del Governo nazionale, si potesse finanziare nuovamente il reddito
d'inclusione che era stato votato all'unanimità da questo Consiglio
e che aveva avuto dei riscontri positivi.
Sono questi i temi che non ritroviamo in questo DEFR e su cui
naturalmente ci concentreremo.
Rispetto agli edifici scolastici, sicuramente ci sono degli
interventi all'interno del DEFR e se ne parla, ma non possiamo non
vedere quello che sta accadendo attorno a noi.
Dobbiamo ringraziare che la caduta di pezzo di soffitto alla
Saint Roch non sia avvenuta durante l'ora di lezione, dobbiamo
evidenziare che una scuola praticamente appena costruita...
(
intervento di un Consigliere, fuori microfono)
...
potrà parlare Assessore... L'Assessore del Comune mi
risulta essere del suo partito e non del mio, ma evidentemente
sotto questo punto di vista c'è un po' di confusione all'interno
del PD, qualcuno crede che Area Democratica sia ancora lì e
sottolineo che non c'è più, quindi non si scarichi sul Comune di
Aosta.
Sappiamo bene che il Comune ha delle responsabilità ma, ad
esempio, se parliamo del Liceo musicale, credo che andare avanti
con i catini non sia responsabilità del Comune di Aosta ma forse di
chi quella struttura l'ha messa in piedi poco tempo fa e che,
ancora oggi, non risulta essere agibile.
Non parliamo poi di edifici che erano stati costruiti con
procedure di velocizzazione, come il Bérard, che nascono già
monchi, perché non hanno, ad esempio, le palestre sufficienti per
gli studenti di quell'edificio.
Consigliere Lucianaz, io condivido il fatto che la struttura
dell'Adelaide, ad esempio, debba essere rifatta, ma sotto questo
punto di vista credo che ci debba essere un'attenzione affinché,
nel momento in cui si rifà un edificio scolastico, questo possa
dare accesso a tutte le attività educative di quella scuola, che
quindi si pensi in un'ottica in cui poi gli alunni non debbano
andare a fare educazione fisica altrove o in cui debbano usare
altri spazi, ma si faccia con il buon senso.
Non tedierò oltre l'Aula perché sicuramente con gli ordini del
giorno andremo ad affrontare i vari punti, ma quello che dico è che
anche da questo dibattito purtroppo si vede una certa arroganza
nelle sollecitazioni portate avanti dalla minoranza, che sono
sollecitazioni e che tali devono rimanere, visto che comunque non
possiamo incidere in maniera pesante rispetto a un Documento di
Economia e Finanza, ma crediamo che se alcuni dei punti che noi
evidenziamo verranno almeno posti all'attenzione e considerati poi
nel bilancio, questo forse sarebbe importante anche per questa
maggioranza.
Presidente -
Non vedo altre richieste d'intervento,
pertanto chiudo la discussione generale. La discussione generale è
chiusa.
Si è prenotato, in fase di replica, l'Assessore Caveri.
Caveri (AV-VdA Unie) -
Chiederemmo una breve sospensione
prima di cominciare le repliche.
Presidente -
Il Consiglio è sospeso.
La seduta è sospesa dalle ore 09:45 alle ore 10:22. Alla
ripresa dei lavori presiede il vicepresidente Marguerettaz.
Marguerettaz (Presidente) -
È stata chiusa la discussione
generale. Ci sono delle repliche del Governo? Ha chiesto la parola
l'assessore Caveri, ne ha facoltà.
Caveri (AV-VdA Unie) -
Cari colleghi, abbiamo preso
l'impegno di essere rapidi nelle nostre repliche e, in certi casi,
saranno poi gli ordini del giorno l'occasione per riprendere alcuni
dei temi che sono stati trattati.
Per quel che mi riguarda, ci sono due argomenti e una
riflessione politica finale che vorrei fare.
Il primo argomento è stato sollevato dal collega Baccega, e
anche dal collega Ganis, e riguarda il famoso PNRR. Come avrete
visto dalla relazione periodica che abbiamo inviato, questi 400-450
milioni sono anch'essi soggetti a delle riflessioni che
riguarderanno gli eventuali tagli che arriveranno sul PNRR, con
l'assicurazione da parte del Ministro Fitto di spostamento di
alcune di queste cifre su altre disponibilità; noi ci auguriamo che
questo sia possibile. Ad esempio, per gli interventi cittadini
sulla città di Aosta queste rassicurazioni dovrebbero avere già
trovato conferma, vedremo per il resto.
Non si può però nascondere, cari colleghi, il fatto che il PNRR
risulti alla fine un pasticcio che quotidianamente bisogna
dipanare, è una responsabilità non solo di questo Governo, ma è una
responsabilità anche del Governo Conte e del Governo Draghi quella
di avere impostato il PNRR in una logica fortemente centralista,
con gravi difficoltà di utilizzo - e lo verifichiamo ogni giorno,
anche ieri in un incontro con i Comuni, ad esempio - di questa
piattaforma che si chiama Regis - all'interno della quale vanno
riversati tutti i dati e che dovrebbe diventare, purtroppo, anche
la piattaforma dei fondi comunitari - e che non sempre è
funzionante.
Mancano delle risposte, noi l'abbiamo visto anche nella vicenda
dei Borghi di Arvier, aspettiamo ancora una risposta a una serie di
sollecitazioni fatte nel mese di luglio, quindi ci sforziamo,
presenteremo - come aveva chiesto il collega Baccega in Commissione
- tutte le problematiche; non vorrei che ricadessero su di noi una
serie di responsabilità che, purtroppo, vanno assunte dalla visione
statale.
Devo dare atto al ministro Fitto di aver cercato comunque di
mettere ordine in una situazione che si è fatta intricata.
À propos de la deuxième question, et je me réfère à ce qui a été
dit par monsieur Lucianaz sur les minorités linguistiques, ce n'est
pas toujours l'argent qui fait la guerre. Donc, je peux vous
rassurer sur le fait qu'il y aura, autour de la question plus
générale des minorités linguistiques, un grand engagement de notre
part. De ce point de vue, c'est vrai qu'aujourd'hui il y a 25.000
euros sur trois années et j'espère dans les mois à venir de pouvoir
ajouter de l'argent, mais par exemple pour rappeler l'importance de
la loi cadre sur les minorités linguistiques historiques je vais
vous rassurer : nous avons l'intention d'avoir un grand moment de
débat qui sera organisé avec le parlement italien et sûrement avec
le ministre Calderoli, qui s'occupe de cette matière.
Donc, nous aurons la possibilité de discuter avec les autres
minorités linguistiques ; nous avons aussi une motion sur laquelle
on pourra sûrement s'interroger sur le rôle du franco-provençal que
personnellement je retiens capital dans la discussion sur l'essor
linguistique de la Vallée d'Aoste. Bien sûr, moi aussi je souligne
ce que fait partie de notre sensibilité personnelle mais doit être
partie d'une sensibilité collective communautaire, à savoir le fait
que le français est en crise et donc il faudra s'efforcer de plus
en plus et souligner cet argument comme un argument fort qui, comme
vous l'avez rappelé, est au fond des circonstances qui nous
permettent d'avoir aujourd'hui le statut d'autonomie spéciale, même
si limité dans les pouvoirs et les compétences.
Un'ultima riflessione riguarda la montagna che alcuni di voi
hanno evocato: io credo che questo tema per noi sia un argomento
importantissimo; chi se n'è occupato a livello parlamentare sa
perfettamente che siamo ancora in attesa di una revisione della
legge quadro; la legge quadro potrebbe portare delle risorse
ulteriori e anche delle norme, soprattutto in materia fiscale, che
potrebbero darci delle soddisfazioni.
È indubbio che il problema della montagna è un problema
soprattutto di perimetrazione, di cosa s'intenda per la montagna,
tema che per la Valle d'Aosta non è particolarmente significativo,
perché siamo classificati indubitabilmente come territorio
interamente montano, ma più il resto della montagna fittizia drena
delle risorse nazionali meno noi otterremo nel tempo degli aspetti
finanziari che ci possono servire, come si è visto quest'anno con
il Fondo della montagna, che è sempre una risorsa aggiuntiva
rispetto a quanto noi abbiamo nel nostro bilancio.
Quello che io trovo insopportabile nella discussione sulla
montagna è quando c'è una furia ideologica attorno alla montagna
che crea conflitti che talvolta, in qualche maniera, distorcono la
realtà e, in qualche maniera, evitano di centrare gli argomenti
fondamentali del futuro della montagna, ma sappiamo benissimo che
c'è chi, all'interno della logica dei conflitti, prospera e ci
sguazza.
Presidente -
Grazie, Assessore. Ha chiesto la parola
l'assessore Carrel, ne ha facoltà.
Carrel (PA) -
Grazie ai colleghi per l'interessante
dibattito avvenuto sul DEFR. Dal punto di vista politico i colleghi
di maggioranza hanno già bene esposto il documento, mi accingo in
quest'intervento a mirare due temi sollevati dai Consiglieri,
essenzialmente quello della foresta e quello della nuova legge 17,
quindi dell'attenzione alla media montagna e a dei settori
sicuramente più difficili da coprire con delle politiche più ampie
come quelle del CSR.
Per quanto riguarda la foresta, che è un tema che abbiamo
dibattuto già anche in Commissione, ci tengo a sottolineare che nel
DEFR non vi è una scheda definita esclusivamente per la foresta,
perché ogni Dipartimento ha due obiettivi e capite bene che
bisognava scegliere quali erano gli obiettivi, ma - e ci tengo a
sottolinearlo - il programma forestale è in fase di affido alla
CUC, sarà affidato entro i primi giorni del mese di dicembre e
avremo (speriamo) la possibilità di firmare il contratto con gli
affidatari entro un mese dal primo di dicembre, quindi da lì
scatteranno i 18 mesi per avere un nuovo programma forestale
regionale; quelli saranno i 18 mesi dove andremo a discutere del
come sviluppare tutta la filiera legno e di come far evolvere il
nostro settore foresta.
Mi prendo l'impegno - dopo che avremo ovviamente
contrattualizzato e incaricato chi avrà vinto la gara che impegna
circa 240 mila euro più Iva di questo studio - di avviare un
confronto con i gruppi proprio per cercare di dare le linee guida
fondamentali per lo sviluppo di questo importantissimo settore. Lo
studio, ovviamente - e ci tengo a sottolinearlo - avendo una durata
di 18 mesi, scadrà nel 2025, quindi questo è uno dei motivi per cui
ho preferito inserire nelle schede del Dipartimento risorse
naturale degli obiettivi più vicini nel tempo piuttosto che questo,
ma non vuol dire che non stiamo seguendo questa pratica, anzi, la
stiamo seguendo e abbiamo queste notizie che tengo a rendere in
quest'aula.
Per quanto riguarda il CSR, ha sicuramente ragione il collega
Planaz, non dipende da noi; dipende da noi però come lo attuiamo, e
lei sa bene che ci sono delle grandi difficoltà a tradurre delle
norme create a livello europeo cercando di renderle attuabili e
attuali in un settore come quello agricolo in Valle d'Aosta, una
terra che - come ha giustamente appena detto il collega Caveri - è
di montagna con tante difficoltà.
Il collega Lavy ha evidenziato tutto il problema della media
montagna, ebbene la legge 17 cerca d'intervenire proprio in quel
senso.
È ovvio che non possiamo entrare nel dettaglio di che cos'è il
CSR, lo abbiamo già fatto quando abbiamo discusso
quest'importantissimo documento, oggi però stiamo cercando di
differenziare all'interno delle varie misure gli alpeggi produttivi
dagli alpeggi improduttivi, dai Fondovalle agli alpeggi; questo
perché differenziare le varie misure e i vari contributi è
fondamentale per poter garantire la cura del paesaggio di cui
parlavamo prima e su cui siamo attenti e vigili.
Ovviamente nel DEFR, che è un documento di programmazione, non
siamo potuti entrare nel dettaglio.
La legge 17 ci serve esattamente ad andare a finanziare una
serie d'investimenti, soprattutto quelli piccoli, soprattutto per
le piccole-medie imprese che popolano la nostra regione e che non
possono accedere al CSR, o che, comunque, per accedere al CSR,
avrebbero la necessità di produrre una quantità di documenti
eccessiva rispetto alle risorse richieste.
Per questo motivo abbiamo inserito la necessità di rivedere la
legge 17/2016, il che non vuol dire un ritorno al passato, ma vuol
dire guardare la nuova programmazione con degli strumenti anche
regionali per far fronte a delle esigenze che sono proprie della
nostra agricoltura.
Per quanto riguarda il problema "Lupo" che ha citato il collega
Planaz, c'è la massima attenzione su questo. Io capisco bene che vi
sia anche un po' un gioco delle parti, è un tema che stiamo
attenzionando e su cui stiamo lavorando, ma come sa - purtroppo ci
siamo già confrontati in quest'aula su varie iniziative - ci sono
delle norme europee che (ci dicono e leggiamo) possono cambiare in
futuro, ma a oggi sono ancora vigenti, quindi è ovvio che stiamo
facendo tutto ciò che possiamo fare all'interno di queste
norme.
Presidente -
Come vedete, cinque minuti per le repliche.
La parola all'assessore Grosjacques.
Grosjacques (UV) -
Solo alcune brevi risposte rispetto
alle indicazioni venute dal dibattito consiliare.
Partirei dalla collega Minelli, che sottolineava la sostituzione
dell'obiettivo degli anni precedenti, riferito all'individuazione
di un nuovo modello di organizzazione turistica.
L'obiettivo non è stato ovviamente cancellato, così come le
avevo già detto nel corso dell'audizione in Commissione, ma è stato
soltanto sostituito, avendo a disposizione due obiettivi per
Dipartimento; questo non significa che non si lavorerà e non si
continuerà a lavorare su questo tema che, per le motivazioni che
lei ha correttamente evidenziato nel corso della sua esposizione,
non ha potuto avere quest'impulso che si era immaginato all'atto
dell'individuazione; comunque proseguirà nei lavori con una
tempistica diversa rispetto a quella che era stata considerata in
fase di approvazione del DEFR precedente.
Ha sottolineato tutte le criticità derivanti dall'approvazione
della legge sugli accompagnatori di media montagna, non torno sul
tema perché credo che il capogruppo dell'Union questa mattina le
abbia risposto in modo molto puntuale e con riferimento all'iter
che ha portato all'approvazione da parte del Consiglio dei Ministri
della legge senza alcun rilievo negativo, quindi la legge dispiega
tutti i suoi effetti e i corsi di preparazione a questa nuova
professione saranno gestiti con le risorse dell'Amministrazione
direttamente dall'Unione Guide di alta montagna, quindi sotto la
regia delle Guide e attraverso la costituzione dell'apposito albo
specifico.
Per quel che riguarda la disabilità - e quindi le attività
ulteriori rispetto al progetto dello sci per tutte le abilità - le
risponderò puntualmente - perché lei ha fatto un ordine del giorno
così come i colleghi della Lega - in fase di analisi degli ordini
del giorno.
Per quel che riguarda l'iniziativa della Maison de la Montagne
ribadisco - ma questo l'ho già detto anche in Commissione a precisa
domanda - che l'individuazione dell'area è stata proposta dalle
guide e dai maestri di sci ed è stata individuata da loro come la
zona per una nuova costruzione, perché di questo stiamo parlando,
come la zona a loro dire più rispondente a quelle che erano le loro
esigenze.
Non ho altro da aggiungere, se non che l'Amministrazione ha
preso atto di questa scelta e sta seguendo tutte le procedure per
poter definire questo tipo d'accordo con Vallée d'Aoste Structure
per arrivare alla definizione delle problematiche legate al diritto
di superficie di quest'area.
Il collega Aggravi ha posto l'accento sul disegno di legge sul
quale sono iniziati i lavori tra la struttura del mio Assessorato e
la struttura Urbanistica, sul disegno di legge di cui si era
parlato nelle legislature precedenti e che è stato in qualche modo
recuperato per poter arrivare a dare le risposte che le categorie
sollecitano.
Il lavoro è in atto, è uno dei due obiettivi dell'Assessorato e
quindi sicuramente porteremo nei prossimi mesi - non sono in questo
momento in grado di dare una tempistica - un testo
(incomprensibile)
sul quale le Commissioni poi daranno il
loro contributo.
Al collega Restano, che ci sollecita a lavorare per recuperare
la clientela straniera nella nostra regione, devo dire che non per
merito mio, ma per lo sviluppo del lavoro che si è susseguito in
questi anni da parte delle Amministrazioni che hanno lavorato su
questo punto, devo dire che le ultime due stagioni, sia quella
invernale che quella estiva, sono state le due migliori stagioni di
sempre, sia con riferimento alla stagione precedente sia con
riferimento all'ultimo decennio pre-pandemico, e, per quel che
riguarda i turisti stranieri, nella stagione invernale abbiamo
recuperato il differenziale che ovviamente si era creato nel
periodo pandemico per le problematiche che tutti conosciamo e siamo
tornati sostanzialmente a un 50 e 50 tra i turisti stranieri e i
turisti italiani.
Direi che questo recupero premia il lavoro fatto negli anni
anche in termini di promozione della nostra Regione che, come
dicevo, essendo stata la stagione numericamente (sia in termini di
arrivi che in termini di presenze) la migliore di sempre, direi che
il lavoro che viene fatto dall'Amministrazione sta dando i suoi
risultati.
Non ho sentito parlare - anche se è una delle attività che
abbiamo citato nella parte relativa all'Assessorato al turismo -
dell'École Hôtelière; vorrei spendere solo due parole per
sottolineare che l'attività che è stata fatta dall'École Hôtelière,
in collaborazione con l'Amministrazione, sta dando dei risultati,
perché in controtendenza rispetto a quasi tutte le strutture
nazionali, l'École Hôtelière quest'anno ha avviato una classe di
prima in più che ci fa ben sperare anche per dare una risposta alla
cronica crisi delle professioni nel settore turistico-ricettivo,
quindi questo è un ottimo auspicio, perché alla fine del percorso,
sia di formazione professionale sia del percorso quinquennale, ci
sia la possibilità di offrire alle nostre strutture del personale
altamente qualificato, personale che, tra l'altro, oggi sta già
dando un grande contributo sia per l'organizzazione del catering e
delle attività per la Coppa del Mondo del Breuil che su altri
temi.
La scuola sta facendo tutta una serie di attività anche al di
fuori dell'Istituto propriamente detto, anche con riferimento alle
attività che sta facendo nella Casa circondariale, quindi un'École
Hôtelière impiegata e attiva su tutto il territorio.
Questo ci tenevo a sottolinearlo, perché stiamo parlando di una
delle eccellenze della nostra regione dal punto di vista
scolastico, quindi è bene evidenziare anche le cose che
funzionano.
Spero di aver dato una risposta puntuale a tutte le
suggestioni.
Presidente -
La parola all'assessore Jean-Pierre
Guichardaz.
Guichardaz J. (FP-PD) -
Ho ascoltato con attenzione gli
interventi dei colleghi, che ringrazio perché comunque sono stati
utili a fornire elementi anche di riflessione.
Le criticità che riguardano i due Dipartimenti che rappresento
verranno affrontate, come nella prassi peraltro, attraverso gli
ordini del giorno e gli emendamenti.
Un'annotazione la voglio rivolgere al collega Lucianaz, non
tanto per instaurare con lei un rapporto speciale, ma per il
semplice fatto che le sue cortesi critiche che ha evidenziato ieri
non trovano poi alcun riferimento e proposta negli ordini del
giorno presentati dal suo gruppo, pertanto è bene che almeno su un
paio di elementi io le dia due spot d'informazione.
Riguardo alle questioni circa il supporto psicologico e di
ascolto che sono citate nel DEFR, la vorrei confortare: nessuno
vuole trasformare i poveri studenti in persone, in ragazzini e
bambini imbottiti di psicofarmaci - non ho capito bene qual è il
suo timore - né nessuno vuole modificare il proprio indirizzo di
pensiero. È solo una prassi che già viene adottata nelle scuole,
lei lo sa bene o probabilmente non lo sa perché altrimenti non
avrebbe citato la questione; noi intendiamo potenziarlo questo
servizio di supporto, che è un servizio molto utile, perché serve
anche a prendere carico dei problemi che poi dopo si riversano
anche sulle strutture sanitarie, lei probabilmente conosce anche i
dati della struttura dei disturbi alimentari, sa benissimo anche la
struttura complessa Psicologia come lavora già nelle scuole; quindi
è un modo per potenziare, per dare un supporto in più agli studenti
senza peraltro nessun tipo d'intendimento o di retropensiero.
Lei ha parlato dello 0-6, anche qua non l'ho capita tanto bene,
probabilmente sono io che ho difficoltà a capire il suo eloquio, ma
anche lì la voglio confortare, perché nessuno vuole riempire di
psicofarmaci i bambini da 0 a 6 anni o trasformare la propria
identità. Io francamente me la sono riascoltata, ma faccio davvero
difficoltà a capire dove vuole parare.
La posso confortare sul fatto che lo 0-6 è anche questo un
percorso stabilito a livello ministeriale, noi prendiamo già delle
risorse, esistono già delle scuole, come la scuola di Jovençan, per
esempio, che ha iniziato delle sperimentazioni sullo 0-6.
Si sono fatti fior di convegni ai quali lei avrebbe potuto
partecipare, ma evidentemente era troppo impegnato, in altre
faccende affaccendato, quindi d'ora in avanti ne faremo altri, le
manderemo l'invito, così anche durante questi convegni potrà
intervenire autorevolmente a dire la sua.
Lei ha citato anche la legge di recepimento della buona scuola
in Valle d'Aosta, dicendo che i Sindaci sono già piuttosto
impegnati e tanto oberati; le ricordo che i Sindaci si occupano
delle scuole ma non della didattica.
I Sindaci, così come le Unités, si occupano degli edifici,
perché noi trasferiamo del denaro alle comunità locali per
mantenere e per fare le operazioni sulla scuola; la didattica - se
permette - continuano a essere gli insegnanti e la Sovrintendenza e
il Ministero per ciò che concerne la programmazione, quindi anche
qua non riesco a capire qual è la sua somma preoccupazione rispetto
alla fatica che i Sindaci dovrebbero fare negli aspetti
pedagogici-didattici.
Poi magari avrà modo anche lì, durante gli incontri con il CELVA
o con altri, di chiedere ai Sindaci quanto siano affaticati
rispetto alla didattica.
Per quanto riguarda poi l'intervento della collega Guichardaz,
lei parlava di questioni relative alle scuole che sono allo
sfascio, questioni relative all'acqua che cola.
Io ricordo anche a lei, collega, che esistono dei livelli che
sono noti quasi a tutti, lei ha fatto l'amministratrice comunale,
quindi lei sa benissimo che le scuole, quelle di pertinenza dei
Comuni, sia nella manutenzione sia nelle opere straordinarie sono
di pertinenza dei Comuni. Noi ci siamo, perché trasferiamo la
richiesta, già solo quest'anno abbiamo messo in campo una batteria
di milioni di euro, ben 4 milioni di euro, che, su richiesta degli
enti locali, possono essere utilizzati per la manutenzione e per le
operazioni sull'edilizia scolastica degli enti locali, quindi anche
qua francamente io non riesco a capire qual è il dibattito riguardo
alle scuole.
Lei ha citato varie scuole, dopodiché il musicale. Bene, il
musicale fa parte anche quello di un programma di manutenzione che
peraltro non è in capo a me ma è in capo all'edilizia scolastica,
ma che affrontiamo insieme e che si affronta, come tutte le
manutenzioni delle scuole, ma da lì a far passare l'idea che
abbiamo un sistema scolastico allo sfascio quando tutto sommato...
(
Interruzione fuori microfono)
... Lei l'ha abbastanza detto,
perché nel momento in cui lei ha fatto una critica sulle scuole che
perdono pezzi da tutte le parti, io direi: "Si faccia un giro nelle
scuole, si vada a vedere le scuole di montagna, così come le scuole
di pertinenza della Regione, e poi ci racconta se fanno così
schifo". Poi i colleghi delle altre Regioni, a quel punto, vengano
a farsi un giro e capiranno se il nostro patrimonio scolastico a
indirizzo scolastico fa veramente così schifo.
Per quanto riguarda la questione del sostegno agli affitti - lei
lo dovrebbe sapere visto che è una campionessa di accesso agli atti
- si vada a vedere esattamente che cosa si spende tutti i
sacrosanti anni per i contributi agli alloggi, contributi agli
alloggi fuori Valle, e si renderà conto che, percentualmente, siamo
la Regione che investe di più in assoluto per contributi agli
affitti e agli alloggi dei nostri studenti.
Queste sono le risposte che poi verranno eventualmente riprese
negli ordini del giorno.
Presidente -
Grazie Assessore. La parola all'assessore
Sapinet, ne ha facoltà.
Sapinet (UV) -
Brevemente alcune considerazioni,
ringraziando tutti gli intervenuti per il dibattito proficuo e
interessante.
Un Assessorato che ha affrontato questo DEFR e lo affronta -
l'abbiamo detto, ma lo ripeto - con una nuova organizzazione, con
una nuova conformazione, con l'associazione delle deleghe
dell'ambiente insieme alle opere pubbliche, sicuramente scelta
strategica che ci permette di affrontare con concretezza e velocità
anche e soprattutto il dialogo con gli enti locali, in particolar
modo anche con le imprese.
Si è parlato di crisi idrica del 2022, non va assolutamente
dimenticata, e qui cito l'attività dell'Osservatorio regionale che
ha voluto, così come sollecitato dal collega Restano, affrontare la
tematica acqua nella sua complessità e totalità.
A breve un'azione anche concreta che ha permesso, proprio in
queste settimane, di porre le nuove richieste al Piano nazionale
degli interventi infrastrutturali e per la sicurezza nel settore
idrico; poi tutta un'attività, quella del servizio idrico
integrato, che è decollata e va avanti, con una serie di progetti
che oggi sono ancora a livello comunale ma che poi, via via,
andranno ad aumentare la portata; alcune iniziative sono state
poste e ne parleremo nei prossimi Consigli.
La crisi idrica è solo una delle numerose facce del
riscaldamento climatico, che è tematica centrale dell'Assessorato,
quindi operare per ridurre i livelli di rischio, ma, soprattutto,
operare in sinergia, come è stato fatto anche in questo 2022 tra le
varie strutture in occasione degli eventi di Bionaz e Oyace.
Riscaldamento climatico che vuol dire anche monitoraggio,
collaborazione, lavoro insieme ai bracci operativi, come Fondazione
Montagna Sicura e ARPA, che sono strumenti fondamentali per
l'attività dell'Assessorato.
Si è parlato delle sfide di questo 2024: revisione del PTP,
delle norme urbanistiche e il PTA, Piano Tutela delle Acque, non ci
siamo dimenticati, assolutamente, sono due sfide importanti che
dovremo affrontare in questo 2024.
Nell'immediato invece un confronto andrà fatto sulla Legge Casa,
come già anticipato in alcuni Consigli ma con un occhio particolare
al mondo delle imprese, un mondo che si sta già adattando al nuovo
codice dei contratti pubblici e l'Assessorato monitorerà il
funzionamento e supporterà l'attività della stazione unica
appaltante.
Parlando di opere e interventi, ricordo, tengo a segnalare
l'attenzione agli enti locali con un cambio di metodo già negli
ultimi anni, ovvero quello degli stanziamenti per le opere minori
di pubblica utilità, che hanno sostituito la vecchia legge 26.
Direi un cambio in meglio che dà dignità a tutti i Comuni, che
permette una migliore programmazione e che ha degli aspetti
positivi anche sul mondo delle imprese e credo anche un'attenzione
con uguale dignità a tutti i Comuni, quindi una maggiore attenzione
anche a quei Comuni di montagna.
Abbiamo vissuto la vecchia legge 26 con i suoi pro e i suoi
contro, ma questo nuovo metodo è sicuramente più concreto ed
operativo.
Dei lavori ne parleremo ancora sulla viabilità regionale.
Sui dossi, caro collega Lucianaz, la Regione autorizza i dossi
su richiesta dei Comuni, ma sono poi i Comuni che li posano e che
devono gestirli; così come l'attenzione sulle strutture
scolastiche, con un intervento - l'abbiamo citato, quello sulle ex
Magistrali - di una portata molto importante, sia dal punto di
vista economico ma soprattutto anche come ricadute positive sul
centro della città di Aosta.
ARER è stato oggetto di un interessante confronto in Commissione
- sicuramente non sarà l'ultimo - dove abbiamo ribadito la nostra
attenzione, mentre sulle piste ciclabili regionali abbiamo diversi
ordini del giorno che ci permetteranno di trattare l'argomento.
Chiudo citando la parte dell'ambiente: sicuramente quando si
parla di cambiamento climatico, gestione della raccolta dei
rifiuti, il Dipartimento ambiente è al centro di un'attività di
rilascio di autorizzazioni, di pareri, di valutazioni, di
monitoraggio, un'attività complessa.
L'abbiamo detto e lo ripetiamo: una carenza di personale, più
difficile forse che altrove, ma parlo dei miei Dipartimenti; una
carenza di personale che è stata fatta notare ma che altrettanto
contemporaneamente si sta cercando di risolvere con strategie, con
sinergie, ad esempio sfruttando anche delle procedure concorsuali
che ARPA ha messo in atto, delle quali beneficeremo noi come
Assessorato ambiente e anche il collega Carrel.
Sicuramente un'attività trasversale, l'obiettivo di programma è
dare comunque attuazione e supportare le azioni di pianificazione
del settore, quelle recentemente approvate, tra le quali citiamo la
strategia regionale di sviluppo sostenibile.
Tutela della biodiversità, funzionalità dei servizi ecosistemici
e fruizione sostenibile del territorio sono anch'esse obiettivi
strategici, così come la valorizzazione delle aree naturali
protette, sulle quali abbiamo fatto un passaggio, rafforzando
quella parte del DEFR, proprio così come è richiesto e come
condiviso con gli enti locali in occasione del confronto sul Mont
Avic.
Chiudo parlando dell'Osservatorio che verrà ricostituito con la
nomina del membro esperto, che andrà sostituito per un problema
tecnico.
Cito la delibera 374 del 17 aprile 2023, "Istituzione del gruppo
di lavoro per l'individuazione delle soluzioni operative idonee ad
avviare le azioni stabilite nel Piano regionale di gestione dei
rifiuti 2022-2026 per la gestione dei rifiuti solidi urbani", un
gruppo di lavoro operativo, che si è riunito in modo formale e in
modo informale, che ha lavorato e sta lavorando decisamente; tra i
vari argomenti la revisione del Piano delle discariche insieme ai
Presidenti delle Unités, che hanno dato un'importante disponibilità
proprio perché - come si è detto e come ripetiamo - è un percorso
in cui l'Amministrazione regionale deve essere al fianco degli enti
locali su questa tematica, così come su altre.
Presidente -
La parola all'assessore Marzi, ne ha
facoltà.
Marzi (SA) -
Ogni qualvolta si arriva al momento nel
quale la discussione consiliare si occupa del DEFR, cioè del
Documento Programmatorio di Finanza Regionale, è assolutamente
corretto che ci siano sia delle visioni di parte, tra chi governa e
chi svolge un'attività ispettiva in Consiglio, sia una visione più
vicina alle sensibilità che poi dopo, nel corso dell'anno, ogni
singolo Consigliere, indipendentemente dalla propria appartenenza
politica, sviluppa. Per cui è assolutamente naturale che in un
dibattito così approfondito come quello di ieri siano stati toccati
da Consiglieri di minoranza e anche dai colleghi di maggioranza
punti più specifici sui quali io, nella mia brevissima replica, non
mi dilungherò: non è mia assoluta intenzione intervenire su temi
specifici che riguardano nel caso specifico l'Assessorato sanità,
salute e politiche sociali.
Ritengo sia assolutamente giusto che vengano mosse delle
critiche. Per quanto ci riguarda come Governo, invece, riteniamo
che debbano anche essere esplicitati dei punti di analisi che hanno
a che fare con aspetti più programmatori e di lungo corso.
Innanzitutto il DEFR 2024-2026 è un DEFR che interviene, per il
secondo anno di seguito, in anticipo rispetto alla discussione del
bilancio, dando la possibilità di aumentare il dibattito
politico-amministrativo. Sia l'anno scorso che quest'anno viene
presentato in maniera anticipata rispetto al bilancio di previsione
e quindi permette anche di affrontare in maniera diversa lo stesso
tipo di tematiche o lo stesso tipo di problematiche.
In secondo luogo, proprio l'anno scorso, la scelta che fu fatta
e che viene ribadita anche quest'anno è una scelta, come richiamato
da tanti colleghi, di essere sintetici, quindi sempre più cercare
di essere puntuali rispetto a una serie di obiettivi che vengono
individuati nuovi rispetto a tutta una serie di obiettivi che si
stanno portando avanti, come attiene agli ambiti di natura
programmatoria.
Per quanto riguarda l'Assessorato che si rifà ai Dipartimenti
sanità e salute e alle politiche sociali, la fa assolutamente da
padrone, rispetto all'anno scorso, l'approvazione - che nel
frattempo c'è stata - del Piano della salute e del benessere
sociale, quindi un tema enorme che è quello dell'integrazione
socio-sanitaria.
Per ciò che attiene al Dipartimento delle politiche sociali, in
particolar modo siamo assolutamente concentrati prima di tutto
sull'applicazione - e per la prima volta è stato spesso richiamato
nel corso di questi mesi - dei livelli essenziali per le politiche
sociali - quelli che in sanità sono i LEA e che nelle politiche
sociali sono i LEPS - nel loro incastro a seguito, finalmente,
dell'arrivo del post-Covid e di tutta una serie di fondi  che
consentono di intervenire in maniera più articolata e
programmatoria sui cardini delle politiche sociali pubbliche, ma
allo stesso tempo anche di cominciare ad applicare tutta una serie
di aspetti che si rifanno anche e non soltanto alla programmazione
italiana e regionale, ma si incastrano anche con tutta la
programmazione del PNRR.
In particolar modo, in maniera parallela rispetto
all'applicazione programmatoria di quelli che sono appunto i
livelli essenziali delle politiche sociali, stiamo anche
collaborando e lavorando in maniera strenua innanzitutto alla
riforma della 3/2013 e in maniera pluridisciplinare e
multidisciplinare su tutta una serie di aspetti sia di natura
strutturale, cioè cosa avverrà, ad esempio, sul patrimonio di
edilizia residenziale pubblica tra i vari incastri anche di
finanziamenti regionali, statali ed europei, oltre a un nuovo
approccio rispetto all'edilizia residenziale pubblica e
all'occupazione delle case popolari, volgarmente dette, che vuole
raggiungere due risultati: l'eliminazione dell'assegnazione a vita
e un percorso che accompagna le persone che si trovano a vivere il
disagio socio-abitativo durante tutta la fase che li riguarda, fino
all'emancipazione da questo genere di problemi, avendo un occhio
sia sul mondo dell'edilizia residenziale pubblica che sul mondo
privato, con tutte le difficoltà del caso.
Allo stesso tempo gli interventi legislativi sulla riforma del
Terzo settore, sulla riforma della Legge dell'invalidità e sulla
riforma della Legge sulla disabilità con tutti i fondi e le azioni
di riferimento, a nostro avviso, risultano essere un ottimo
biglietto da visita sia programmatorio che operativo nel quotidiano
rispetto a quello che stiamo facendo.
Per ciò che attiene al mondo della sanità e della salute, i temi
verranno sicuramente trattati da tutta una serie di ordini del
giorno che sono stati presentati, alcuni dei quali sono anche molto
puntuali rispetto a tematiche che riguardano e attengono anche al
dibattito quotidiano.
Quello che secondo me è importante - e voglio brevemente
rappresentare per un'azione di Governo ed è stato anche richiamato
dagli interventi dei colleghi di maggioranza - che ringrazio tutti
- è esattamente il fatto che questo Governo sta facendo il meglio
possibile in un momento nel quale tutti quanti noi, per ciò che
attiene il Servizio Sanitario Nazionale, quindi anche quello
regionale, stiamo vivendo una fase delicatissima nella storia del
mondo occidentale.
Venendo alla Valle d'Aosta, noi abbiamo gli stessi problemi che
si hanno a livello nazionale, con una grande differenza che non va
a risolvere tutti i problemi, ma che fa capire però che siamo e
cerchiamo di essere sul pezzo, cioè quello del lato
finanziario.
Noi, a differenza di altre Regioni, ci possiamo permettere e
cerchiamo di sostenere finanziariamente il nostro Servizio
Sanitario Nazionale.
Questo serve a risolvere tutti quanti i problemi? Durante il
dibattito, in maniera provocatoria, è stato detto: "Con tutti i
soldi che mettete, non risolvete nulla".
È una visione politica sulla quale non siamo assolutamente
d'accordo per il semplice motivo che noi non diciamo questo. Noi
sosteniamo il Servizio Sanitario Regionale riuscendo a mettere le
risorse adeguate per farlo, ma sappiamo benissimo che ci sono dei
problemi che vanno al di là del semplice finanziamento delle azioni
programmatorie.
Lo sappiamo? Sì. Ci lavoriamo sopra? Assolutamente sì, tutti i
giorni. Sono cose semplici, sono cose complicate? No, sono cose
complesse. Il termine "Complesso" e "Complicato" sono due cose
diverse. Le cose complesse non hanno delle risposte semplici e non
hanno delle risposte immediate: hanno delle risposte
programmatorie. A nostro avviso ci stiamo lavorando.
Tutto il mondo occidentale, ma fermiamoci all'Italia e alla
Regione Autonoma Valle d'Aosta, si trova a vivere questo genere di
problematiche? Sì.
Noi siamo avvantaggiati o svantaggiati rispetto a problematiche
che riguardano tutto il Servizio Sanitario Nazionale e quello
regionale compreso? In alcuni casi siamo avvantaggiati, e lì stiamo
lavorando più velocemente di altri, in altri siamo svantaggiati e
quindi, di conseguenza, stiamo cercando delle soluzioni.
Qual è la chiave di volta sulla quale chi vive in quest'aula
deve lavorare per dare una mano alla propria comunità? Perché io
sono assolutamente d'accordo rispetto al fatto che, quando si
governa, si dice che si sta governando bene e quando si è in
minoranza si dice che chi governa sta governando male, però,
uscendo fuori da questi adagi, bisogna anche poi tutti quanti
renderci conto che, senza vincolo di mandato, noi rappresentiamo
tutta una comunità. Quindi se vogliamo dare una mano alla nostra
comunità - non soltanto a lamentarsi ma anche a crescere, perché
anche loro hanno bisogno di crescere come ne abbiamo noi - dobbiamo
anche dargli dei messaggi positivi e di serietà.
Siamo a conoscenza che ci sono dei problemi? Sì. Stiamo cercando
tutti quanti noi, con posizioni diverse, di trovare una soluzione?
Assolutamente sì.
C'è un delta, una differenza, tra la situazione percepita e la
situazione reale all'interno della quale, secondo me, un giusto e
serio confronto istituzionale deve porsi per dare una mano a chi
vive in questo Consiglio a fare meglio e, allo stesso tempo, per
cercare anche le migliori soluzioni possibili nei confronti della
comunità.
Presidente -
Ha chiesto la parola l'assessore,
vicepresidente, Bertschy, ne ha facoltà.
Bertschy (AV-VdA Unie) -
Anche da parte mia, una
brevissima illustrazione e replica del Documento che abbiamo
presentato negli scorsi mesi e che - non per volontà, ma per una
serie di concomitanze - è arrivato in discussione proprio nel
momento in cui si è anche approvato il bilancio, quindi non c'è
nessuna volontà di creare delle condizioni di mancato confronto,
però credo che anche le tempistiche organizzative a volte non si
riescono ad allineare e ovviamente ne siamo dispiaciuti, perché
l'obiettivo è collaborare sui temi in discussione.
Come nell'intervento del collega Marzi, io mi limiterò a
lavorare sul DEFR, per quello che il DEFR si propone di
raggiungere. È un piano di visione politica complessiva del Governo
e della maggioranza e per ogni settore si sviluppa per obiettivi
più di tipo strategico e sul lavoro da sviluppare nei prossimi
anni, piuttosto che su obiettivi puntuali.
Questo è il taglio che un po' alla volta abbiamo cercato di dare
al Documento, ed è per quello che il Documento va inserito con i
piani strategici che stiamo sviluppando, alcuni sono in corso,
altri verranno, altri ancora sono in fase di conclusione.
Per quello che ci riguarda nel Piano politiche del lavoro, che
andrà in scadenza nel prossimo anno, abbiamo sviluppato i
precedenti DEFR; questo DEFR guarda al nuovo Piano politiche del
lavoro che arriverà in aula di qui alla prossima estate. La stessa
cosa vale per il Piano energetico che avrà nei prossimi mesi la
possibilità di essere discusso in aula, visto che la Giunta l'ha
approvato e l'ha messo a disposizione delle Commissioni, e poi ci
sarà il tema del Piano regionale dei trasporti, sul quale stiamo
cercando di accelerare nonostante che le strutture, un po' come si
è già detto, siano impegnate - in particolare nei trasporti - su
temi emergenti, contingenti e attuali. È chiaro che impegnare le
persone in termini di progettualità e di obiettivi da raggiungere
(in un momento in cui l'emergenza di quello che stiamo vivendo, in
termini di chiusura della linea ferroviaria e dell'impatto che
tutto questo avrà sul nostro sistema...) è sicuramente più
difficile, ma devo dire che c'è grande disponibilità da parte di
tutte le strutture per dare al più presto questo documento alla
parte politica, al Governo e Consiglio.
Tutto questo s'inserisce in piani di strategia trasversale, tipo
il Piano che abbiamo approvato lo scorso anno sulla strategia
d'adattamento ai cambiamenti climatici, quindi la visione politica
si deve concretizzare attraverso il DEFR e poi le azioni di
bilancio sulla base dei piani, di questi programmi, altrimenti non
avrebbe senso fare documenti di programmazione.
Lo scorso anno avevamo fissato degli obiettivi molto concreti:
la predisposizione del Piano politiche del lavoro, la
sottoscrizione del documento "Alleanza per il lavoro di qualità",
l'attuazione del Piano energetico ambientale regionale, il sostegno
alle politiche di sviluppo delle stazioni sciistiche, l'attuazione
per il rafforzamento dell'economia regionale, con particolare
riferimento alla strategia "Specializzazione intelligente",
l'acquisto dei treni elettrici e poi la definizione di azioni
coordinate per l'introduzione dell'idrogeno, quale vettore
energetico nel settore della mobilità, sulla base dello studio
della mobilità che era stato approvato.
Quest'anno abbiamo inserito nuovi obiettivi: l'avvio della
riforma del settore dell'artigianato di tradizione, la prosecuzione
di azioni di orientamento a favore dei giovani, ho visto che ci
sono degli ordini del giorno e ne parleremo. Fissiamo un obiettivo
molto concreto per sperimentare un'iniziativa in Bassa Valle, da
estendere, con l'obiettivo di portare i centri dell'impiego e i
servizi al lavoro vicino alle scuole e allo stesso tempo di portare
le imprese all'interno di questi servizi, si realizzerà uno youth
corner proprio per avvicinare giovani, lavoro, formazione e
imprese.
Un altro obiettivo sarà l'attuazione di un Piano di
comunicazione che ci permetta di essere più vicini ai cittadini e
agli utenti che utilizzano il trasporto pubblico che nel tempo sono
stati più abituati a parlare direttamente con i gestori dei servizi
che non con l'Amministrazione regionale, quindi un obiettivo che
avrà bisogno di un lavoro importante, anche di strutture dedicate,
e che si pone l'obiettivo di riportare l'Amministrazione regionale,
l'Assessorato dei trasporti in questo caso, più vicino ai cittadini
e soprattutto più attento a raccogliere le loro esigenze.
Infine un obiettivo che non è stato citato in questo dibattito,
ma per noi estremamente qualificante, è la creazione del Centro
unificato della ricerca scientifica per la Valle d'Aosta.
Probabilmente non si è colta l'azione strategica, ma questa è
veramente un'azione forte che si mette in un documento di
programmazione, utilissimo a cercare di fare un passo in avanti
decisivo per rendere il nostro sistema di ricerca, già di elevata
qualità, oggi un po' troppo frammentato, più forte, più di aiuto e
soprattutto metterci in condizioni di sostenerlo in maniera
adeguata per farlo crescere ancora.
Le piccole comunità hanno bisogno di qualità per essere più
competitive e gli strumenti che possiamo mettere a disposizione
sono: organizzare meglio quello che abbiamo, sostenerlo di più e
creare le condizioni perché le competenze possano lavorare insieme
e aiutarci a crescere.
Questi sono un po' i temi forti che stanno dietro al lavoro che
stiamo cercando di fare. Ovviamente qualcosa abbiamo già iniziato a
inserire in questo bilancio - ne parleremo quando ci sarà da
confrontarci, ma tutto è un po' coerente e conseguente - sposando
tutto questo con le risorse a disposizione che non sono, come tutti
sappiamo, infinite, quindi sono alla base delle scelte politiche
per le quali ognuno di noi si è fatto sostenere nel suo percorso
politico, come movimento e a livello personale, e si farà giudicare
alla conclusione di questa legislatura, quindi con la massima
serenità ma allo stesso tempo anche con la massima trasparenza.
Bisogna fare delle scelte. Ognuno, per le scelte che fa, porterà a
compimento degli obiettivi e magari ne lascerà da parte degli
altri.
Noi attraverso questo DEFR cercheremo di sviluppare i nostri
piani cercando di avere le risorse a disposizione per sostenerli in
maniera robusta, cercando di adattare nel campo della gestione e
degli investimenti sugli impianti a fune i grandi investimenti sui
collegamenti strategici come i piccoli comprensori.
Siamo intervenuti in passato sul Weissmatten, dovremo continuare
a intervenire perché ci sono altre iniziative che riguardano quella
località ma ci sarà da sostenere per esempio Estoul, e c'è la
massima volontà di farlo. Lo stiamo facendo a Champorcher, andremo
sugli altri piccoli comprensori, visto che il recepimento da parte
degli enti locali, degli operatori locali e da parte di tutti
coloro che abbiamo sollecitato con la nuova legge sulle piccole
stazioni sta cominciando a crescere.
Gli accordi di cooperazione, che le strutture ci dicono stanno
valutando, sono sicuramente più robusti di quelli dell'anno scorso,
quindi la legge sta cominciando a raggiungere i suoi obiettivi e
questo grazie alla collaborazione di tutti.
In una logica del "Non cosa è meglio e cosa è peggio" e "Non
contro qualcuno o contro qualche cosa a deduzione degli altri", per
quello che riguarda un settore che continua a essere oggetto di
grandi attenzioni da parte della politica regionale, nazionale e da
parte di tutti coloro che sono capaci di darci lezioni senza però
mai assumersi delle responsabilità, cerchiamo di portare avanti un
disegno organico, se possibile strategico, ma soprattutto, se
possibile, di aiuto per l'occupazione e per lo sviluppo economico
della nostra Regione.
Dalle ore 11:12 riassume la Presidenza il presidente
Bertin.
Bertin (Presidente) -
Si è prenotato il Presidente della
Regione, ne ha facoltà.
Testolin (UV) -
Per concludere gli interventi di replica
del Governo; anche da parte mia un ringraziamento a quelli che
hanno voluto partecipare a questo dibattito con i loro punti di
vista, le loro riflessioni, le loro suggestioni, le loro
indicazioni rispetto alle cose che possono essere migliorate, meno
su quelle che invece sono state le osservazioni positive rispetto
al DEFR. Chiaramente e generalmente ognuno di noi parla più nel
dettaglio di ciò che conosce meglio, di quello che magari ha delle
debolezze maggiori come sistema generale e dove si possano trovare
delle iniziative per crearci delle opportunità, anche da un punto
di vista politico di visibilità o di confronto un po' più
acceso.
Credo nella presentazione da parte di ogni Assessore delle
iniziative e delle volontà d'inserire in questo DEFR delle visioni,
che io ritengo comunque trasversali e interscambiabili, a
differenza di una visione che è stata rappresentata in qualche
intervento di silos, e quindi di chiusura, perché la quotidianità
ci porta a trovare delle sinergie e dei momenti di confronto tra
Assessorati, perché ci sono delle tematiche trasversali, e tutte
puntano a quella sostenibilità che vuole essere il punto fermo di
questo DEFR, una sostenibilità che, come si è detto all'inizio,
parte dall'attenzione al lavoro per arrivare alla sostenibilità
ambientale, a tutte quelle iniziative che possono essere di
programmazione e di visione medio-lunga, accompagnate però anche a
tutta una serie d'iniziative puntuali.
È per questo che molte volte si rischia di fare un minestrone
nell'ascoltare delle osservazioni che arrivano alla fine di una
giornata lunga, di due giorni di confronto, perché si rischia di
mischiare visioni strategiche con interventi puntuali.
Il compito di chi governa è quello di dare continuità a un
percorso che è stato iniziato prima di noi, che ha dato il via a
tutta una serie d'iniziative, che magari devono essere modificate
ma che, se conservano una loro visione strategica di medio-lungo
percorso, devono essere comunque sostenute e anche con delle
modifiche portate a conclusione.
Questo è un po' l'obiettivo, un obiettivo che si va a
intersecare con la necessità di unire dei temi di stretta
competenza dell'Amministrazione regionale e quindi dove gli
interventi di ogni singolo Assessore e di ogni singola struttura
debbono essere animati da una conoscenza che emerge dai dettagli
anche esplicitati dagli Assessori nelle loro repliche rispetto a
problemi puntuali e vanno messi a regime assieme a visioni e
momenti di confronto con altre entità sulle quali noi non possiamo
incidere direttamente, ma con le quali dobbiamo confrontarci,
entità che sono lo Stato, l'Europa, altri organismi indipendenti,
quali può essere la Paritetica, dove noi possiamo dare delle
suggestioni e cercare d'indirizzare, secondo il nostro desiderata,
però non possiamo né dettare i tempi né dettare quelle che possono
essere le conclusioni. Qui parlo dei temi più importanti, quali
possono essere quelli citati del Traforo e delle Autostrade, che
saranno anche oggetto di confronto all'interno di molti ordini del
giorno e che evidentemente ci vedono sovente in una visione comune
all'interno di quest'aula, quindi in quel senso bisogna andare a
lavorare.
Poi, invece, a valle della Regione, ci sono anche i Comuni verso
i quali si è cercato d'interpretare la necessità di voler dare una
capacità e una possibilità di gestione nel prossimo futuro con la
coscienza che bisognerà approfondire tutta una serie di riforme,
piccole o grandi, che faranno parte del prossimo percorso di
confronto con gli enti locali.
In quest'ottica credo che il dibattito e il confronto non sia
mai qualcosa dal quale buttare via tutto, ci sono sicuramente dei
momenti di confronto anche accesi, dei momenti dove si possono
trovare delle sinergie per portare avanti delle politiche che sono
comuni e stanno a cuore a tutti noi e altri dove invece ci sono
delle spaccature forti e per le quali ognuno deve prendersi le
proprie responsabilità e lavorare per portare avanti determinate
situazioni, senza cercare, a tutti i costi, di rimanere in una
situazione di stallo, ma di dare un avanzamento alle situazioni
perché possano essere definite nella maniera che le possibilità
economiche e normative ci mettono a disposizione.
Penso che in quest'ottica il DEFR abbia una sua fisionomia molto
ben delineata, che vuole portare a compimento tutta una serie
d'iniziative e di attività che sono sicuramente importanti per la
nostra regione e che vedranno l'attuazione e il loro sostegno
finanziario all'interno del prossimo bilancio.
Questo è l'obiettivo per poter chiudere dei percorsi e per
metterli a disposizione della nostra comunità, è l'obiettivo finale
e principe del nostro operato.
Presidente -
Ricordo che è stato presentato un numero
significativo di ordini del giorno. Possiamo iniziare con l'analisi
degli ordini del giorno, ne sono pervenuti 24 da parte della Lega,
6 dal gruppo di Forza Italia, 15 da RV, 14 da PCP e 5 dal Gruppo
Misto. L'ordine di presentazione prevede che si inizi dagli ordini
del giorno della Lega.
Ordine del giorno n. 1 della Lega. Per illustrarlo, il
consigliere Manfrin ne ha facoltà.
Manfrin (LEGA VDA) -
In ossequio a quanto già fatto - e
ringrazio la Giunta e i colleghi questa mattina per aver contratto
i tempi e quindi permesso che si discutessero gli ordini del giorno
- cercherò di essere altrettanto conciso e centrato sul punto.
Con questo primo ordine del giorno - e prendo solo un minuto in
più rispetto a quello che avrei voluto fare per accelerare le
pratiche, perché riteniamo quest'ordine del giorno particolarmente
importante - abbiamo analizzato la situazione rispetto al nuovo
Ospedale, il cosiddetto nuovo Ospedale, o ristrutturazione di
quello vecchio, quindi vecchio Ospedale, e abbiamo fatto delle
valutazioni.
Come sapete c'è stato anche un incontro di Vallée Santé che ha
promosso proprio un approfondimento nel merito dell'Ospedale:
riteniamo di aver tratto sicuramente delle informazioni importanti
e giovamento dall'approfondimento che c'è stato, abbiamo seguito
con molto interesse quest'incontro.
Rispetto al percorso che abbiamo fatto qui in Consiglio,
sappiamo tutti che c'è stata una serie di portatori d'interesse che
hanno evidenziato le tesi che portavano o alla parte
dell'ampliamento dell'Ospedale vecchio, oppure all'idea
dell'Ospedale nuovo. Il gruppo Lega, il gruppo che mi onoro di
rappresentare, si è sempre schierato a favore del nuovo Ospedale, e
l'ha detto anche in occasione del dibattito rispetto alla petizione
qui in aula, con quest'ordine del giorno abbiamo ritenuto opportuno
discutere nuovamente il tema, anche rispetto ad alcune criticità
che sono emerse.
Abbiamo evidenziato che c'è stata una serie d'innovazioni, la
progettazione del cosiddetto nuovo Ospedale è datata, molti eventi
sono sopraggiunti nel mentre e questi eventi ne hanno condizionato
ulteriormente le caratteristiche e, secondo noi, sarebbe
indispensabile affidare a uno studio scientifico - proprio basato
su quegli studi predittivi di cui si fa cenno nel DEFR che abbiamo
voluto riportare e riassumere - che fosse finalizzato non solo alla
mera valutazione di una scelta fra realizzazione di un Ospedale
nuovo in un sito e la ristrutturazione e l'ampliamento del Parini,
ma anche soprattutto sull'organizzazione dell'intera rete sanitaria
regionale all'interno della quale l'Ospedale regionale costituisce
presidio fondamentale, e non certo avulso, dal contesto
complessivo.
Ecco perché noi con quest'ordine del giorno impegniamo
l'Assessore competente e la Giunta regionale a incaricare un
soggetto professionale specializzato in analisi e progettazione di
strutture e organizzazione sanitaria al fine di valutare - alla
luce di tutti i parametri necessari, sanitari, sociali, urbanistici
e strutturali, nonché delle mutate condizioni emerse dopo la
pandemia da Covid-19 - se l'attuale Piano progettuale che prevede
l'ampliamento dell'Ospedale Parini, attraverso la costruzione di
corpi edilizi nuovi, unitamente alla ristrutturazione della nuova
struttura già esistente, sia ancora la soluzione migliore per i
cittadini per tempi, costi e difficoltà di realizzazione per costi
di gestione, per l'organizzazione e l'efficienza del sistema
sanitario valdostano, rispetto invece alla costruzione di un nuovo
Ospedale in un'area appositamente dedicata e individuata sulla base
di criteri tecnici.
Presidente -
Per il Governo, l'assessore Marzi.
Marzi (SA) -
L'analisi costi-benefici dei dati sanitari è
stata effettuata inizialmente in base alla legge regionale 12/2018
della Giunta Spelgatti che demandava alla società di scopo proprio
uno studio specifico per l'analisi di tutti i parametri di
accreditamento e degli indicatori di dettaglio sanitari alla base
della progettazione.
Tale studio è stato redatto considerando le opzioni strategiche
di sviluppo della programmazione sanitaria regionale in ambito
ospedaliero territoriale e della prevenzione in relazione ai
fabbisogni di salute della popolazione valdostana e alla garanzia e
derivazione dei livelli essenziali di assistenza.
Successivamente, ulteriori studi e indagini hanno confermato la
compatibilità realizzativa del nuovo Ospedale e che la stessa è
pienamente integrata nell'assistenza sanitaria del Servizio
Sanitario Regionale del territorio valdostano.
Sono poi state confermate, anche dall'Università Bocconi,
l'attualità e la sostenibilità tecnica, economica e finanziaria,
anche alla luce della revisione progettuale attuata per la
valorizzazione dei reperti archeologici dell'area di cantiere,
oltre naturalmente alla conferma del mantenimento di tutti i
parametri quantitativi e qualitativi a suo tempo previsti e
assentiti.
La variante ha consentito di tenere conto anche delle nuove
esigenze, indicazioni e linee guida sanitarie emerse a seguito
degli eventi pandemici, ad esempio numero e caratteristiche della
dotazione di posti di terapia intensiva e sub-intensiva e la
possibilità di separazione degli accessi agli spazi esterni da
adibire a triage e, in casi straordinari, di convertire agevolmente
aree di degenza ordinaria e aree di degenza effettiva.
I lavori della Fase 3 infatti saranno avviati a brevissimo e
comprenderanno inizialmente gli interventi proprio di avvio degli
scavi propedeutici e la realizzazione delle nuove centrali
tecnologiche.
Per questo motivo chiediamo di ritirare l'ordine del giorno,
altrimenti ci asterremo.
Presidente -
Consigliere Distort, a lei la parola.
Distort (LEGA VDA) -
Voglio condividere con l'Aula alcune
riflessioni, anche alla luce della risposta dell'assessore
Marzi.
Una cosa è la compatibilità e sostenibilità tecnica che proviene
da uno studio, tutt'altra cosa è l'opportunità strategica.
In quest'aula noi, volenti o nolenti, ci dobbiamo occupare
d'opportunità strategica.
I trent'anni di storia della questione dell'Ospedale - progetto
di ristrutturazione e ampliamento - sono il segnale di una
criticità, di una situazione estremamente delicata, perché
opportunità strategica vuol dire che è un'opera fondamentale nella
strategia di funzionamento dei meccanismi di una comunità: o si fa
la scelta giusta o si sbaglia.
Se voi chiedete ai progettisti se è compatibile quanto emerso,
per quanto riguarda i reperti archeologici, per l'inserimento
nell'ambito cittadino, per le interferenze con gli spazi
circostanti, con il tessuto, con il sistema città, è chiaro che il
progettista fa questo di lavoro e quindi deve comunque rispondere
sulla base delle iniziative.
C'è il committente che dice: "Io voglio che lì, in quel posto,
in quel luogo, su quel fabbricato, mi realizzi questo".
Il progettista lo fa perché è addestrato e formato per questo,
ma altra cosa è l'opportunità strategica di una scelta, e questa
non compete al progettista, ma compete alla classe politica,
sostenuta da uno studio e da un approfondimento multidisciplinare e
fondamentale.
In questi trent'anni sono intervenute variabili molto rilevanti:
reperti archeologici di primario rilievo, dinamiche di gestione
dell'epidemia da Covid, evoluzione della letteratura progettuale in
materia ospedaliera, evoluzione delle tecnologie dei parametri di
efficienza energetica e antisismica di settore, evoluzione dei
modelli di sanità territoriale ospedaliera, gli Ospedali di
comunità, le Case della salute - tutta una serie di modelli che
sono emersi - e sostenibilità della gestione di tutte le
interferenze dei cantieri, quella parte di Ospedale funzionante e
con il sistema urbano circostante... parlo di sistema urbano, non
di tessuto urbano, perché il tessuto urbano è qualcosa di statico,
il sistema urbano è qualcosa di dinamico, quindi noi interveniamo e
andiamo a modificare le dinamiche con una scelta piuttosto che con
l'altra. E, inoltre, evoluzione dei principi che regolano la
rigenerazione urbana, dove un'opera strategica con un Ospedale
incide pesantemente sui meccanismi di funzionamento della città e
viceversa. Nel momento in cui noi saturiamo, aumentando la densità
edilizia, la densità edificata di uno spazio urbanizzato, noi
andiamo a precludere altre scelte future di gestione della
rigenerazione urbana. Altro elemento: evoluzione di principi di
gestione del traffico, dei percorsi, dei sistemi di mobilità, e
anche qui un Ospedale interferisce pesantemente su questi aspetti e
viceversa.
Insomma, la città evolve: questo è un fatto che per forza di
cose fa parte della storia dell'urbanistica, quindi pensare che,
nel momento in cui effettuiamo delle scelte, noi andiamo a
condizionare quest'evoluzione, rileva ulteriormente la delicatezza
della scelta.
In definitiva non è che si può dire: "A questo punto cosa
dobbiamo fare?". Non dobbiamo fare niente, non dovremmo costruire
niente per qualunque tipo di scelta, condizione futura, questo di
fatto è così: ogni scelta comporta una rinuncia, però la parola
d'ordine, soprattutto in un'opera strategica come questa, è
versatilità.
Il progetto e la visione di Ospedale deve rispondere al
requisito di versatilità, cioè essere in grado di adattarsi nel
tempo a diversi usi e funzioni.
Versatilità è la parola d'ordine, criterio di progettazione su
qualunque scala, figuriamoci sulla scala di un'opera strategica
importante come un ospedale.
L'Ospedale ristrutturato ed ampliato, sarà in grado di garantire
la versatilità nei confronti delle esigenze di un futuro prossimo o
a medio termine, sia nelle dinamiche di tipo sanitario che nelle
dinamiche di tipo urbanistico?
È questo a cui dovete rispondere, è la risposta a questa domanda
che fa capire se si deve prendere una decisione piuttosto che
l'altra.
L'Ospedale ristrutturato si collocherebbe in questa situazione,
ma noi ne siamo certi? Voi ne siete certi? Siete disposti a
dichiararlo apertamente? A sottoscrivere: "Il Governo regionale,
rappresentanti del Governo regionale dichiariamo che questa
soluzione è la soluzione più opportuna dal punto di vista
strategico".
C'è un altro elemento che è parola chiave, esso è:
attualizzazione.
Qualunque situazione, deve essere attualizzata nel momento in
cui si opera e, in una visione futura, questo è fondamentale, è un
altro requisito fondamentale per qualunque tipo d'iniziativa
imprenditoriale, anche nell'ambito dell'attività dell'ente
pubblico.
Quest'ordine del giorno rappresenta una riflessione che stiamo
conducendo con le forze di centro-destra e anche con forze
politiche non rappresentate attualmente in Consiglio e vogliamo
esprimere una serie di dubbi, non stiamo dicendo: "Abbandonate
questa soluzione"; noi esprimiamo dei dubbi che possano indirizzare
le scelte in una certa direzione piuttosto che in un'altra. Questo
è né più né meno che l'applicazione del principio di
attualizzazione nelle scelte.
Siamo perfettamente a conoscenza che sono stati già spesi dei
soldi pubblici per avviare l'attuazione delle previsioni
progettuali, ma in quest'aula dobbiamo avere il coraggio delle
scelte sulla base dei necessari approfondimenti, anche perché
errare è umano ma perseverare è diabolico, senza contare che gli
studi di approfondimento possono rivelare anche la possibilità di
riuso e di riconversione di quanto già è stato fatto, quindi la
possibilità di reintegrare le spese sostenute in un'altra
direzione, con un'altra destinazione.
Nel caso in cui s'individuasse un'altra strada, quello che è
stato fatto con uno studio approfondito, può essere
reimpiegato.
Questo, tra l'altro, fa parte anche dell'attività di un normale
progettista che, di fronte a cambiamenti di visione del proprio
committente, s'impegna, usa le sue risorse e le sue capacità per
far sì che quanto è stato fatto finora non sia perso ma sia
riconvertibile in qualcos'altro.
Questo è lo spirito di quest'iniziativa che ha unito un percorso
d'approfondimento di forze di centro-destra a cui noi oggi vogliamo
dare voce.
Presidente -
La parola al consigliere Aggravi.
Aggravi (RV) -
Intervengo su questo punto per due parti:
la prima una richiesta all'assessore Marzi perché, devo essere
onesto, mi stavo appuntando delle altre cose sugli altri ordini del
giorno; le chiederò, se è possibile, avere copia della risposta che
lei ha dato all'ordine del giorno perché vorrei controllare, a
scanso di equivoci, precisamente quello che lei ha detto, perché ho
percepito che lei ha giustamente ricordato uno studio che ha avuto
una genesi sì dalla Giunta Spelgatti, quindi una proposta che fu
fatta in un articolo del bilancio 19-23, se non erro, ma il cui
esodo - mettiamola così, visto che ho parlato di genesi - è stato
molto differente, perché quell'articolo cambiò notevolmente e perse
il vero senso di quello studio; io stesso dissi - sia in
Commissione che in Aula - che era inutile fare quel tipo di studio
se si cambiava la genesi.
Nel confronto iniziale c'era anche lo scenario di realizzare una
nuova struttura al di fuori del contesto, cosa che poi invece,
nell'articolo successivo - che segnò, tra le varie cose, la nascita
di una nuova Giunta, che era quella Fosson - cambiò totalmente e,
oggettivamente, lo studio, per quanto puntuale e sicuramente ben
fatto, perse il vero input da cui era partita la genesi.
Vorrei controllarlo per non sbagliarmi e perché ritengo sempre
che su certi passaggi - e lei su questo è sicuramente d'accordo con
me - bisogna essere precisi e non dare a intendere cose che non ci
sono, ma, molto probabilmente, se ho capito bene, magari chi le ha
dato quest'indicazione non è stato del tutto preciso e forse l'ha
indotta a dare a intendere un passaggio che, in realtà, non è
quello che è avvenuto.
Su questo tema sicuramente ci sono delle posizioni variegate,
anche antitetiche, complesse, e su questo punto... visto che ieri
io non le ho fatto nessun regalo per il suo compleanno, lo faccio
ora con una citazione, che sicuramente apprezzerà, di Ciriaco De
Mita: "Chi crede che le cose complesse sono semplici non ha capito
nulla".
Questo è un tema estremamente complesso da una parte e
dall'altra.
È complesso pensare oggi di vendere delle certezze, da una parte
e dall'altra: di chi pensa che realizzando l'ampliamento si
risolveranno tutti i problemi, come di chi pensa che l'ampliamento
si potrà fare in maniera semplice, lo stiamo dicendo da un sacco di
tempo: non dice delle cose corrette, come dall'altro lato anche chi
dice: "No no, chiudiamo pagina e facciamo tutto nuovo" in realtà
non sta risolvendo il problema, anche perché nel frattempo ci sono
state delle scelte, condivisibili o no, ci sono degli atti
amministrativi, su quest'aspetto, tra l'altro, sto cercando di
mettere in fila le cose proprio perché ritengo che i temi complessi
debbano essere trattati in modo complesso, non in modo semplice,
soprattutto quando ci sono degli organi amministrativi che hanno
fatto dei passaggi e che vanno quindi anche compresi e rispettati,
almeno nella logica del diritto amministrativo. La politica è
un'altra cosa, perché spesso e volentieri dice che si possono fare
delle cose che poi in realtà non si possono fare, da una parte e
dall'altra, quindi il tema dell'Ospedale è estremamente
complesso.
Come io credo anche (e mi collego a un'interrogazione a risposta
immediata che abbiamo presentato - che purtroppo penso per i tempi
non tratteremo in questo Consiglio - e che in realtà è un esempio
di un caso, visto tutto quello che è successo da quando si è deciso
di realizzare quest'Ospedale, perché di tempo ne è passato, di
acqua sotto i ponti ne è passata, di guerrieri celtici ne abbiamo
visti un po' da tutte le parti, veri e non) che però sono anche
cambiati dei fabbisogni e anche delle strategie; abbiamo avuto una
pandemia e soprattutto io penso che oggi - lei me lo insegna - le
risorse sono scarse e seppur lei gestisca una grossa fetta della
torta, è una torta che ha bisogno di notevoli ingredienti, quindi
in realtà, come in tutti gli ambiti, i soldi non bastano mai,
perché sono sempre più necessari, forse è anche il caso di pensare
che le nuove strutture sanitarie... non voglio collegarmi soltanto
all'Ospedale, perché risolvere i problemi della sanità parlando
solo dell'Ospedale è sbagliato, dobbiamo considerare tutto il
sistema, forse bisognerà fare delle valutazioni e alcune
specializzazioni o alcuni servizi -, perché comunque c'è un'utenza,
io ho una deformazione professionale di un certo tipo e quindi la
chiamo così - forse conviene gestirli in altra maniera e, visti i
numeri di casi che abbiamo qua, forse è meglio fare degli altri
pensieri.
Dico questo perché - che quella struttura si realizzi con
l'ampliamento o che si realizzi da un'altra parte o che si gestisca
da un'altra parte - i numeri dell'utenza rimangono questi e quindi
forse dobbiamo anche interrogarci sul fatto di andare a creare -
passatemi il termine - una struttura generalista, perché tutti i
casi non li possiamo gestire, altrimenti, al di là degli
indicatori, abbiamo sicuramente delle esperienze che non possiamo
gestire perché i casi sono quelli che sono.
Su questo punto io penso che un approfondimento si debba
fare.
C'è anche una mozione che non discuteremo ma che voglio citare,
sempre perché ieri ho avuto una simpatica interlocuzione in aula
con il Presidente della V Commissione, che saluto cordialmente,
magari dopo il tema del salario minimo se in Commissione vogliamo
poi anche occuparci di temi riguardanti la sanità e non solo
dell'Ospedale - però vedo che è molto occupato forse a parlare di
Cime Bianche con il collega Cretier - magari abbiamo poi la
possibilità di lavorare in Commissione e approfondire tutta una
serie di tematiche.
Soprattutto potrebbe anche essere utile approfondire lo stato
dell'arte relativamente alla realizzazione della scelta che questa
maggioranza in continuità ha portato avanti.
Per quello che ci riguarda, a oggi non ci sono delle situazioni
o dei fatti che ci fanno mutare la posizione che io e i miei
colleghi abbiamo sino a oggi preso, quindi quest'ordine del giorno
lo voteremo.
Sul passaggio iniziale, un po' mi spiace, perché ritengo che
tutti gli eventi debbano essere rappresentati nella loro interezza
e soprattutto mi spiace perché in quel momento quell'emendamento, e
quindi quello studio, avrebbe potuto dare altri elementi d'analisi,
confrontare effettivamente degli scenari totalmente differenti e
permettere di fare delle scelte differenti con quella risorsa che
ci è mancata, ci manca e ci mancherà sempre che è il tempo, perché
comunque di tempo ne abbiamo perso: non solo un tempo nel prendere
le decisioni, ma anche un tempo nella vita utile delle
strumentazioni e degli stabili, perché comunque sia la realtà dei
fatti - e molte iniziative di tanti colleghi lo dimostrano - è che
comunque l'Ospedale mauriziano che oggi abbiamo ha necessità di
notevoli manutenzioni che costano e che quindi impegnano
notevolmente le finanze regionali.
Presidente -
Consigliera Erika Guichardaz ne ha
facoltà.
Guichardaz E. (PCP) -
Intervenendo su quest'ordine del
giorno, naturalmente dichiaro già il voto favorevole del nostro
gruppo e accolgo anche con favore, se vogliamo, un po' un cambio di
rotta da parte di alcuni Consiglieri che, durante la discussione
del DEFR 2022-2024, non avevano votato un emendamento presentato
dal nostro gruppo che proprio chiedeva lo studio che si chiede oggi
e che definivano fuori tempo massimo - questo lo diceva l'attuale
senatrice Spelgatti - la discussione di quell'opera.
Mi fa piacere che invece sotto questo punto di vista si è
tornati a pensarla come in quel maggio 2021 in cui avevamo
presentato una risoluzione, poi votata da quasi metà del Consiglio,
che - ribadisco - non chiedeva l'Ospedale nuovo, chiedeva quello
studio comparativo che, in qualche modo, era stato proposto dalla
Giunta Spelgatti e che poi, come ha ben spiegato il consigliere
Aggravi, è stato tramutato invece in uno studio con un'unica
direzione, quindi non comparava nulla.
In più, oltre alla pandemia, le risorse del PNRR e
l'orientamento di quelle risorse, quindi tutto il pezzo di
organizzazione sanitaria, valeva la pena affrontarlo proprio in
quel momento lì, perché molto probabilmente anche scelte - rispetto
all'Ospedale di comunità, deciso al G.B. Festaz, rispetto ad altre
strutture pensate sul territorio - in un'idea di riorganizzazione
sanitaria potevano essere pensate in maniera diversa.
Accolgo poi quanto detto dall'assessore Marzi, invitandolo
nuovamente a venire in V Commissione a relazionare rispetto alla
questione dell'Ospedale, perché continua ad accennare alla
questione degli scavi di cui abbiamo ampiamente parlato nello
scorso Consiglio con l'assessore Guichardaz ma, rispetto al
progetto delle nuove centrali, come ponevo ieri durante la
discussione generale, ci chiediamo, visto che grandi lavori nel
cimitero di Aosta non vengono fatti, se l'idea di chiusura delle
camere mortuarie dell'Ospedale Parini è andata avanti o se c'è
stata una variante rispetto a quel progetto.
Stiamo poi analizzando lo studio del traffico proposto da SIV e
sinceramente guarderemo con attenzione il verbale del tavolo con il
Comune di Aosta, perché c'è una grandissima incongruenza tra quello
che si dice nel PUMS e quello che viene presentato in quello studio
del traffico, quindi delle due l'una - prima qualcuno mi ha detto
che quella è competenza del Comune - o noi stiamo interferendo su
una competenza comunale oppure dall'altra parte il Comune si lascia
passare al di sopra qualsiasi scelta... quindi sicuramente dello
studio del traffico, se non lo presenterà in Commissione, parleremo
in Consiglio regionale.
Presidente -
Consigliere Baccega, a lei la parola.
Baccega (FI) -
È certamente un tema complesso, più volte
abbiamo cercato di affrontarlo in Commissione, mi auguro che quanto
prima si possa approfondire la nuova progettazione, però -
contrariamente a quello che dice il collega Distort, cioè che le
forze di centro-destra vanno in quella direzione, ovvero quella di
andare a rivedere... - noi - noi siamo di centro del centro-destra
- facendo parte di quella ipotetica coalizione, in qualche modo la
vediamo diversamente. Nel percorso che si è avviato negli anni
rispetto al nuovo ospedale che si dovrà realizzare sull'area a Est
e la ristrutturazione del Parini, quindi c'è un nuovo Ospedale, c'è
una ristrutturazione del Parini - e questo l'abbiamo sempre
sostenuto - e in quest'ambito, ci sono stati dei percorsi che sono
stati anche richiamati dai colleghi: si sono realizzati nuovi
reparti, si sono messe in campo nuove tecnologie, la sala
operatoria ibrida è una di queste, tutti gli impianti di
raffrescamento sono stati realizzati e poi un parcheggio con 500
posti auto, un parcheggio coperto, che è stato realizzato solo ed
esclusivamente in funzione di quel percorso di ampliamento
dell'Ospedale Parini.
Credo che l'inciampo di aver ritrovato il guerriero, e
soprattutto gli ulteriori reperti archeologici, in qualche modo ci
ha messo in difficoltà, ma abbiamo voluto e sostenuto di voler
proseguire su quella strada.
C'è stata una trattativa con la Soprintendenza piuttosto lunga,
il presidente Testolin se la ricorderà molto bene, e adesso siamo
all'inizio della fase 3, della centrale termica energetica e del
consolidamento dell'area.
Si è realizzato il percorso che dall'Ospedale porta alla piazza,
quindi una serie di opere sono state fatte, e anche con ingenti
somme.
L'opportunità strategica: io ricordo che la prima volta che si
parlò d'ampliamento dell'Ospedale Parini, si guardò al Comune di
Aosta; io ero Assessore al Comune di Aosta e mi venne, collega
Distort, una grande perplessità: "E dopo, se lo portiamo da
un'altra parte, in quella zona della città che cosa nascerà?".
Ho portato in quest'aula l'esempio di Biella, che ha spostato a
Savigliano l'Ospedale e quella zona dove c'era l'Ospedale a Biella
è diventata la morte civile. Ecco che la preoccupazione va anche in
quel senso lì.
Poi mi dicessero una volta per tutte questi di Vallée Santé dove
lo vogliono fare quest'Ospedale! Dove? A Saint-Christophe?
A Saint-Christophe non si può fare, nelle aree adiacenti
all'aeroporto non si può fare perché il regolamento per la
costruzione e l'esercizio degli aeroporti adottato dall'Ente
nazionale per l'aviazione civile, l'ANAC, al capitolo 9 paragrafo 6
prevede delle prescrizioni per il piano di rischio e, tenuto conto
che quelle zone sono classificate zona B, "Attività residenziali
con indici di edificabilità bassi, attività non residenziali con
indici di edificabilità medi che comportano la permanenza di un
numero limitato di persone. Nella zona A e nella zona B - zona B -
vanno evitati insediamenti a elevato affollamento e vanno
cancellate costruzioni di scuole, ospedali e in generale obiettivi
sensibili". Direi che questo la dice lunga.
Ci mettiamo di nuovo in campo a fare una trattativa, un percorso
lungo anni, anni e anni? A che punto siamo adesso? Bisogna dire a
che punto siamo, non so se l'ha detto l'Assessore perché non ho
seguito.
"Contratto da firmare con la ditta per la realizzazione delle
nuove centrali" - consegna lavoro in questi giorni - "Un milione e
mezzo di euro. In arrivo le offerte per lo scavo archeologico, per
i tiranti e per i micropali su Viale Ginevra, 6 metri in
profondità: un milione e 600 mila euro. Esecutivo già presentato a
RAVA", ce lo farete vedere in Commissione, me lo auguro. "Gara
d'appalto per i lavori: gennaio 2024. Settembre 2024" - ammesso che
la gara vada a buon fine - "Inizio lavori". Sono 3 milioni di
progettazioni.
Io credo che non ci siano i presupposti per mettere ancora in
pausa un percorso di questo tipo. Io dico: continuiamo a lavorare
in quella direzione, lo dico io ma lo dice tutto il nostro gruppo
Forza Italia con il quale ci siamo confrontati in una riunione
apposita per dare senso a quello che pensiamo.
La città ha bisogno che quell'opera vada avanti, con tutte le
difficoltà che ha incontrato in questi anni, ne siamo consapevoli,
ma che la politica in generale è riuscita a sanare.
Certe manifestazioni, come quella che si è vista in remoto, sono
state davvero imbarazzanti da guardare.
Presidente -
Consigliere Restano.
Restano (GM) -
Credo che i colleghi nei loro interventi
abbiano trattato a 360 gradi il tema, quindi non sto a ripetermi,
in parte mi vedo negli interventi che mi hanno preceduto.
Ritorno a quanto detto ieri: possiamo discutere dell'Ospedale
nuovo, vecchio, mi sembra di riprendere un argomento e di rimandare
le decisioni già assunte da altri a suo tempo e quindi riperdere
ulteriore tempo.
Signori, il problema è la sanità a tutto tondo, sono le risposte
che i Valdostani stanno aspettando, sono le liste d'attesa, è una
sanità appropriata.
Non condivido totalmente il Piano della salute e del benessere,
non condivido l'appiattirci a quello che ci dicono i poteri forti
romani sul DM 77, però riprendo le necessità dei Valdostani:
facciamo funzionare la sanità, scarichiamo a terra quanto detto sul
Piano della salute e del benessere sociale e costruite questo
Ospedale.
Mi asterrò.
Presidente -
Mettiamo in votazione l'ordine del giorno.
La votazione è aperta.
Invito i Consiglieri a rimanere in aula nel momento della
votazione. Abbiamo aspettato ma questa sarà un'eccezione. La
votazione è chiusa.
Presenti: 34
Votanti: 12
Favorevoli: 12
Astenuti: 22 (Baccega, Barmasse, Bertin, Bertschy, Carrel,
Caveri, Chatrian, Cretier, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marquis, Marzi, Padovani,
Restano, Rollandin, Rosaire, Sapinet e Testolin)
L'ordine del giorno non è approvato.
Minelli (PCP) -
Brevissimamente per ringraziare. Avevo
un'esigenza fisiologica, era prenotata la collega Guichardaz,
quindi pensavo di arrivare.
Rilevo soltanto che non è un'eccezione, è la ripetizione di
varie eccezioni che sono state fatte per votazioni ben più
importanti in assenza di altri componenti.
Presidente -
Nel caso specifico l'eccezione era che lei
non era in aula, sulla fiducia della sua collega che ci ha detto
che stava arrivando, l'abbiamo aspettata, ma se uno non è in aula,
uno non può saperlo.
Ordine del giorno n. 2. La parola al consigliere Manfrin.
Manfrin (LEGA VDA) -
In questa due giorni di Consiglio da
più parti si è sollevato - e abbiamo visto anche da più parti
ordini del giorno similari da parte dei colleghi - lo studio che la
CGA di Mestre ha elaborato rispetto alla nostra regione.
Credo che sia importante dare i dati della CGA di Mestre che,
peraltro, sono anche in parte riassumibili dall'analisi sia
demografica che economica della nostra regione, che viene riportata
proprio nel quadro e nell'analisi della sezione 1 e 2.
In queste sezioni e in questo studio si può evidenziare come sul
rapporto 2023 dell'Osservatorio italiano sulla povertà energetica
ci siano 4.101 famiglie valdostane in povertà energetica, pari a
8.248 persone che nel 2021 vivevano in abitazioni poco salubri,
scarsamente riscaldate d'inverno, poco raffrescate d'estate, con
livelli d'illuminazione scadenti e con un utilizzo molto contenuto
dei principali elettrodomestici bianchi.
Leggere questi dati e leggere il contrasto con la realtà della
nostra regione lascia davvero sgomenti. Pensare che ci siano più di
8 mila persone nella nostra regione... questo ovviamente è un dato
del 2021 che è sicuramente superiore per quanto riguarda il 2022,
perché non ci dobbiamo dimenticare che la realtà dei costi del
riscaldamento e della difficoltà delle famiglie a far fronte ai
costi del riscaldamento nel 2022 è stata acuita dalla crisi dei
costi dell'energia che ben conosciamo, dovuta appunto alla guerra
in Ucraina, che ha portato a un aumento sconsiderato dei prezzi, in
alcuni casi anche alimentato dalla pubblica Amministrazione, che ha
imposto l'allacciamento forzato al teleriscaldamento per le case
popolari, ma non solo, costi che si sono scaricati su tutte le
famiglie valdostane (ovviamente su tutte le famiglie italiane e
anche europee, ma noi guardiamo la nostra regione) che con fatica
possono riscaldarsi d'inverno, che con fatica possono utilizzare i
principali elettrodomestici bianchi, parliamo di frigoriferi, di
lavatrici, parliamo di queste tipologie di elettrodomestici che
sono essenziali, sono alla base della vita di ciascuno ...è un dato
che sicuramente ci fa rabbrividire, soprattutto in una realtà come
quella della nostra regione, che è sempre stata rappresentata come
la cosiddetta "Isola felice" e pensare che in quest'isola felice ci
sia una percentuale che vive con un reddito netto inferiore alla
soglia di povertà che passa dal 6,1 all'8% delle famiglie,
evidentemente non può che rattristarci.
Ebbene, in quest'aula abbiamo più volte presentato e
rappresentato la necessità di tutelare le famiglie che vivono le
difficoltà di arrivare a fine mese e sappiamo benissimo che un
succedaneo di quei buoni benzina che la nostra regione purtroppo ha
perduto, c'era - peraltro si sarebbero potuti mantenere, ma questa
è un'altra storia - ed è stato utilizzato quale buono per
l'acquisto di energia o il cosiddetto "Bon Chauffage" che,
ricorderete tutti, la forza che mi onoro di rappresentare
all'interno di questo Consiglio, fin dalla sua cancellazione -
ovvero dal 2018, anno in cui venne cancellato il "Bon Chauffage" -
cercò a più riprese di ripristinare.
Ci abbiamo provato nel 2018, nel 2019 e negli anni a seguire,
presentando proposte, emendamenti, richieste, mozioni o ordini del
giorno come in questo caso.
Una riflessione secondo me va fatta, una riflessione che ci
porta a pensare e a immaginare che in un momento in cui la crisi
che attanagliava le famiglie - e ovviamente a cascata le imprese -
della nostra regione, in un momento in cui c'era una situazione
differente di benessere rispetto alle famiglie valdostane - e lo
vediamo dai dati come ho ripetuto e come ho ricordato - in quella
situazione la nostra regione garantiva un buono alle famiglie per
potersi riscaldare e per poter avere almeno un piccolo rientro
delle spese utilizzate per questo tipo di approvvigionamento
energetico.
Se in quei momenti la nostra Regione garantiva questo tipo di
aiuto, per quale motivo oggi non addivenire alla stessa
soluzione?
È per questo che ci chiediamo come mai dal 2018 a oggi mai si
sia voluto acconsentire a questa richiesta.
Abbiamo una legge, che è la legge regionale 43/2009,
"Disposizioni in materia di sostegno economico alle famiglie
mediante concorso alle spese per il riscaldamento domestico" che è
attiva, che ogni volta e ogni anno con il bilancio viene rinviata,
quindi se ne rinvia l'efficacia, non si finanzia il capitolo che è
dedicato.
Proprio per questo motivo con quest'ordine del giorno chiediamo
una cosa molto semplice: che questo capitolo venga rimpinguato, che
vengano messe a disposizione le risorse necessarie per fornire
nuovamente un aiuto alle famiglie valdostane e chiediamo con
quest'ordine del giorno di riattivare il "Bon chauffage".
Presidente -
Per il Governo qualcuno interviene?
Assessore Bertschy, a lei la parola.
Bertschy (AV-VdA Unie) -
Come ha detto giustamente, ne
abbiamo parlato in ogni edizione della discussione del bilancio
negli ultimi anni. È uno dei temi che credo, come altri ordini del
giorno, sarà sicuramente oggetto di emendamento del bilancio,
infatti gli atti di programmazione prevedono, per quello che ci
riguarda, risorse impegnate in spesa corrente per aumentare le
possibilità di lavoro per le persone più fragili, circa 4 milioni
di euro, e per dare la possibilità alle persone più fragili di
godere di trasporti sempre meno costosi, anche per il diritto allo
studio; quindi le fasce Isee ormai le abbiamo portate al livello
massimo e con la nuova legge regionale che produrremo, arriveremo
al massimo dell'intervento, non so se riusciremo a discuterlo oggi
o nel prossimo Consiglio regionale.
La visione politica è di dare la possibilità alle famiglie di
sostenersi attraverso il lavoro, la dignità che può dare l'avere un
lavoro e poterlo avere all'interno del nucleo familiare.
La visione nostra politica è quella di dare la possibilità di
utilizzare i servizi mettendo in disponibilità tutte le possibilità
che ci sono all'interno del bilancio.
Credo che, come è giusto, si riporti questa discussione
all'interno del bilancio per dire dove togliereste delle risorse
per mettere insieme le misure necessarie per il "Bon
Chauffage".
Vi ricordate che abbiamo dato la disponibilità tutti insieme di
sostenere una misura importante: il Bonus Social che ha messo in
gioco circa 8 milioni di euro l'anno scorso; quindi all'interno del
nostro bilancio sarà credo un buon lavoro da parte di tutti capire
se ci sono queste disponibilità e soprattutto dove togliere queste
risorse per alimentare eventualmente - con la divisione non solo di
tipo politico da parte vostra ma anche di tipo amministrativo
finanziario - una misura che noi riteniamo di avere non sostituito
ma introdotto con una visione diversa delle politiche attive per il
lavoro, delle politiche a riduzione dei costi dei servizi e delle
politiche che i servizi sociali stanno mettendo in campo a sostegno
delle fragilità. Ci asterremo.
Presidente -
Possiamo mettere in votazione. La votazione
è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Ordine del giorno n. 3 della Lega. Consigliere Perron ne ha
facoltà.
Perron (LEGA VDA) -
Io non sono intervenuto in
discussione generale per non appesantire, visto che altri miei
colleghi della Lega avevano già parlato, ho tagliato lì, invece
sarò un po' più lungo su quest'intervento e farò alcune
considerazioni generali.
Innanzitutto che cosa vi chiediamo? Di cosa stiamo parlando?
La Valle d'Aosta sta facendo, con la Fossil Fuel Free 2040, un
passo molto lungo verso un'economia decarbonificata al 2040.
Le mie considerazioni partono a monte: la Valle d'Aosta a oggi
si trova già ad avere un bilancio dei GHG, cioè dei gas
climalteranti, molto vicino alla neutralità, perché le nostre
emissioni sono già compensate dagli ecosistemi.
Abbiamo circa 1 milione e 100 mila tonnellate di CO2, in realtà
860 mila tonnellate di CO2 sono già prese dal sistema forestale,
quindi noi siamo già, senza toccare nulla, una regione molto
avvantaggiata da questo punto di vista, facciamo ben poca emissione
di gas climalteranti. Questo è il punto primo, però per parametri
esterni - sono parametri dell'Unione Europea - per avere una
certificazione Fossil Fuel Free, possiamo conteggiare soltanto il
30% degli assorbimenti forestali.
Un altro parametro ad esempio che invece non possiamo
conteggiare è l'esportazione di energia idroelettrica nostra che
teoricamente andrebbe scalata. Oggi noi al 99% usiamo per l'energia
elettrica energia pulita, ma - questo è il dato 2019 - solo il 37%
di quello prodotto; noi esportiamo già energia pulita - siamo
virtuosi anche in questo - ed esportiamo il 63% della nostra
energia pulita verso altre regioni che poi usufruiranno di energia
pulita.
Importiamo invece gasolio, metano, biomasse; dal 2010 aumenta il
metano, scende il gasolio, e quindi ha senso certamente andare
sull'elettrico in tutti i settori dove possiamo e aggiungere
l'idrogeno invece nei settori, quelli chiamati hard-to-abate,
difficili da decarbonificare.
Parentesi rapida sull'idrogeno: noi siamo stati i primi, come
gruppo Lega, a battere questo chiodo, e lo batteremo ancora, perché
siamo convinti che questo settore abbia un'importanza soprattutto,
sottolineo, nello sviluppo di ricerca, innovazione, lavoro e
tecnologia; non è solo la questione delle emissioni di CO2 su cui
l'idrogeno farà una parte sicuramente, tutta l'Europa si sta
muovendo lì, perché a differenza delle batterie, che vanno a
ingrassare i Cinesi, questo è un settore promettente per noi, per
l'Europa, perché non è ancora sviluppato, perché dal nostro punto
di vista, non c'è solo la questione di decarbonificare, ma c'è il
fatto di farlo in maniera intelligente, pragmatica, non ideologica
e che possa portarci dei vantaggi.
Se la Valle d'Aosta si muoverà su quel settore - come si spera
che lo faccia - sarà un vantaggio da quel punto di vista.
La quarta cosa che voglio inserire qui è che la Fossil Fuel Free
2040 che abbiamo votato anche noi - eravamo qua nel 2018, avevamo
votato quest'obiettivo - ha un obiettivo in realtà molto sfidante,
io direi utopico, perché anche rispetto ai piani europei, dove già
a livello europeo il gruppo al quale mi onoro di appartenere fa una
lotta per cercare di arginare le visioni più folli ambientaliste -
sappiamo tutte le politiche sulle case e sulle automobili che, se
attuate veramente, porteranno un danno enorme ai cittadini europei
- perché bisogna lavorare e bisogna produrre, chiaramente; noi con
la Valle d'Aosta, con questa Fossil Fuel Free siamo andati oltre
agli obiettivi europei, molto oltre, tanto che la visione europea
con il 55%, Piano europeo, prevede di ridurre le emissioni del 55%
entro il 2030, quindi attenzione qua, uno dice: "Noi invece
facciamo meno del 55% entro il 2030", quindi siamo al di sotto
degli obiettivi europei. No, perché gli obiettivi europei guardano
le emissioni del 1990, quindi noi con la Fossil Fuel Free, e poi
darò alcuni dati, stiamo andando anche oltre alle visioni già più
difficili da realizzare, praticamente stiamo facendo - ripeto -
qualcosa di praticamente impossibile al 2040.
La Fossil Fuel Free, sebbene sia un atto d'indirizzo importante,
non va nemmeno preso come la Bibbia. Abbiamo messo l'asticella
troppo in alto, poi un plauso agli apparati che hanno cercato e
l'hanno fatto, io ho già visionato varie parti del PEAR che poi ne
tratterà con cognizione di causa, dove si è messa in ordine tutta
una serie d'iniziative per arrivare a quegli obiettivi, ma dobbiamo
capire che sono obiettivi decisamente difficili.
Questa cosa qua si rileva leggendo il DEFR, perché noi leggiamo
una sorta di spia che in qualche modo ci fa capire che stiamo
mettendo un po' le mani avanti. Giustamente la collega Minelli
salta su per motivazioni opposte alle mie, però saltano su e
dicono: "Ma come? Si sta mettendo le mani davanti, non riusciremo a
fare quello che abbiamo promesso".
Leggendo l'impegnativa del nostro ordine del giorno, riporto dal
DEFR, che dice: "La Road Map Fossil Fuel Free trova la
concretizzazione nel Piano energetico ambientale al 2030.
L'obiettivo è molto ambizioso e sono attese nei prossimi decenni
criticità nel suo perseguimento"- quindi si ammette che sarà
piuttosto difficile - "Alla data attuale tuttavia è prematuro
parlare di rispetto delle tempistiche o modifiche della strategia",
però chiaramente a noi, leggendo il documento del DEFR, pare che si
stia mettendo le mani avanti.
La seconda parte che viene messa nel DEFR - anche qua sembrano
"mani avanti" - dice: "La difficoltà e gli eventuali ritardi sono
correlati alla cronica mancanza di organico con profilo tecnico
assegnato al Dipartimento ambiente, necessario per garantire il
presidio delle attività correlate della Road Map".
Ci stanno dicendo che abbiamo fatto di tutto per applicare la
Road Map, e ripeto, il PEAR è concentrato sulla parte emissioni, e
dall'altra parte si dice: "Però non siamo poi così sicuri di
farcela".
Sono andato a farmi due calcoli su questo e in pratica cosa
succede? Noi in Valle abbiamo circa 1 milione di tonnellate di CO2,
si fa riferimento all'anno 2017, sono 1 milione e 119 mila. Noi
dobbiamo arrivare a toglierle praticamente quasi tutte, rimanendo
solo una piccola parte compensata da quello che si chiama SIN
Forestale, 277 mila tonnellate.
Noi dobbiamo nei 16 anni che ci restano, abbassare del 75% le
nostre emissioni. Perché dico 16 anni? Perché l'ordine del giorno è
del 2018, due anni dopo ci sono stati altri atti amministrativi,
però noi prendiamo in riferimento il 2017.
Quello che noi chiediamo nell'impegnativa sarà: ma al momento
attuale siamo in ritardo su questa tabella di marcia, sì o no?
Questo vorremmo capire e per questo chiediamo un passaggio nelle
Commissioni.
Siamo in ritardo adesso? Facciamo l'esempio del settore energia
che è quello dove viene richiesto di più: addirittura si devono
diminuire le emissioni dell'85%, stiamo parlando di numeri
enormi.
Nel settore energia sono 873 mila tonnellate e si dovrebbe
arrivare nel 2040 a 132 mila. Per arrivarci, prendendo tutto il
lasso di tempo, vuol dire che noi, più o meno, all'anno dovremmo
diminuire il 3,7% delle emissioni. È tantissimo. Quanto abbiamo
fatto nei cinque anni, dal 2019 al 2023? In questi cinque anni
abbiamo già ridotto qualcosa? La risposta sarà molto probabilmente
"Ben poco" e con questi livelli chiaramente non ci arriveremo a
star dentro a quella tabella di marcia, ma perché?
Dall'altra parte i colleghi diranno: "Perché siamo tutti
cattivi, non vogliamo veramente decarbonificare", poi se la
prenderanno con il Governo - per me facciamo pure, io sono
all'opposizione come loro e se la prendano pure con il Governo - ma
in realtà abbiamo messo degli obiettivi che vanno veramente oltre
ciò che si possa fare, quindi io credo che in larga parte dovremmo
farcene una ragione, non li raggiungeremo.
Poi ci sono altre due considerazioni sui dati che farò dopo,
perché sto finendo il tempo, ma sono stato nei termini.
Quello che noi chiediamo al Governo regionale è che possano
riferire alle Commissioni entro 30 giorni riguardo all'attuale
stato di riduzione dei gas climalteranti in Valle negli ultimi 5
anni, con riferimento al 2017, perché è quell'anno che viene preso
a livello di emissioni, però si parla qua del 2019-2023, e, oltre a
questo, riferire alle stesse Commissioni riguardo la mancanza di
organico con profilo tecnico al Dipartimento ambiente che è stato
segnalato sul DEFR.
Presidente -
Per il Governo, l'assessore Sapinet.
Sapinet (UV) -
Grazie, collega Perron, per la
presentazione e l'illustrazione.
Ricordo che il quadro dell'emissione dei gas è monitorato dai
Dipartimenti ambiente ed energia, coadiuvati da COA e ARPA,
Dipartimenti che ringrazio per la predisposizione e per la
collaborazione nell'ambito della risposta.
Come ricordato dai colleghi, il DEFR precisa che la prima
concretizzazione e messa a sistema delle azioni in quest'ambito è
rappresentata dal PEAR, che è in esame al Consiglio. Il PEAR spinge
la propria azione al 2030, traguardando risultati compatibili con
l'obiettivo posto al 2040.
I dati degli ultimi cinque anni non sono in tal senso
significativi, essendo tale periodo stato utilizzato per le
analisi, per la definizione degli scenari e dell'individuazione
delle conseguenti azioni per addivenire alla decarbonizzazione.
I dati sono peraltro anche condizionati da particolari
situazioni, quali pandemia ed eventi bellici, che hanno
condizionato i consumi e stili di vita.
Va inoltre considerato che alcuni fattori, quali i contributi
derivanti dal Bonus 110, acquisto di veicoli elettrici e
costruzioni ciclabili, non hanno ancora prodotto dei risultati che
possono essere definiti leggibili; sono argomenti molto tecnici
che, condividendo il tutto con il collega Bertschy, quindi
volentieri ci rendiamo disponibili a un confronto in
Commissione.
Sul passaggio del DEFR direi che è un passaggio che vuole essere
anche in qualche modo trasparente, che vuole prendere atto di una
situazione che sicuramente sarà di non facile raggiungimento.
Invece riguardo alla carenza di organico, ne ho accennato prima,
se è una carenza di organico che si è citata... io ho tre
Dipartimenti e ovviamente prendo atto che nel Dipartimento Ambiente
questa carenza è più forte rispetto agli altri, ma soprattutto una
carenza di figure specifiche, una carenza sulla quale stiamo
lavorando - come dicevo prima - con strategie, riuscendo a
sopperire, quindi un qualcosa che viene sottolineato ma un qualcosa
sul quale si sta lavorando; citavo ad esempio prima le convenzioni
messe in atto con ARPA che hanno permesso a questo Dipartimento e
anche al Dipartimento agricoltura di cogliere alcune figure
tecniche e specifiche che andranno a supportare tutti i
Dipartimenti.
Chiederei soltanto - anche in relazione all'importante lavoro
che le Commissioni stesse avranno nelle prossime settimane, di
prevedere un termine più ampio, rispetto ai 30 giorni proporrei i
70 giorni, così da andare appena dopo le festività natalizie.
Presidente -
Consigliera Minelli ne ha facoltà.
Minelli (PCP) -
Abbiamo esaminato l'ordine del giorno
proposto dal collega Perron e dai suoi colleghi, sia nelle sue
premesse sia nella parte dell'impegnativa. Poi l'esposizione del
collega Perron è stata più articolata e ha posto anche questioni,
osservazioni, opinioni e valutazioni che nel testo dell'ordine del
giorno non ci sono, ma peraltro lo aveva esplicitato nella sua
introduzione dicendo che avrebbe preso un po' più di tempo non
avendo parlato finora.
È naturale che le premesse da cui il collega è partito - non sto
parlando dei dati ma sto parlando delle premesse che lei ha fatto
circa la valutazione sulla Road Map e sulla sua importanza - sono
premesse da cui noi non partiamo o comunque non allo stesso
modo.
Siamo consapevoli che quell'ordine del giorno, che è stato
votato ormai cinque anni fa, è un ordine del giorno estremamente
ambizioso, l'obiettivo lo era.
Ricordo che la proposta di quell'ordine del giorno, e quindi
della Valle d'Aosta Fossil Fuel Free al 2040 era stato avanzato dal
collega Farcoz dell'Union Valdôtaine, a nome del suo gruppo, ma a
cui poi aveva aderito tutto il Consiglio e credo anche che
l'illustrazione che all'epoca aveva fatto il collega Farcoz, era
stata molto precisa e dipendeva penso anche dalla sua formazione -
dal punto di vista degli studi e professionale - perché aveva delle
competenze che noi non abbiamo - non avevamo allora, non abbiamo
oggi - ma abbiamo cercato di maturare comunque delle conoscenze che
nel tempo si sono implementate.
Ho ascoltato anche la risposta dell'Assessore che dice: "I dati
relativi a quei 5 anni che sono richiesti di monitoraggio non sono
particolarmente significativi"; ed è vero, perché sono stati degli
anni particolari, sappiamo che in mezzo c'è stata la pandemia, i
consumi si sono obiettivamente diversificati in quel periodo,
quelli dei trasporti saranno sicuramente diminuiti per un anno e
mezzo, o quel che è, e ci sono state delle differenziazioni.
Sicuramente io credo che siamo indietro, il collega Perron
diceva: "A che punto siamo?". Non è stata fatta una serie di
azioni, altre non sono obiettivamente state anche possibili.
L'Assessore poi diceva: "Il passaggio nel DEFR riguardo alla
strategia, alla Road Map, è un passaggio che è stato definito
trasparente perché l'obiettivo non è di facile raggiungimento";
credo che nessuno, nel momento in cui era stato votato quell'ordine
del giorno, pensasse a un obiettivo semplice da raggiungere.
Io credo che quando si è votato quell'ordine del giorno,
qualcuno forse non avesse neanche ben chiaro che cosa si stava
votando e a che cosa si andava incontro.
Io ritengo che quell'obiettivo debba essere mantenuto e che si
debba mettere in campo ogni azione possibile per perseguirlo, per
arrivare il più vicino possibile a quell'obiettivo.
Ricordo anche che la Road Map per la Valle d'Aosta Fossil Fuel
Free, è stata poi approvata a febbraio 2021 con una fatica enorme
per arrivare ad approvare quel provvedimento, perché anche su
quello c'è stata una sorta di freno a mano tirato, come c'è stato
su altre questioni, ma era strumentale e io l'ho capito molto bene
e credo che l'abbiano capito abbastanza bene tutti.
Al di là di queste valutazioni, c'è ancora una cosa che mi sento
di chiedere, l'Assessore dice: " Vi è il problema della carenza di
personale all'Assessorato all'ambiente - come anche in altri
Assessorati - e qui è forse più serio e più importante. Si sta
lavorando insieme ad ARPA, insieme a Fondazione Montagna Sicura per
trovare delle soluzioni". L'invito è a valutare molto bene questa
carenza, lo dico per un motivo specifico: l'Assessorato
all'ambiente si occupa di tematiche che oggi hanno un'urgenza
assoluta che si ripercuoterà sul prossimo futuro, un futuro molto
prossimo, quindi bisogna agire in quel senso, anche attraverso
l'implementazione di risorse umane che deve essere in qualche modo
messo come priorità all'interno delle scelte che l'Amministrazione
deve fare.
Sull'impegno, che è quello di riferire alle Commissioni
competenti riguardo all'attuale stato di riduzione delle emissioni
di gas climalteranti, io penso che non ci sia nessuno che possa
dire che si è contrari ad avere delle informazioni su una
situazione. Certo, su quelle informazioni bisognerà poi ragionare,
a partire anche da quello che ha detto l'Assessore, cioè che non
siamo di fronte purtroppo a dei dati molto significativi, e io
credo che sarà così, però può essere l'avvio di una
riflessione.
Noi voteremo quest'ordine del giorno.
Presidente -
Consigliere Perron.
Perron (LEGA VDA) -
Va bene, Assessore, abbiamo già
accettato il termine dei 70 giorni, così avremo anche il dato
finale del 2023.
Mi fa quasi impressione avere il supporto positivo delle
colleghe su un aspetto ambientale, ma in questo caso partiamo da
una premessa in realtà simile, cioè vogliamo vedere i dati, poi
andiamo però allo spettro opposto delle visioni.
Secondo voi non si fa abbastanza, secondo noi invece è
l'obiettivo a essere particolarmente difficile, anzi, io lo
definisco utopico, poi chi ci sarà nel 2040 saprà che cosa sarà
successo.
Questi dati, in realtà, ci sono anche nel PEAR, è tutto pieno di
grafici, settore per settore, dove segnala le emissioni, però dai
grafici non è possibile capire esattamente il dato. Quello che
voglio dire è che comunque nei nostri 23 anni di tempo, dal 2017 da
cui sono calcolate le emissioni fino al 2040, se voi andate a
vedere anche nel PEAR, la maggior parte del taglio di emissioni, la
metà, avviene dal 2030 in poi.
A me sembra che sia un modo comunque di buttare la palla in
avanti, in gergo calcistico, "Palla lunga e pedalare", perché sarà
molto difficile in questi anni.
Poi mi si dice: "Nei primi 5 anni non erano ancora in atto i
piani, adesso c'è il PEAR", è un'obiezione giusta chiaramente, però
se io devo rientrare di un debito di 1 milione di euro, e ho 23
anni per rientrarci e faccio i conti da lì, e poi vado a vedere che
nei primi, dal 2017 al 2023, sono 7 anni, in realtà non sono
rientrato di niente, vuol dire che tutto quel pezzo di debito da
cui dovevo rientrare mi va a essere caricato sul periodo
successivo, è questo che noi vogliamo vedere.
Se in questi anni non si è rientrati, certamente di qualcosa si
è scesi, ma perché la tecnologia va comunque lì, però il debito
sarà da riportare dopo, ripeto, è utopico. Siamo andati molto oltre
anche gli obiettivi dell'Unione Europea che notoriamente sono
estremamente difficili da realizzare.
L'ultimo tema che poi sarà da affrontare è: quanto costerà ai
Valdostani la transizione energetica a tappe forzate che vogliamo
fare? Perché quello poi è il discorso: quanto ci costerà?
In parte a noi costerà meno, perché abbiamo una grande
produzione idroelettrica e dobbiamo puntare a usare quello che
esportiamo e utilizzarlo noi sull'elettrico, quindi a noi
certamente costerà meno, ma a livello generale, se il discorso
sarà: "Abbiamo messo un obiettivo troppo spinto in avanti e noi ci
sacrifichiamo e ci diamo la zappa sui piedi, perdendo dei soldi o
posti di lavoro per seguire quegli obiettivi", signori, noi non vi
seguiamo più, vi lasciamo andare, colleghi autonomisti, a seguire
tranquillamente il trend dell'ambientalismo più radicale che porta,
in realtà, a dei danni. Questa è la nostra visione, perché a quel
punto noi ci fermiamo.
Vedremo come sarà, ringrazio per il passaggio in Commissione,
avere dei dati e discutere su queste cose, è sempre importante per
tutti.
Presidente -
Mettiamo in votazione così come emendato. La
votazione è aperta. La votazione è chiusa.
Presenti, votanti e favorevoli: 34
L'ordine del giorno è approvato all'unanimità.
Ordine del giorno n. 4 sempre della Lega. La parola al
consigliere Ganis.
Ganis (LEGA VDA) -
. Quest'ordine del giorno ha come
oggetto la pulizia dei torrenti, riprende una serie d'iniziative
discusse in questo Consiglio regionale e presentate dal nostro
gruppo di opposizione.
L'abbiamo più volte segnalato in Consiglio regionale, ma anche
sui social, come ha ben ricordato l'Assessore; personalmente
utilizzo la rete come luogo di condivisione e scambio
d'informazioni come fanno in tanti, in questo caso per segnalare
che molti torrenti laterali della nostra regione denotano una
scarsa - se non addirittura mancata e inefficiente -
manutenzione.
Torrenti stracolmi di vegetazione, di arbusti, ma anche di
alberi che, in caso di piogge intense, possono ostacolare il
regolare deflusso delle acque, andando così a minare l'efficienza
idraulica dei corsi d'acqua.
È evidente che il taglio della vegetazione in eccesso - delle
piante - e la pulizia dell'alveo non possono che facilitare e
riattivare il corretto scorrimento delle acque di un torrente, cosa
che le altre Regioni vicino a noi, come Piemonte e Lombardia,
stanno facendo, attraverso l'approvazione di progetti per
interventi di manutenzione straordinaria.
Motivo in più, visto quello che è successo in Toscana, dove
l'eccezionale quantità di pioggia ha causato allagamenti, morte,
distruzione, oltre ai danni stimati in oltre 500 milioni di
euro.
Una situazione analoga purtroppo l'abbiamo vissuta anche noi
nella nostra regione: era il 15 ottobre del 2001, quando le
precipitazioni intense e durature causarono gravi danni alle nostre
infrastrutture e la morte di molti Valdostani.
Si tratta di eventi estremi, ma l'Italia è sempre più soggetta a
eventi climatici estremi e secondo il rapporto "Dissesto
idrogeologico in Italia", la superficie nazionale potenzialmente
soggetta a frane e alluvioni è aumentata del 4% e del 17%, appare
evidente che il tema della mitigazione del rischio idraulico non è
da trascurare.
Tenuto conto della presenza dei tantissimi corsi idrici nella
nostra regione, una programmazione d'interventi pluriennali e
continuativi, come la manutenzione dei corsi d'acqua, andrebbe
fatta al fine di prevenire i rischi idrogeologici.
Quest'ordine del giorno impegna l'Assessore competente a
promuovere un monitoraggio straordinario dei corsi d'acqua
potenzialmente pericolosi in caso di piena, al fine di organizzare
una pulizia straordinaria che possa mettere in sicurezza gli
alvei.
Presidente -
Replica l'assessore Sapinet.
Sapinet (UV) -
Grazie, collega Ganis, torniamo
sull'argomento che è stato già oggetto di alcune iniziative e la
ringrazio anche per l'attenzione che pone sulla tematica.
La manutenzione dei corsi d'acqua - come intesa nell'ordine del
giorno presentato, di taglio della vegetazione e asportazione del
materiale di alveo, laddove si valuta che questi possano costituire
un elemento di riduzione delle sezioni di deflusso in caso di piena
- è già prevista, come avevamo già detto in altre occasioni, nei
programmi della competente struttura Opere idrauliche ed è
effettuata regolarmente.
Nelle premesse, laddove si dice: "Verificato che molti torrenti
laterali negli ultimi anni non hanno subìto nessuna opera
d'intervento di manutenzione", ricordo che un monitoraggio c'è, è
presente, è costante, c'è un'attività continua di verifica e di
confronto tra amministrazioni comunali, Corpo forestale (con le 14
stazioni dislocate sul territorio), i Consorzi di miglioramento
fondiario e, ovviamente, le strutture dei vari Assessorati che sono
coinvolte in quest'attività.
Al momento sono previsti interventi di taglio della vegetazione
e di disalveo su circa 28 torrenti, per un ammontare complessivo di
spesa previsto in circa 965 mila euro per il 2023. Questi siti sono
stati scelti in base alla loro effettiva e concreta pericolosità
per la presenza di materiale vegetale di dimensioni incompatibili
con le condizioni di deflusso in caso di piena o di depositi
consistenti che riducono fortemente le sezioni di alveo.
Per il triennio 2023-2025 - è un dato che avevamo già riportato,
ma ripetiamo - sono stati previsti al momento interventi su corsi
d'acqua per un complessivo importo di 27 milioni e 468 mila euro,
di cui circa 11,5 milioni di euro derivanti da fondi provenienti
dallo Stato o da fondi PNRR.
Per il prossimo anno quest'attività proseguirà laddove saranno
ravvisate le esigenze di pericolo, con costante confronto tra i
vari attori impegnati, quindi è un impegno importante di risorse
economiche ma anche di personale, per questo diventa difficile
immaginare altre iniziative che potrebbero da una parte togliere
risorse umane preziose sulle altre attività.
Per quello che ci riguarda, chiederemmo il ritiro
dell'iniziativa, altrimenti ci asterremo.
Colgo infine l'occasione per sottolineare l'operato delle varie
strutture e per ringraziare queste che si occupano di manutenzione
del territorio e dei corsi d'acqua, a partire dal monitoraggio
della struttura Attività geologica con il dottor Bertolo,
Programmazione e realizzazione degli interventi sulle opere
idrauliche con l'ingegner Ropele, questa in collaborazione con la
struttura Sistemazioni montane del dottor Pasqualotto del
Dipartimento risorse naturali.
Presidente -
Consigliere Ganis, a lei la parola.
Ganis (LEGA VDA) -
Grazie, Assessore, per la risposta,
che non mi convince.
Assessore, mi permetta: o non conosce bene la situazione o è
male informato dagli uffici, perché la situazione in alcuni Comuni
è veramente critica.
Faccia un giro, prenda la macchina e vada a vedere in quale
stato vertono i nostri torrenti, le ho fatto avere anche delle
fotografie.
Tra l'altro, vorrei evidenziare che nella mozione presentata dal
nostro gruppo, avente come oggetto "Mappatura dell'attività di
manutenzione di torrenti della regione", l'Assessore s'impegnava
nel prossimo autunno a trattare in Commissione l'argomento, quindi
tra un anno.
A nostro avviso i tempi sono un po' lunghi e sarebbe opportuno
intervenire in tempi celeri. É sicuramente meno costoso agire prima
che un disastro causi devastazione, piuttosto che aspettare la
distruzione e rispondere dopo che è avvenuta.
Io fossi in lei, Assessore, non dormirei sonni tranquilli.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Ordine del giorno n. 5 della Lega. La parola al consigliere
Distort.
Distort (LEGA VDA) -
Con quest'ordine del giorno noi
trattiamo due temi e li mettiamo in correlazione tra loro, tema di
rifiuti e tema di energia, quindi suggeriamo al Governo una nostra
proposta per raggiungere l'obiettivo di attuazione del Piano
energetico ambientale regionale contenuto nel Documento di Economia
e Finanza a pagina 115.
Mettere insieme questi due temi, energia e rifiuti: sappiamo
perfettamente che è una liaison assolutamente delicata, sicuramente
divisiva ma fondamentalmente strategica e quest'aula è il luogo
dove si devono per forza di cose affrontare i temi strategici.
Tema rifiuti: abbiamo approvato un Piano regionale dei rifiuti,
ma, come ogni strumento di pianificazione, è necessario che sappia
adattarsi alle dinamiche sociali, economiche e tecniche che
regolano la vita di una società nella loro evoluzione.
La gestione dei rifiuti, così come scelta dal Piano dei rifiuti,
comporta oneri - lo sappiamo tutti - non indifferenti per la
collettività.
Tema dell'energia: incide pesantemente sui processi produttivi e
di vita di ogni comunità umana, in particolar modo per la nostra
comunità, il nostro territorio, caratterizzato da un fabbisogno
energetico alto per una climatizzazione sia invernale che estiva e
per il soddisfacimento di tutti i bisogni associati al nostro stile
di vita e alla nostra imprenditoria, ovviamente legata alla
territorialità.
Gestione dei rifiuti e gestione dell'energia sono accomunati da
criticità che si riflettono sui costi a carico degli utenti.
Gestione dei rifiuti e gestione dell'energia sono, a loro volta,
accomunati da un medesimo processo tecnico, dove i rifiuti possono
diventare fonte di energia.
Siamo tutti consapevoli che nel 2012 la popolazione valdostana
si è espressa attraverso lo strumento del referendum, respingendo
l'ipotesi di trattamento a caldo dei rifiuti, ponendolo tra le
attività non consentite.
Chiaramente questo consenso elettorale ha visto effettivamente
una larga maggioranza contraria al pirogassificatore; sicuramente
ha giocato un ruolo molto forte il legame tra il pirogassificatore,
gli effetti ambientali e gli effetti sulla salute, poi non entro in
merito in disquisizioni tecniche, a quanto abbia inciso una certa
propaganda. È andata così.
Oggi però, a 11 anni di distanza, la tecnologia in quest'ambito
ha fatto degli enormi passi avanti, raggiungendo livelli di
sostenibilità ambientale elevatissimi, che non si potevano neanche
immaginare all'epoca del referendum.
Già allora, tra l'altro, diverse realtà territoriali avevano
invece intrapreso, come scelta ecologica, la soluzione del
trattamento a caldo dei rifiuti. In ogni caso, noi oggi ci troviamo
con una tecnologia di altissimo livello, che garantisce livelli di
tutela degli aspetti ambientali, ovviamente tutela rispetto agli
effetti sulla salute, perché le tecnologie - anche dal punto di
vista di trattamento dei fumi e delle emissioni - permette di
raggiungere livelli altissimi, tant'è che questo tipo di pratica è
ritenuta, nell'ambito della letteratura ecologica diffusa in ambito
europeo e acquisita dagli orientamenti europei, come un impegno
nella lotta contro l'inquinamento, un impegno in quella sfida che
consiste nel ridurre gli sprechi delle nostre risorse e, dall'altro
lato, di smaltire o, parola d'ordine, trasformare i materiali che
danneggiano l'ambiente.
In quest'ottica si pone la trasformazione dei rifiuti che
smaltiamo tutti i giorni in un bene per l'ecosistema stesso.
È questo il caso dell'energia verde, ovvero trasformare i
rifiuti in energia riutilizzabile attraverso i termovalorizzatori,
ovvero degli inceneritori in grado di trasformarli in calore,
riscaldare acqua e poi produrre energia elettrica.
Questa tecnica è già molto utilizzata nel resto d'Europa,
soprattutto nei paesi che noi tendiamo a guardare come faro della
tutela ambientale, come ad esempio Germania, Svizzera, Olanda,
Belgio e Danimarca.
Ribadisco un concetto importante richiamato in questa premessa,
ho appena detto che la tecnologia applicata alla trasformazione dei
rifiuti in energia ha acquisito negli ultimi anni livelli di
performance di altissimo livello (tanto dal punto di vista
dell'efficienza energetica quanto riguardo agli effetti della
tutela ambientale), raggiungendo livelli altissimi di abbattimento
delle emissioni nell'aria nel rispetto degli standard fissati dalla
normativa europea di settore, può collocare a buon diritto questa
pratica nelle best practices di tutela dell'ambiente e di
sostenibilità delle risorse.
Tornando ai due problemi cardine, abbiamo costo economico e
ambientale della gestione dei rifiuti e costo economico e
ambientale della gestione dell'energia, quindi ci chiediamo fino a
quando possiamo permetterci il lusso di negare, a prescindere, un
ciclo di trasformazione dei rifiuti in energia, soprattutto a
fronte dell'evoluzione della tecnologia, con il miglioramento delle
performance di efficienza e di sostenibilità ambientale in questa
tecnologia.
Un altro inciso: all'epoca del pirogassificatore era importante
anche un fattore scala, cioè una quantità di rifiuti, quindi la
quantità dei rifiuti era un ulteriore elemento che faceva pendere
l'ago della bilancia verso la scelta di respingere l'ipotesi del
termovalorizzatore, dicendo che la produzione nostra, interna nel
nostro territorio, non era sufficiente a colmare questo fabbisogno
di quantitativo.
Oggi noi abbiamo impianti che si possono modulare su diverse
scale, anche sulla microscala, quindi diventa importante poter
avere il coraggio di affrontare questo tema in modo competente,
lontano da preclusioni a priori, lontano da ideologismi.
Si tratta, a nostro parere, di cominciare a riflettere in modo
competente su questo binomio, che nel mondo civile ha trovato
sintesi, mentre in Valle d'Aosta i rifiuti vengono sotterrati, con
questo non voglio offendere la nostra amata Valle, però di fatto è
così.
Quando noi ci troviamo in certi seminari che trattano di questo
tema, io mi sono trovato nel caso in cui mi dicono: "Ma voi siete
ancora la regione che sotterra i rifiuti?".
Allora anche per spirito di campanilismo, per orgoglio della
nostra identità, io voglio che possiamo avere in quest'aula la
possibilità e il coraggio di cominciare ad affrontare questo tema,
libero da ogni legame, come ho detto, perché per noi l'ambiente si
tutela attraverso la responsabilità e la conoscenza, non con i
preconcetti.
Per questo chiediamo al Governo della Regione di prevedere,
nell'iter di approfondimento del Piano energetico ambientale
regionale, l'individuazione di strumenti tecnici e amministrativi
che consentano la compatibilità futura per la Regione Valle d'Aosta
d'intraprendere scelte indirizzate alla produzione in loco di
energia verde dai rifiuti.
Presidente -
Risponde l'assessore Sapinet.
Sapinet (UV) -
Un'iniziativa che tocca l'ambiente, in
parte l'energia - e ringrazio le strutture del collega Bertschy per
parte della risposta - evidenziando che il PEAR è uno strumento
trasversale a diversi ambiti e l'attuazione di molte misure
competerà ai rispettivi Assessorati e ai rispettivi Dipartimenti
specifici: trasporti, ambiente, agricoltura e rifiuti.
Al momento il PEAR è nella fase di discussione in Consiglio ed è
possibile verificare i contenuti della scheda F07 Biogas della
relazione tecnica illustrativa nella quale è già prevista la
possibile produzione di energia da rifiuti.
Certamente approfondiremo lo spunto che prevede l'individuazione
di strumenti tecnici e amministrativi che consentano la
compatibilità futura d'intraprendere scelte indirizzate alla
produzione in loco d'energia verde da rifiuti, fermo restando che
le valutazioni in merito alla realizzabilità di nuovi impianti di
produzione di energia non possono prescindere da studi di
fattibilità tecnico-amministrativi, ma anche di sostenibilità
economica.
L'obiettivo del Piano rifiuti è quello di arrivare a una
percentuale del 10% di conferimento in discarica, è un obiettivo
che ci si è dati, un obiettivo da raggiungere, un 10% di
conferimento in discarica di rifiuto indifferenziato, quindi la
strategia è quella del massimo recupero di materia secondo le
priorità date dall'Unione Europea.
Va considerato che le diverse filiere di recupero cui viene
conferita la differenziata, ubicate al di fuori del territorio
regionale, generano diverse tipologie di prodotto che spaziano da
materia prima per la produzione di nuovi oggetti a combustibile
ricavato da rifiuti. In ogni caso vi è una valorizzazione economica
che è riconosciuta alla Regione dalle filiere di recupero.
Il PEAR, come sopra ricordato, riporta la quantificazione della
produzione di energia elettrica termica prodotta e venduta
utilizzando il biogas, che si crea nel corpo della discarica;
attività che dà un discreto ritorno economico.
Va tenuto in considerazione che la produzione è in calo in
relazione alla sempre minor quantità di rifiuti conferiti e alla
minor presenza di rifiuto "Umido" contenuto
nell'indifferenziata.
Come ultima considerazione, una considerazione tecnica che
riporto al riguardo della tematica, si fa presente che i
quantitativi di materiale - in linea teorica utili per ricavare
energia attraverso una procedura che porti alla cessazione della
qualifica di rifiuto, e dunque ad un prodotto utilizzabile come
combustibile, ad esempio la legna che da attività agricola viene
conferita come rifiuto - sono relativamente modesti e non sono in
grado d'incidere sul perseguimento degli obiettivi energetici e di
decarbonizzazione che la Regione si è data.
Tenendo conto delle considerazioni sopra citate, si propone il
ritiro dell'iniziativa, in alternativa ci asterremo.
Presidente -
Consigliera Minelli ne ha facoltà.
Minelli (PCP) -
Noi voteremo contro a quest'ordine del
giorno che nel suo impegno - poi nell'esposizione il collega
Distort ha chiarito - è anche un po' ambiguo: "Intraprendere scelte
indirizzate alla produzione in loco di energia verde dai
rifiuti".
Quando parliamo di produrre energia dai rifiuti, parliamo di
combustione, parliamo d'incenerimento; in pratica, lo sanno tutti,
si inceneriscono i rifiuti, viene recuperato il calore per produrre
vapore, il vapore viene applicato a una turbina e collegato con un
alternatore e poi si converte l'energia termica in energia
elettrica.
Questo tema è già stato affrontato anche nel momento in cui
abbiamo discusso il Piano regionale dei rifiuti nei lavori di
Commissione, ricordo che il principale estensore di quel Piano
rifiuti, l'ingegner Tornavacca, era stato molto preciso nel
rispondere alle domande sull'ipotesi di mettere in campo nuovo
tecnologie come questa e ci aveva detto che è una tecnologia
assolutamente superata, nonostante la possibilità di avere oggi
degli impianti più sottodimensionati o correttamente dimensionati,
rispetto alla situazione delle varie realtà, delle varie regioni.
Abbiamo approvato il Piano regionale dei rifiuti, mi sembra, a
maggio 2022 e nei mesi precedenti; è passato poco più di un anno,
aveva espresso la sua opinione, opinione di una persona che lavora
in questo campo e fa progettazione d'impianti oltre che di
progetti, e aveva proprio detto: "Anche da un punto di vista
economico è assolutamente antieconomico".
È stato ricordato che proprio undici anni fa c'è stato il
referendum in Valle d'Aosta sul pirogassificatore, fra pochi giorni
sarà l'anniversario di quell'importante consultazione elettorale:
era il 18 novembre del 2012, e il 94% delle persone che erano
andate a votare ha votato contro il pirogassificatore.
Poi sappiamo benissimo che ci sono state delle vicende
successive, ricorsi, contro ricorsi, ma per fortuna su quella
questione si è messa, io spero, una pietra, quindi dal nostro punto
di vista non si deve andare a rispolverare questa questione di
costruire in Valle d'Aosta degli inceneritori. Ne va della salute
dei Valdostani, prima di tutto il resto.
Presidente -
Consigliere Perron.
Perron (LEGA VDA) -
Intervengo a sostegno ovviamente
della nostra iniziativa solo per ricordare come ogni volta che uno
esce dall'autostrada, sa come viene accolto in maniera meravigliosa
qui vicino ad Aosta con la discarica che c'è e con gli odori che
essa produce, un meraviglioso biglietto da visita, segno, secondo
noi, che seguire le posizioni - anche se poi ha vinto il referendum
- dell'ambientalismo radicale è sempre una pessima cosa.
Tra l'altro sono proprio i rifiuti che producono CH4, cioè
metano, ed è interessante, perché poi le parti ambientaliste più
radicali sono cannibale di se stesse: partono con la loro
iconoclastia, quando vogliono distruggere qualcosa, distruggono
tutto.
Infatti ad esempio, collega Minelli, proprio sul metano, proprio
sul CH4 (eravamo già andati troppo d'accordo prima, ero
preoccupato), a me viene in mente, proprio per far l'esempio di
come voi prendete delle iniziative, delle vostre stesse iniziative,
e poi gli andate contro senza accorgervene, lei tempo fa, il 30
giugno 2023, aveva presentato un'interpellanza proprio sul metano,
in cui chiedeva conto e diceva: "Ma com'è che state facendo delle
reti del metano adesso e il metano entro il 2040 non dovremmo più
usarlo? Il metano è climalterante". Tra l'altro confermo, mi pare
che nel PEAR ci sia un coefficiente di 1,28 del metano rispetto
alla CO2. "Come mai noi andiamo a usare ancora il metano e stiamo
facendo le reti di metano? È una follia, lasciate perdere, perché
noi dobbiamo decarbonizzare". Era questo il suo concetto.
A parte che la combustione del metano non genera metano, al
massimo ci sono le perdite, però il metano è un sistema buono per
togliere CO2 rispetto al gasolio, quindi è in quell'ottica che si
va, ma voi facevate la lotta pure al metano.
Lo sa, collega Minelli, cosa dice in questo caso un testo che
per lei è importante a pagina 25? Dice: "Alcune importanti
iniziative, attualmente in fase autorizzativa, prevedono
l'estensione della rete di distribuzione del gas metano al servizio
di vallate e località attualmente non metanizzate. La sostituzione
dei prodotti petroliferi (olio combustibile, gasolio e GPL, ancora
di ampio utilizzo caratterizzati da minori efficienze di
conversione e maggiori emissioni rispetto al gas metano) permetterà
in prospettiva di migliorare le condizioni".
Sa chi lo scrive questo? La Fossil Fuel Free, quindi lei ha
fatto un'iniziativa che va dicendo: "Togliete queste benedette
reti, non fate più le reti metano per avere la Valle d'Aosta
decarbonizzata" quando la stessa Fossil Fuel Free prevede questo
passaggio, ed è l'esempio perfetto di come ragionate voi, che
partite e rasate tutto quello che trovate, anche sui rifiuti il
discorso è identico.
Massimo sostegno all'iniziativa presentata in questo caso a
prima firma del collega Distort perché, a seguire voi, ci si mette
sempre sistematicamente nelle peggiori condizioni.
Presidente -
Mettiamo in votazione. La votazione è
aperta. La votazione è chiusa.
Presenti: 34
Votanti: 15
Favorevoli: 13
Contrari: 2
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Con quest'ordine del giorno, la seduta di questa mattina è
conclusa e alle ore 14:45 è convocata una Capigruppo per analizzare
il prosieguo dei lavori della giornata di oggi. Il Consiglio è
aggiornato alle ore 15:00, la Capigruppo alle ore 14:45.
---
La seduta termina alle ore 13:06.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK