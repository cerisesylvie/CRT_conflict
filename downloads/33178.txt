Consiglio Regionale della Valle d'Aosta - Oggetto del Consiglio n. 1617 del 9 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1617 del 9 febbraio 2011 - Resoconto
OGGETTO N. 1617/XIII - Interpellanza: "Determinazione dei
criteri per l'assunzione degli impiegati e operai forestali da
assegnare agli uffici del Dipartimento agricoltura".
Interpellanza
Vista la legge regionale 20 dicembre 2010, n. 44, recante
"Costituzione di una società per azioni per la gestione di servizi
alla pubblica amministrazione regionale";
Preso atto che fra i vari punti in cui si articola l'oggetto
sociale della costituenda società non vi è nessun riferimento ad
attività di supporto agli uffici o alle strutture competenti in
materia di agricoltura, di sviluppo rurale o di assistenza tecnica
alle aziende agricole;
Appreso che impiegati e operai forestali assunti fino
all'anno scorso a tempo determinato dal Dipartimento Agricoltura
non hanno ricevuto a tutt'oggi nessuna comunicazione in merito al
loro destino;
Considerato che, come abbiamo potuto apprendere durante
l'iter di approvazione della citata legge 44/2010, parecchi uffici
del Dipartimento Agricoltura contano, per il loro regolare
funzionamento, sulla presenza in servizio degli impiegati
forestali;
Preso atto che a tutt'oggi non risulta adottato dalla Giunta
regionale nessun atto deliberativo di assunzione degli operai e
degli impiegati forestali, sia a tempo determinato che a tempo
indeterminato, come avvenne ad esempio per l'anno 2009 e per l'anno
2010 con le deliberazioni n. 12/09 e 3787/09;
i sottoscritti Consiglieri regionali
Interpellano
l'Assessore competente per sapere:
1) se si intende assumere anche per l'anno 2011 impiegati e
operai forestali da assegnare agli Uffici del Dipartimento
Agricoltura;
2) qualora si intenda assumere anche operai e impiegati a
tempo determinato, in base a quale normativa e con quali criteri
saranno effettuate le assunzioni, anche al fine dell'applicazione
della normativa nazionale in materia di riduzione del 50 percento
dei contratti atipici;
3) se vi saranno riduzioni orarie e in quale misura;
4) quali sono i motivi per cui non sono state inserite
nell'articolo 3 della legge 44/2010 anche le attività di supporto
agli uffici competenti in materia di agricoltura, di sviluppo
rurale e di assistenza tecnica alle azienda agricole.
F.to: Chatrian - Bertin - Giuseppe Cerise
Presidente
- La parola al Vicepresidente Chatrian.
Chatrian (ALPE)
- Grazie Presidente.
Preciso che noi abbiamo presentato questa iniziativa il 28
gennaio, ma perché? Nelle premesse abbiamo argomentato tutte le
nostre perplessità, anche perché fino allo scorso anno la Giunta
regionale approvava la delibera delle attività e delle sue relative
assunzioni a fine anno.
A fine anno la Giunta regionale approvava la realizzazione di
queste attività nell'ambito del Dipartimento agricoltura, come
meglio descritto nelle premesse e come naturale prosieguo degli
anni precedenti, quindi era una delibera che da diversi anni veniva
ripresentata con il personale assunto con contratto aziendale degli
impiegati e operai forestali con l'elenco mansioni, motivazioni, e
quant'altro. Preoccupati di tutto ciò, volevamo conoscere e sapere
cosa e come il Governo stava all'epoca - e sta tuttora -
affrontando la delicata situazione. Questo per sgomberare subito il
campo da equivoci strumentali, visto proprio il ritardo
nell'assunzione del personale addetto, in quanto negli anni
precedenti le assunzioni avvenivano, giorno più, giorno meno, dal
16 al 20 gennaio, quindi si procedeva con una delibera importante
che andava ad approvare tutta l'organizzazione concernente l'anno
in corso. Risale a due giorni fa l'assunzione del personale, quindi
quasi con un mese di ritardo, ecco perché abbiamo presentato questa
iniziativa, è curioso. Indubbiamente i riferimenti nelle domande
non ci sono perché non avevamo queste notizie - è che non più con
una delibera, piccola che sia, o doppia delibera legata agli
impiegati a tempo determinato e agli operai e impiegati a tempo
indeterminato, ma con un provvedimento dirigenziale. Le chiediamo,
quali sono le motivazioni, il perché non è più una scelta della
Giunta regionale, una scelta politica che viene messa nero su
bianco anche in maniera più trasparente. Poi ne parleremo in un
altro Consiglio, del perché i provvedimenti dirigenziali non hanno
tutta quella possibilità di informare come invece le hanno le
delibere di Giunta.
Detto questo, a noi la situazione non è chiara; ecco perché
abbiamo posto i quattro quesiti, ci sono delle zone d'ombra e
all'interno delle quattro domande molto puntuali - probabilmente la
prima decade per una parte - il centro di tutto è legato al perché
nella "44" approvata l'anno scorso non si è provveduto ad inserire
anche i servizi al settore agricolo.
Volentieri ascoltiamo la risposta dell'Assessore per avere
quelle delucidazioni, perché le zone d'ombra sono ancora tante.
Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente. Per la risposta mi
atterrò alle domande, perché sono state verificate con diversi
uffici dell'Amministrazione; se ci sono delle richieste
supplementari possono essere successivamente espresse.
"Se si intende assumere anche per l'anno 2011 impiegati e
operai forestali da assegnare agli Uffici del Dipartimento
Agricoltura"
: molto sinteticamente, non si intende procedere
per il 2011 ad assunzione di impiegati ed operai da assegnare agli
uffici del Dipartimento agricoltura per il regolare funzionamento
degli uffici o per svolgere funzioni proprie dell'Amministrazione.
Si intende invece procedere per il 2011, come di consueto, ad
assumere personale per i compiti loro precipuamente assegnati, che
consistono in particolare nella realizzazione del programma di
sviluppo rurale 2007-2013, nell'azione di monitoraggio, valutazione
e programmi di sviluppo, nella raccolta e rilevamento dei dati,
attività strettamente connesse al piano di sviluppo rurale e ad
altre linee di intervento del dipartimento, ma che richiedono uno
stretto contatto con gli uffici regionali.
Per i punti 2 e 3,
"qualora si intenda assumere anche operai
e impiegati a tempo determinato, in base a quale normativa e con
quali criteri saranno effettuate le assunzioni, anche al fine
dell'applicazione della normativa nazionale in materia di riduzione
del 50 percento dei contratti atipici"
e
"se vi saranno
riduzioni orarie e in quale misura",
anche qui, sinteticamente,
si può rispondere che si intende assumere operai e impiegati a
tempo determinato nel rispetto della normativa nazionale, che
prevede la riduzione del 50 percento dei contratti atipici.
Ovviamente ciò comporterà una riduzione di orario in funzione delle
risorse disponibili.
Per venire al punto 4:
"quali sono i motivi per cui non sono
state inserite nell'articolo 3 della legge n. 44/2010 anche le
attività di supporto agli uffici competenti in materia di
agricoltura, di sviluppo rurale e di assistenza tecnica alle
azienda agricole"
, si può, anche qui, in sintesi riferire che
queste attività non sono state inserite, in quanto si è inteso
privilegiare l'esternalizzazione di settori nei quali è più
frequente il ricorso a personale a tempo determinato.
Presidente
- La parola al Vicepresidente Chatrian.
Chatrian (ALPE)
- Grazie Presidente. Non siamo
soddisfatti delle sue risposte, Assessore, ma non lo siamo nella
sostanza e nella forma in questo caso, quindi da due fronti.
La prima domanda era molto semplice:
"se si intende assumere
anche per l'anno 2011 impiegati e operai forestali da assegnare
agli Uffici del Dipartimento Agricoltura"
; faccio un passo
indietro dicendo che siamo preoccupati per le non risposte che il
suo Assessorato ha dato a queste persone. Quando lei però ci
risponde alla domanda "
se si intende assumere anche per il 2011
operai e impiegati da assegnare agli uffici del Dipartimento
",
che gli operai e gli impiegati non sono a supporto di...dice un
falso, perché, se andiamo a vedere, tantissimi di questi impiegati
lavorano in maniera strutturale nel suo Dipartimento e nel suo
Assessorato, quindi rigetto al mittente questa sua non corretta
informazione.
Per quanto riguarda i punti 2 e 3 non ci ha dato risposte,
dicendoci solo che l'applicazione della normativa nazionale è
questa, ma la nostra preoccupazione è proprio lì! Perché queste
persone sono state assunte adesso dal 6 febbraio fino al 24 giugno,
tutte, ma per quattro mesi...e le prospettive, e il futuro e
l'eventuale stabilizzazione? Ma tutte queste cose le sapevamo, ecco
perché nella quarta domanda ci siamo posti il problema: perché,
dato che sono funzionali e strutturali al Dipartimento,
nell'articolo 3 della legge n. 44/2010 forse non si è inserito, non
c'è stata la volontà o è stata una superficialità?, la possibilità
di supportare gli uffici competenti? Anche su questo lei dice che
la volontà è stata un'altra, ma noi registriamo allora che o c'è
una mancanza di strategia o c'è superficialità nel lavoro che viene
affrontato, perché noi siamo seriamente preoccupati.
Lei non mi ha neanche risposto, mi ha detto che nell'iniziativa
nostra non era inserito; non eravamo a conoscenza che due
provvedimenti dirigenziali erano quasi pronti, le abbiamo chiesto
anche perché non si è fatta una delibera di Giunta, perché per
quanto riguarda gli operai a tempo indeterminato si è fatto un
provvedimento dirigenziale solo per i primi tre mesi. Ma la parte
più grave è quella legata agli impiegati a tempo determinato che
non hanno prospettive; aspettavamo delle risposte politiche e non
da burocrate. Lei mi ha detto: non le risponderò su altri quesiti
perché non ci sono, ma sinceramente le carte in tavola sono
cambiate rispetto a 10 giorni fa, avete approvato due provvedimenti
dirigenziali chiudendo il cerchio e soprattutto senza prospettive!
Forse dovevate anticipare e fare qualcosa di più. Lei tutte le
volte rimanda; teniamo al guinzaglio un settore che da anni è
funzionale al Dipartimento e al suo Assessorato, forse era la volta
buona, forse l'anno scorso, in fase di dibattito e di approvazione
della norma salva precari, la politica poteva inserire
nell'articolo 3 anche questa eventuale possibilità.
Rammarico perché, come già stamani, registriamo una
superficialità ed una certa inadeguatezza soprattutto dal punto di
vista gestionale e politico. Questo non aiuta la credibilità e le
potenzialità del suo Assessorato e sinceramente non sappiamo più
che armi mettere in campo. Cosa possiamo dire? Forse questa nostra
iniziativa è servita a stimolare le assunzioni, visto che il 28
l'abbiamo presentata e i due provvedimenti dirigenziali sono stati
approvati...però è un po' poco, forse stiamo toccando il fondo! Lei
dice di no, ma le assicuro che anche noi registriamo questo
malessere che c'è, senza prospettive. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK