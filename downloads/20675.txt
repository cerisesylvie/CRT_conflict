Consiglio Regionale della Valle d'Aosta - Oggetto del Consiglio n. 709 del 24 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 709 del 24 giugno 2004 - Resoconto
OGGETTO N. 709/XII - Ritiro della mozione: "Trasformazione di
piazza Albert Deffeyes in uno spazio verde alberato".
Mozione
Premesso che è ormai principio consolidato di una corretta
politica urbanistica il contenimento dei parcheggi nei Centri
Storici delle città al fine di ridurre l'afflusso di automobili con
conseguente congestionamento ed aumento dell'inquinamento;
Rilevato che il parcheggio per automobili di Piazza Deffeyes,
a pochi metri dall'ingresso al Palazzo regionale, concepito in anni
in cui il traffico automobilistico era molto ridotto, non è più
rispondente alle esigenze attuali;
Evidenziata la necessità di procedere ad una trasformazione
di Piazza Deffeyes in modo da farne uno spazio verde ed
alberato;
il Consiglio regionale
Impegna
La Giunta regionale e l'Assessore competente ad assumere i
provvedimenti opportuni al fine di trasformare Piazza Albert
Deffeyes in uno spazio verde ed alberato.
F.to: Riccarand - Curtaz - Squarzino Secondina
Président - La parole au Conseiller Riccarand.
Riccarand (Arc-VA) - Questa mozione, che presentiamo all'esame e
al voto del Consiglio regionale, contiene una proposta circoscritta
e puntuale, potrebbe quindi sembrare di peso limitato; tuttavia,
secondo noi, riveste un significato più generale: la destinazione
di questa piazza che sta all'ingresso del Palazzo regionale. Vi
sono delle scelte che hanno una forte valenza simbolica e che come
tali vengono percepite anche dai cittadini, quindi siamo chiamati
ad operare delle scelte tenendo conto anche di questa valenza.
Liberare piazza Deffeyes dalle auto che sono parcheggiate a
pochi metri dall'ingresso del Palazzo regionale è una scelta che
definiremmo, da un lato, opportuna e, dall'altro, necessaria.
Opportuna perché il parcheggio che abbiamo davanti all'ingresso del
Palazzo regionale fa parte di una concezione propria di un periodo
storico ormai superato. Quando venne concepita e progettata questa
nuova sede dell'Amministrazione regionale eravamo all'inizio del
processo di motorizzazione di massa, però il livello di traffico e
di motorizzazione era molto limitato, per cui si riteneva un valore
arrivare con l'auto davanti ai luoghi di lavoro e anche il Palazzo
regionale venne concepito con il suo bravo parcheggio proprio
davanti all'ingresso, in modo che quelli che lavoravano nel palazzo
ed avevano l'automobile (ed erano pochi) potessero usufruire del
parcheggio. Oggi sappiamo che questa visione è ormai cambiata, che
il processo di motorizzazione di massa ha innescato un meccanismo
inverso: si cerca oggi di tenere le automobili più lontane dai
centri storici e dai luoghi di lavoro centrali, per evitare
fenomeni di congestionamento e di disagio che sarebbero
ingestibili. Sicuramente si ha oggi una visione diversa; così come
oggi si attribuisce un maggiore significato al recupero ambientale,
al reinserimento di elementi di verde, di elementi di naturalità e
quindi le alberature, il verde... Riteniamo quindi che sia quanto
mai opportuno sostituire le automobili parcheggiate in piazza
Deffeyes, per fare di questo spazio una bella piazza con il verde,
gli alberi e tutto quello che si ritiene più appropriato per il
luogo di ingresso al Palazzo regionale.
È una scelta, come ho detto, anche necessaria perché, dal punto
di vista urbanistico, ormai queste sono le leggi, nel senso che la
tendenza urbanistica è quella di evitare di far affluire nei centri
storici - e nel nostro caso ad Aosta all'interno delle Mura Romane
- le automobili dei pendolari, per evitare che vi siano fenomeni di
congestionamento; per cui si cerca di arrestare all'esterno le auto
e di risolvere il problema dell'accesso sia pedonalmente con
accessi più rapidi e percorsi brevi, oppure con mezzi di trasporto
pubblico.
Ieri in Consiglio abbiamo avuto occasione di parlare del famoso
parcheggio pluripiano dell'area F8 bis, chiaramente quella è
un'opera che deve andare avanti rapidamente, perché tutti possiamo
capire come, avendo un parcheggio così grande, disponibile, a due
passi da via Bramafan, si risolverebbero molti problemi di
parcheggio, soprattutto per le persone provenienti dall'Envers. Vi
sono sicuramente delle scelte che vanno accelerate in questo senso
e il fatto di rimuovere questo parcheggio in piazza Deffeyes ci
sembra che vada nella direzione giusta anche dal punto di vista
urbanistico.
Con questa mozione, quindi, proponiamo una scelta molto
semplice, che ci sembra anche matura: quella di impegnare la Giunta
regionale e l'Assessore competente ad assumere i provvedimenti
opportuni al fine di trasformare piazza Albert Deffeyes in uno
spazio verde ed alberato. Si tratta di definire un progetto e poi
di realizzarlo. Abbiamo presentato questa mozione sapendo di andare
sul sicuro, perché quello che proponiamo è, in un certo senso, un
atto dovuto, in quanto sappiamo tutti che il piano regolatore di
Aosta prevede ormai da 6 anni la trasformazione di piazza Deffeyes
in zona verde alberata, quindi andiamo a proporre una cosa che è un
obbligo. Il problema è solo quello di vedere i tempi e la volontà
di realizzare quello che è un atto dovuto. Confidiamo sul fatto che
il Consiglio voglia accogliere questa proposta e voglia mettere
mano rapidamente alla progettazione, per sistemare in modo adeguato
questa soglia di ingresso al Palazzo regionale.
Président - Je déclare ouvert le débat.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - La presentazione di questa mozione da parte
del gruppo "Arcobaleno" ci permette di fare il punto della
situazione di una serie di attività che sono state già avviate.
Nella mozione si fa riferimento in modo sintetico al discorso del
verde di fronte al Palazzo regionale; in realtà, il problema è più
ampio, come poi lo stesso Consigliere Riccarand ha illustrato nella
presentazione. Proprio perché è un problema complesso, vengo a
rappresentarvi l'attività, che è un'attività pluridipartimentale,
nel senso che coinvolge più soggetti.
Già nel 2000 il funzionario regionale Dondeynaz fece un'analisi
sulle esigenze di mobilità dei dipendenti regionali, per definire
qual era la situazione e quali erano le necessità vuoi di
parcheggio, vuoi di mobilità. Rispetto ad allora tutto questo è
codificato, nel senso che all'interno dell'Amministrazione
regionale viene individuata una figura, che non più volontariamente
o comunque in virtù dell'intuizione del politico fa un certo tipo
di analisi, ma che strutturalmente deve monitorare queste
problematiche. Viene definito con un termine anglosassone "mobility
manager" ed è individuato nella figura dell'Ing. Pollano, presso le
strutture dell'Assessore Caveri. Questa procedura serve a definire
in modo puntuale il modo in cui dare una risposta organica,
evitando di fare delle "fughe in avanti", dicendo ad esempio: "qui
dobbiamo fare tutto ad alberi, a fiori, a verde", perché il
Consigliere Riccarand ha detto che va sul sicuro, ma chi di noi di
fronte a casa sua vorrebbe dell'asfalto e non vuole del verde? È
ovvio che, per fare questo, poi bisogna dare delle risposte
puntuali ed organiche alle necessità, quindi il ragionamento fatto
già nel 2000 allo stato attuale è in fase di studio e crediamo che
nel 2005, perlomeno questi mi pare siano gli impegni che
presentiamo congiuntamente con l'Assessore Caveri, possa dare dei
frutti. Dico questo perché all'interno di questo ragionamento non
vi è solo una questione di parcheggi, ma vi sono anche una serie di
azioni concrete per agevolare l'utilizzo di mezzi di trasporto
pubblici, rispetto ad un utilizzo individuale delle autovetture,
che poi creano tutta una serie di problemi. Questo è il processo
all'interno dell'individuazione delle scelte per la viabilità ed i
parcheggi. Oltre a questo, la stessa Presidenza della Regione il 13
settembre 2002 aveva attivato un gruppo di lavoro - coordinato dal
Coordinatore delle Finanze, Gerbelle - che individuava come quarta
fase di un processo il trasferimento del parcheggio per i
dipendenti da piazza Deffeyes al nuovo parcheggio coperto - di cui
alla fase tre - e la trasformazione di tale piazza in zona con
divieto di parcheggio, ampliando l'area a verde e limitando l'uso
veicolare della piazza al solo utilizzo cerimonie e rappresentanza
ed occasionalmente per movimentazione di materiale.
La mozione quindi, da un certo punto di vista, non introduce
nulla di nuovo, nel senso che abbiamo un percorso avviato, abbiamo
una serie di attività che vengono fatte e sono state fatte;
l'impegno di questo Esecutivo, come del precedente, è in sintonia
con quanto auspicato all'interno della mozione. Al di là della
discussione che si potrà sviluppare, quindi chiediamo una
riflessione al gruppo "Arcobaleno", di ritirare la mozione, in
quanto non introduce nulla di nuovo rispetto a quanto stiamo
facendo.
Président - La parole au Conseiller Borre.
Borre (UV) - Non ho tanto da aggiungere a quanto detto
dall'Assessore, perché il tema è stato affrontato già dai
funzionari nel 2000 e nel 2002 ed è oggetto di discussione nella
strada e nei bar, perché tutti, quando vedono questa piazza piena
di auto sollecitano un intervento; d'altronde anche il piano
regolatore del Comune di Aosta ha previsto quest'area come zona
verde. L'impegno che l'Assessore, a nome degli altri Assessori
competenti, si è preso quindi mi fa piacere, vorrei che fosse
concretizzato con dei tempi precisi. Rafforzo un po' la richiesta
dell'Assessore del ritiro della vostra mozione, perché 6 mesi fa ho
invitato il Consigliere Fey, che chiedeva al sottoscritto di
presentare una mozione per andare a sistemare questa piazza, a non
presentare niente perché dagli Assessori avevamo avuto la garanzia
che quel problema avrebbe interessato la maggioranza. Oggi, per
chiedere a voi di ritirare la mozione e tranquillizzare anche il
sottoscritto e il nostro gruppo, chiediamo agli Assessori di darci
una scansione non solo dei tempi, ma anche un programma di
interventi che sia legato a quello che ha detto il Consigliere
Riccarand, cioè il piano dei parcheggi della città di Aosta che
dovrebbe essere accelerato e andare avanti in tempi brevi per
permettere di pedonalizzare gran parte del centro storico di Aosta;
quindi l'area Cogne, il parcheggio di viale Chabod, la sistemazione
del parcheggio dell'Ospedale permetteranno di pedonalizzare il
centro storico e arrivare in tempi brevi a una sistemazione, anche
qui non so quale sistemazione si possa dare a quest'area, ma
dovrebbe essere un'area che restituisce del decoro a questo
palazzo.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - A seguito di quanto ha detto il Consigliere Borre,
volevo fare alcune considerazioni, che derivano da un'attività che
è stata svolta in merito a questo problema.
Alcuni mesi fa è stato consegnato al nostro Assessorato il
progetto preliminare del collegamento fra il Palazzo Deffeyes e la
nuova sede dei gruppi consiliari. In quella proposta progettuale -
in realtà si trattava di tre o quattro proposte progettuali -
venivano avanzate alcune soluzioni, una delle quali prevedeva
addirittura la chiusura definitiva della via con un insediamento
anche lì di verde, fatto che cambiava tutto l'impianto di questa
zona. Ora, questi progetti sono stati posti all'attenzione del
Comune di Aosta e della Sovrintendenza per degli approfondimenti. È
difficile immaginare una riqualificazione di quell'area, senza
immaginare anche una riqualificazione di questa; in quella
occasione si era fatta una riflessione su come procedere qui, una
volta avuto questo progetto definitivo. La riflessione che si era
fatta, anche in relazione a delle suggestioni che erano venute
proprio dal Consigliere Fey, era di capire se non era meglio
procedere con un concorso di idee. Il Consigliere Fey proponeva di
porre un plastico che illustrasse l'orografia della nostra regione,
anche perché l'ampliamento del verde "tout court" non è così
semplice: tenendo conto che abbiamo qui sotto degli spazi che sono
occupati, occorre fare delle opere di impermeabilizzazione che
siano compatibili con l'invadenza delle radici... Su questo
argomento da parte del nostro Assessorato sono state fatte una
serie di riflessioni, adesso volevamo avere le idee chiare di cosa
succedeva dall'altra parte e poi procedere, o attraverso un
affidamento diretto, oppure attraverso un concorso di idee, su cosa
fare di piazza Deffeyes in relazione a quanto era stato esaminato e
alle determinazioni alle quali era giunto il gruppo di lavoro, con
cui chiedeva l'allargamento parziale dell'area a verde e la
limitazione, anche per questioni di rappresentanza, dell'uso
veicolare della piazza al solo utilizzo in occasioni del tutto
particolari e in un punto ben determinato. Questo deve poi essere
armonizzato con un ulteriore intervento che è in corso di
realizzazione: la ristrutturazione di tutto il porticato del
palazzo.
Président - La parole au Conseiller Riccarand.
Riccarand (Arc-VA) - Abbiamo ascoltato le risposte degli
Assessori regionali e del Capogruppo Borre. Noi pensiamo che non si
debba legare la trasformazione di piazza Deffeyes ad un processo di
risistemazione complessiva della viabilità e dei parcheggi ad
Aosta, perché una simile impostazione ci porterebbe alle calende
greche. Qui abbiamo un problema molto limitato perché, anche dal
punto di vista dei parcheggi, questo spazio non è risolutivo, con
le 30 macchine che si possono mettere in piazza Deffeyes non si
risolve certo alcun problema di parcheggi e di viabilità. Il
problema quindi va affrontato per le dimensioni limitate che ha dal
punto di vista del parcheggio e per la forte valenza simbolica e
come immagine dell'Amministrazione regionale.
Abbiamo anche preso atto di questi studi sulla mobilità, però ci
sembra che abbiano dei tempi molto lunghi, mentre qui bisogna
procedere con maggiore celerità. Prendiamo atto positivamente che
vi è la volontà di andare in questa direzione, in particolare
l'affermazione che ha fatto adesso l'Assessore Cerise, che ha
puntualizzato alcuni aspetti che, dal punto di vista operativo, si
stanno cercando di chiarire, in modo da arrivare o a un concorso di
idee, o a un affidamento diretto della progettazione per la nuova
sistemazione della piazza.
Rispetto alla richiesta di ritirare la mozione, devo dire che
secondo noi, sarebbe stato meglio che il Consiglio votasse la
mozione, in modo da dare un indirizzo preciso alla Giunta; è un
atto dovuto in un certo senso, perché non possiamo dire "no" a una
cosa di questo genere che è nel piano regolatore, si tratta solo di
dire: "lo vogliamo fare in 20 anni o lo vogliamo fare in 2 anni?".
Se tuttavia vi è necessità di un momento di riflessione all'interno
della maggioranza, non abbiamo difficoltà a dire che ritiriamo la
mozione; chiediamo però agli Assessori competenti di riferire entro
3 mesi in III Commissione su questa vicenda e sui progressi fatti,
in modo che ci riserviamo (se vedremo che vi sono dei ritardi e che
le cose non procedono) in autunno di ripresentare la mozione.
Annunciamo quindi il ritiro della mozione.
Président - La motion dont au point n° 24 est retirée.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK