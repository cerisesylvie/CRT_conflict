Consiglio Regionale della Valle d'Aosta - Oggetto del Consiglio n. 198 del 5 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula
Oggetto del Consiglio n. 198 del 5 novembre 2003 - Resoconto
OGGETTO N. 198/XII - Protocollo tra la Regione e i Ministeri
competenti per l'avvio di un'offerta formativa sperimentale a
partire dall'anno scolastico 2003/2004. (Interpellanza)
Interpellanza
Appreso che è stato predisposto un protocollo tra la Regione
Valle d'Aosta e il Ministero dell'Istruzione e il Ministero del
Lavoro riguardante l'avvio e la realizzazione di un'offerta
formativa sperimentale di istruzione e formazione professionale
dall'anno scolastico 2003/2004;
Considerato che tale offerta formativa sperimentale è uno
"escamotage" cui è ricorso il Ministro della Pubblica Istruzione
per colmare un vuoto legislativo derivante, da una parte, dalla
mancata emanazione dei decreti attuativi della riforma (previsti
dalla legge n. 53/2003) e, dall'altra, dall'abrogazione delle norme
relative all'obbligo formativo;
Preso atto che con tale iniziativa il governo propone alle
regioni iniziative formative e di istruzione cui possano accedere i
giovani che, terminata la scuola media, non intendono continuare
gli studi e che non sono tenuti per legge a continuare un percorso
formativo;
Ricordato che la regione Valle d'Aosta ha competenza primaria
nell'istruzione e formazione professionale e che nella legge n.
53/2003 c'è una norma di salvaguardia delle competenze statutarie
delle regioni a statuto speciale;
Ricordato ancora che da alcuni anni è attivo un programma
regionale di accompagnamento dei giovani che, licenziati dalla
scuola media e non iscritti a scuole superiori, sono aiutati ad
acquisire competenze di base e ad orientarsi in percorsi
professionali;
Considerato che le attività prese in esame dal Protocollo
dovrebbero riguardare l'anno scolastico già iniziato;
Preso atto che per le attività oggetto del Protocollo
dovrebbero essere trasferite dal Ministero dell'Istruzione e dal
Ministero del Lavoro e delle Politiche Sociali risorse finalizzate
all'attuazione dell'obbligo formativo e alla formazione
professionale
I sottoscritti Consiglieri regionali
Interpellano
la Giunta per sapere:
1) se tale Protocollo è stato firmato e quante sono le
risorse ministeriali e regionali previste;
2) se sono attive, anche nell'anno 2003/04, le iniziative di
formazione e sostegno educativi ai giovani licenziati dalla scuola
media e non inseriti in alcun percorso formativo;
3) quali sono le materie oggetto del Protocollo su cui la
regione non ha competenza primaria o esclusiva;
4) quali intendimenti si perseguono con l'adozione di tale
protocollo.
F.to: Squarzino Secondina - Riccarand
Presidente - La parola alla Consigliera Squarzino Secondina.
Squarzino (Arc-VA) - Premetto che non capisco perché questa
iniziativa non sia stata discussa insieme all'altra interpellanza
del collega Comé, così devo ripetere cose già dette dal collega.
Chi mi risponde? Avete cambiato interlocutore?
(interruzione dell'Assessore Charles Teresa, fuori
microfono)
… Ripropongo comunque le questioni
secondo la filosofia dell'interpellanza, poi la Giunta mi
risponderà e, in base alla risposta, faremo le nostre
considerazioni.
Non annuncio una novità se ricordo che la "riforma Moratti"
fatica a funzionare in quanto ha abrogato le norme sull'obbligo
formativo e l'obbligo scolastico della "riforma Berlinguer", ma non
vi è stata ancora l'emanazione dei decreti attuativi della riforma
- prevista dalla legge n. 53/2003 -, per cui ci si trova di fronte
ad un vuoto legislativo per quanto riguarda il diritto-dovere
dell'assolvimento di quello che un tempo era chiamato "obbligo
scolastico, obbligo formativo". I decreti attuativi - che non sono
stati emanati - avrebbero dovuto ridisegnare percorsi nuovi, quindi
degli iter non ancora presenti nella scuola, e avrebbero dovuto
definire gli standard minimi, sulla base delle indicazioni europee,
per conseguire le qualifiche di formazione professionale di secondo
livello.
I giovani che hanno finito la scuola media e che non si sono
iscritti alle superiori aspettavano una risposta; ecco allora
nascere dal Ministero la proposta di cominciare in modo
sperimentale. Faccio presente, avendo lavorato nel Servizio
sperimentazione dell'allora IRRSAE, che vi è un uso improprio del
termine "sperimentare": si sperimenta quando vi è un'ipotesi, un
percorso per realizzare quella ipotesi, una verifica dei risultati
attesi, il confronto con altre situazioni per poter scegliere; mi
sembra che in questo caso sia stato scelto di cominciare in modo -
ma qui la scelta è del Ministero, non della Giunta - piuttosto
"approssimativo", anziché "sperimentale": si è voluto provare sul
campo ad organizzare dei corsi - ma senza sapere bene dove si
voleva andare - di istruzione di base e di avvio alla formazione
professionale, così da consentire a questi giovani di acquisire una
qualifica minima valida anche in ambito europeo.
I protocolli con le Regioni sono proprio finalizzati a definire
il quadro entro cui le singole regioni si dovrebbero muovere e
dovrebbero consentire di liberare risorse statali del Fondo di
rotazione per l'incremento delle attività di formazione che
consentono l'accesso ai finanziamenti del Fondo sociale europeo.
Quasi tutte le regioni hanno predisposto e firmato il protocollo,
anche la Valle d'Aosta ha deliberato di firmare tale protocollo
nella seduta della Giunta della scorsa settimana.
Devo far presente che, di fronte alla notizia dell'esistenza di
questo protocollo in fieri, cioè quando abbiamo saputo che anche la
nostra Regione stava predisponendo un protocollo, che prevede
l'avvio e la realizzazione di un'offerta formativa sperimentale di
istruzione e formazione professionale a partire dall'anno
scolastico 2003/2004, ci sono sorti alcuni dubbi. La Regione,
infatti, ha competenza primaria in materia di istruzione
tecnico-professionale - lettera r), articolo 2 dello Statuto,
articolo in cui vi è l'elenco delle materie in cui la Regione ha
potestà legislativa - e anche in materia di formazione
professionale; fra l'altro, abbiamo legiferato e la legge regionale
n. 7/2003 è proprio la legge con cui si esercita pienamente questa
competenza. Si tratta di una competenza riconosciuta e richiamata
dalla stessa legge di riforma - la legge n. 53/2003: la "riforma
Moratti" -, in cui, all'articolo 6, vi è una norma molto chiara in
merito alla salvaguardia delle competenze statutarie delle Regioni
a Statuto speciale.
La Regione ha già affrontato il problema della dispersione
scolastica e in questi ultimi anni è stato attivato un programma
regionale per accompagnare i giovani che, finita la scuola media,
non si sono iscritti alla scuola superiore. Questi giovani, quindi,
sono, per così dire, intercettati, contattati, aiutati con corsi
specifici, anche "ad personam", ad acquisire competenze di base e
ad orientarsi in percorsi professionali. Ci sembrava che la Regione
avesse tutte le carte in regola per cimentarsi "lei" nel
predisporre questi percorsi formativi, senza dover ricorrere ad
un'intesa con i Ministeri. È vero che lo Stato mette a disposizione
delle regioni delle risorse ad hoc, è vero che vi sono alcune
risorse indicate nel protocollo, ma non credo che la scelta di
firmare un protocollo sia solo legata al fatto di poter accedere ai
finanziamenti. Vi sono sicuramente degli intendimenti che la
Giunta, adottando questo protocollo, intende perseguire; siamo
interessati a conoscerli.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Come già anticipato dalla Consigliera
Squarzino, parte della risposta all'interpellanza è già stata
fornita dalla collega Charles. Mi limiterò a rispondere
puntualmente alle domande che sono state poste, per poi fare alcune
considerazioni sull'ultima questione.
Per quanto concerne il protocollo, la Giunta ha approvato la
bozza di protocollo di intesa con il Ministero dell'istruzione e il
Ministero delle politiche sociali, al momento non è ancora stato
firmato, ma questo non vuol dire che non lo sarà. Le risorse
finanziarie messe a disposizione dai Ministeri interessati sono le
seguenti: 413.413 euro dal Ministero del lavoro e delle politiche
sociali e 18.403 euro dal Ministero dell'istruzione e della
ricerca. La Regione ha finanziato iniziative analoghe nell'anno
scolastico 2003/2004: iniziative di formazione, di orientamento e
di pre-professionalizzazione, nell'ambito della misura "A2" del
Fondo sociale europeo, per 724.637 euro; la gestione dello
Sportello di orientamento e di tutoraggio dei giovani in obbligo
formativo, nell'ambito della misura "A1" del Fondo sociale europeo,
per 220.200 euro; la produzione, stampa e distribuzione delle guide
all'orientamento per l'assolvimento dell'obbligo formativo, per
circa 40.000 euro; l'attivazione dei corsi nell'ambito della Scuola
alberghiera regionale, con risorse regionali, per 500.000 euro.
Per quanto riguarda poi le attività che sono avviate nell'anno
scolastico 2003/2004 a sostegno dei giovani licenziati dalla scuola
media e non inseriti in alcun percorso formativo, il Servizio di
orientamento - già esistente da diversi anni presso l'Agenzia
regionale del lavoro - è divenuto anche un servizio per il
tutoraggio dei giovani in obbligo formativo a seguito
dell'approvazione della legge n. 144/1999 che, all'articolo 68, ha
istituito l'obbligo di frequenza di attività formative tuttora in
vigore, in quanto tale normativa non è stata abrogata dalla legge
n. 53/2003 - "legge Moratti" -, che, come sottolineava la
Consigliera Squarzino - e noi condividiamo -, è una legge che
presenta mille limiti e un vuoto legislativo che si cerca di
colmare con il provvedimento che è stato licenziato dalla Giunta
regionale. Lo Sportello orientamento/tutoraggio obbligo formativo
dell'Agenzia regionale del lavoro è finanziato nell'ambito della
misura "A1", è attivo e gestisce le azioni di informazione,
tutoraggio e orientamento sia individualizzate che di gruppo.
Attraverso tale sportello, quindi, sono organizzate anche le
attività di informazione ed orientamento presso le istituzioni
scolastiche che ne facciano richiesta.
Per quanto concerne i percorsi di formazione iniziale per
l'ottenimento di una qualifica rivolta a giovani nella fascia 15-20
anni, con priorità di inserimento ai giovani in obbligo formativo,
attualmente sono attivi: il progetto "Impiantista elettrico civile
e industriale", per 238.000 euro; il "Percorso di qualifica per
addetti operatori di segreteria e contabilità", per 327.000 euro.
Come dicevo prima, i percorsi di formazione iniziale per
l'ottenimento di una qualifica professionale presso la Scuola
alberghiera sono finanziati con 500.000 euro. Infine, vi è il
percorso di orientamento, formazione e pre-professionalizzazione
rivolto a giovani nella fascia d'età 14-20 anni: si tratta del
progetto "Io e il mio domani" che è gestito dal CNOS di
Châtillon.
Per quanto riguarda infine la questione di fondo che viene posta
dalla Consigliera Squarzino, ma che stamani era stata sollevata
anche dal Consigliere Comé: quasi un "mancato esercizio di
competenze" in capo alla Regione, vorrei specificare, come ha già
detto stamani la collega Charles, che l'opera di integrazione deve
avvenire fra le attività della formazione professionale e
dell'istruzione. Come ha citato anche la Consigliera Squarzino, lo
Statuto di autonomia assegna alla Regione Valle d'Aosta potestà
primaria nel campo dell'istruzione tecnico-professionale ma, a
differenza di altri statuti - ad esempio quello della Provincia di
Bolzano -, la Regione non ha competenza primaria nel campo
dell'istruzione e questo è il motivo per cui verrà fatto l'accordo
con i 2 Ministeri a livello nazionale.
Consigliere Comé, mi consenta di dire, siccome svolgo un ruolo
istituzionale, che è ovvio che non si agisce sulla base
dell'appartenenza politica, ma credo che si debba distinguere fra
il ruolo istituzionale e l'appartenenza politica; reputo quindi che
un Assessore, a qualunque forza politica appartenga, possa trovare
accordi con il Governo nazionale. Questa non è una lesione
dell'autonomia né del Consiglio, né della Giunta, né delle
prerogative statutarie della Regione, altrimenti saremmo
all'assoluta incomunicabilità!
Va sottolineato quindi che, in tema di istruzione, la Regione
Valle d'Aosta, sia sulla base dello Statuto, ma anche sulla base
delle modifiche statutarie, come previste dal titolo V della
Costituzione, ha solo competenza legislativa concorrente in materia
di istruzione. Dicevo prima che la Provincia di Bolzano ha fatto
una deliberazione, analoga alla nostra, ovviamente, che tiene conto
della legislazione di questa provincia, alla fine di tale
deliberazione si dice:
"Questa deliberazione è inviata per
conoscenza al Ministro dell'istruzione, dell'università e della
ricerca, nonché al Ministero del lavoro e delle politiche
sociali"
. Noi non possiamo fare questo, perché abbiamo
competenze diverse, quindi la Giunta esercita le competenze che le
sono attribuite dallo Statuto.
Non credo, sicuramente non è il caso - e non sono i toni con cui
la collega Squarzino ha affrontato la questione -, di fare qui una
speculazione politica o di utilizzare un "metro" di autonomia o
meno della Giunta regionale. Noi ci siamo mossi nell'ambito delle
nostre competenze e a questo ci siamo limitati; ritengo che una
Giunta, da questo punto di vista, non possa fare altro. Sul piano
politico condividiamo la rivendicazione di ulteriori competenze, ma
questo è un campo diverso rispetto a quanto previsto da questa
deliberazione.
Presidente - La parola alla Consigliera Squarzino Secondina.
Squarzino (Arc-VA) - Avrei desiderato un atto di maggior
coraggio da parte della Giunta, perché sarebbe stato forse
sufficiente studiare, per il momento, un raccordo fra tutte le
attività di formazione già esistenti nel sistema formativo della
Regione, appena elencate dall'Assessore, e l'istruzione tecnica, in
quanto non credo che questa attività di formazione così basilare
preveda un'integrazione con il sistema liceale in Valle d'Aosta;
probabilmente, quindi, si poteva cominciare ad operare in questo
senso.
Scorrendo i nomativi delle persone scelte dalla Giunta per fare
parte di questo comitato - "Nucleo tecnico integrato" -, che ha il
compito di coordinare questi percorsi integrati, fra l'altro, si
nota come questi individui - giustamente, a mio avviso - siano
collegati al settore professionale: vi è un professore dell'IPR di
Aosta, vi è un insegnante che lavora su ricerche e applicazioni di
modelli di orientamento e di percorsi formativi integrati con
riguardo all'obbligo scolastico formativo, quindi che già lavora
sui percorsi di cui ha parlato prima l'Assessore, che già si stanno
facendo.
Ho visto con molto interesse il protocollo fra l'Agenzia del
lavoro e la Sovrintendenza: mi è sembrata un'opera eccellente,
un'opera giusta da fare, un'azione che andava fatta, perché? Perché
mancavano gli strumenti per favorire l'integrazione fra questi due
sistemi. Su questa integrazione, fra l'altro, la nostra legge
regionale - sempre la n. 7/2003 -, all'articolo 8, stabilisce
chiaramente che:
"la Regione definisce il sistema della
formazione professionale, assicurando il raccordo con il sistema
dell'istruzione".
La Regione quindi ha già le competenze per
fare questo tipo di attività, questo tipo di raccordo e, se
prendiamo tutte le indicazioni programmatiche molto interessanti di
queste azioni integrate, che sono messe come premessa per il
protocollo fra la Sovrintendenza e l'Agenzia del lavoro, si nota
una serie di azioni che possono essere svolte subito, senza
necessità di questo protocollo con il Ministero. Leggo:
"realizzare un servizio di orientamento,
mirato…"
- questo già lo si sta
facendo, lo si può perfezionare meglio -
"… progressivo allineamento agli
standard minimi nazionali dell'offerta di formazione professionale,
già finanziato o in corso di definizione"
, questo era un
obiettivo già esistente, perché è chiaro, come si diceva stamani,
che non ha senso organizzare dei corsi di formazione se alla fine
non vi è una qualifica adeguata a qualifiche che chiedono degli
standard minimi ed è normale che, nel momento in cui si delinea un
programma di un corso di formazione, si tenga conto degli standard
minimi, quindi questo poteva essere fatto. Ancora:
"…
costituzione di un nucleo
tecnico integrato per attuare gli indirizzi definiti nell'ambito
del protocollo fra l'agenzia e la
sovrintendenza…"
- benissimo, è il
tentativo di raccordare istruzione e formazione -
"…
messa a bando di
specifiche azioni sperimentali d'integrazione fra istruzione e
formazione…"
- questo poteva essere
messo a bando anche prima, nei bandi del POR, nei bandi del FSE -
"…
messa a bando di azioni di
sistema per lo sviluppo delle competenze di docenti e
formatori"
, certo, cioè tutte le azioni integrate, tutto quello
che il Nucleo tecnico integrato deve fare, sono all'interno di
un'intesa giusta, necessaria, che era da fare in modo organico fra
il mondo dell'istruzione e il mondo della formazione; questo andava
fatto.
Mi rimane il dubbio che, per fare questo, fosse necessario fare
il protocollo con il Ministero, questo proprio non l'ho capito, non
è chiaro tanto più che era possibile benissimo dire al Ministero:
"noi abbiamo il nostro sistema di formazione professionale
integrata con l'istruzione professionale, vi comunichiamo il nostro
sistema affinché sappiate che qui ottemperiamo comunque
all'obiettivo della "riforma Moratti", quello cioè di garantire
possibilità di formazione e di istruzione ai ragazzi che sono
usciti dalla scuola media". In questo senso non capisco perché non
si è fatta questa operazione, perché tutte le azioni indicate -
azioni che qui sono elencate come programma di lavoro - possono
essere attuate indipendentemente dal protocollo con il
Ministero.
Non credo che si sia scelto di firmare il protocollo per
ottenere i fondi ministeriali, perché i fondi che il Ministero
mette a disposizione sono la quarta parte, forse meno ancora, di
quanto la Regione spende già per tutti questi corsi; quindi non si
tratta di risorse così importanti, senza le quali non si possa
andare avanti. Non solo, sono sicura che se la Regione avesse
detto: "questo è il nostro sistema che noi attuiamo con questi
fondi, voi contribuite, dateci anche i fondi a cui abbiamo
diritto", il Ministero lo avrebbe fatto, se si fosse andati con un
programma ben chiaro. Mi dispiace che questo non sia avvenuto,
perché credo che sia interesse di tutti sperimentare l'esercizio
delle proprie competenze e su questa materia abbiamo competenza
primaria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK