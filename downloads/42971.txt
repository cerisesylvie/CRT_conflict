Consiglio Regionale della Valle d'Aosta - Oggetto del Consiglio n. 439 del 24 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 439 del 24 marzo 2021 - Resoconto
OGGETTO N. 439/XVI - Interpellanza: "Azioni per
l'incentivazione del telelavoro e dello smart working anche dopo il
periodo di pandemia".
Bertin (Presidente)
- Punto n. 27 all'ordine del giorno.
Per l'illustrazione dell'interpellanza Consigliere Rollandin.
Rollandin (PA) -
Il problema che pone questa
interpellanza credo che sia significativo della situazione e di
come vorremmo transitare da una situazione grave come la nostra a
una situazione che tutti speriamo arrivi presto.
Riteniamo che sia importante preparare il personale per il
domani, personale che in Valle d'Aosta lavora da casa con queste
nuove modalità di lavoro in numero inferiore rispetto ad altre
situazioni.
Ora noi, tenendo conto dell'articolo 6 del Dpcm 2 marzo 21
"Misure per lo svolgimento a prestazioni lavorative nei lavori
pubblici e privati sull'intero territorio nazionale" in particolare
facciamo riferimento all'incentivazione del telelavoro e dello
smart working. Perché lo chiediamo? Perché sarebbe importante
preparare queste persone, preparare il futuro, dando la possibilità
di avere il personale pronto a intervenire nel momento in
cui...
Non è banale, tanto più in questo momento in cui si fanno tanti
corsi di formazione, credo che sarebbe importante capire quali
siano le intenzioni e come ci si prepari a questa soluzione.
Presidente -
Per la risposta, il presidente Lavevaz.
Lavevaz (UV) -
Ringrazio il collega Rollandin per aver
riportato in aula una discussione che sicuramente è all'ordine del
giorno in queste settimane, peraltro l'abbiamo già affrontata
qualche settimana fa in una iniziativa simile, se non sbaglio del
collega Manfrin.
Come è noto, lo smart working, o lavoro agile, è una modalità
lavorativa preesistente alla pandemia e quindi, come è stato già
detto, sopravviverà alla pandemia. È stata ampiamente utilizzata in
fase emergenziale e, come giustamente ha ricordato il collega
Rollandin, da ultimo anche il Dpcm del 2 marzo ha ribadito che lo
smart working debba essere portato avanti in questa fase
emergenziale nella più alta percentuale possibile, in particolare
nell'ambito dell'Amministrazione pubblica.
Quindi, se dobbiamo trovare un aspetto, per quanto possibile,
positivo - anche se lo dico sottovoce - di questa crisi sanitaria
di questo anno è che qualcosa ci ha insegnato, nel senso che
quantomeno ci ha permesso di sperimentare anche degli aspetti
innovativi o comunque di vagliarne sia le criticità che gli aspetti
invece più di potenzialità per il futuro.
Quindi nella prospettiva della necessità di un ammodernamento
della macchina amministrativa - anche in termini di
digitalizzazione, di semplificazione dei processi e di lavoro per
obiettivi - di cui abbiamo parlato anche questa mattina nell'ambito
delle discussioni, credo che questa sia una strada che sicuramente
vada perseguita nell'ambito delle potenzialità che questo tipo di
lavoro permette.
Credo che sia utile guardare in prospettiva e quindi sicuramente
anche la domanda posta nell'interpellanza va nella giusta
direzione.
Proprio in questo solco anche lo Stato ha approvato il 12 marzo
un accordo con le parti sociali che cita proprio: "Patto per
l'innovazione del lavoro pubblico e la coesione sociale", nel quale
si tratta in maniera ampia e definita, proprio nell'ambito della
cosiddetta contrattazione collettiva, una disciplina del lavoro a
distanza, quindi con obiettivi e con le giuste garanzie anche per
le condizioni di lavoro che devono essere richieste ovviamente sia
dal datore di lavoro ma soprattutto dal lavoratore, anche in ordine
alla trasparenza, alla produttività, all'orientamento dei risultati
e al controllo delle fasce orarie in cui il lavoratore può essere
contattato.
Insomma, è una disciplina in qualche modo che giustamente, come
dicevo prima, esisteva già ma che in questi mesi, in questo anno,
ha potuto essere approfondita nei dettagli e, oggettivamente, sono
emerse delle criticità che devono essere sicuramente chiarite,
affinché possa essere utilizzata in una prospettiva più strutturale
di lavoro agile.
Invece, sotto il profilo normativo, la nostra l.r. 12/2020 aveva
introdotto, come vi ricorderete, l'articolo 73 decies della l.r.
22, proprio per regolamentare nell'ambito della nostra legge sulla
dirigenza e sul comparto, inserendo, peraltro, anche gli enti del
comparto unico all'interno del nuovo strumento di programmazione
denominato "Piano Organizzativo del Lavoro Agile", il cosiddetto
POLA; questo mi ricordo che era stato già oggetto di un
approfondimento all'interno di un'iniziativa nei mesi scorsi.
Quindi, con questo inserimento all'interno della 22
sostanzialmente si dà la possibilità anche agli enti del comparto -
anche agli enti locali eccetera - di approvare questo piano
operativo che permette di regolamentare l'utilizzo del lavoro agile
e quindi anche la possibilità che almeno il 60% del personale possa
fruirne, ovviamente laddove ci siano delle mansioni eseguibili
totalmente a distanza, perché è ovviamente noto che non tutto può
essere remotizzato, quindi con questo documento e con questa logica
è stata poi presentata e approvata una deliberazione di Giunta, la
135/2021, che ha istituito il tavolo permanente del cambiamento
organizzativo, dove sono stati individuati, al di là
dell'istituzione, anche gli obiettivi che la Giunta ha impartito,
quindi innanzitutto l'obbligo e la necessità d'istituire il piano
organizzativo del lavoro agile ma anche quello più ambizioso direi
di rinnovare in senso più generale e di modernizzare
l'Amministrazione regionale.
Certamente la risposta è positiva rispetto alla domanda che è
stata fatta, quindi dovremmo cercare di sfruttare al meglio le
nuove possibilità che sono state sperimentate, ma questo sempre
fintanto che ci saranno le garanzie che questi passaggi possano
essere fatti senza influire in nessun modo sull'efficienza e
sull'efficacia dell'azione amministrativa. Okay al telelavoro, ma
nell'ambito della garanzia che l'efficienza e l'efficacia
dell'Amministrazione non siano messe a repentaglio.
Nella seconda domanda dell'interpellanza, si chiede poi "se vi
siano delle regole univoche per tutta l'Amministrazione regionale
in merito alla gestione dello smart working durante la pandemia":
anche su questa domanda rispondo in maniera affermativa, perché
finché l'emergenza perdura - speriamo il meno possibile -
l'Amministrazione regionale si è dotata di una disciplina, come
previsto anche dalle norme nazionali, che è tutt'oggi applicata e
che prevede l'utilizzo per le percentuali di almeno il 50% di
lavoro agile, disciplinato in maniera assolutamente organica e
orizzontale per tutte le strutture regionali, sicuramente fino al
termine dello stato di emergenza e poi si faranno invece dei
ragionamenti più di struttura, più di prospettiva, con un lavoro
agile di tipo diverso, non emergenziale.
Presidente -
Per la replica, consigliere Rollandin.
Rollandin (PA) -
Prendo atto della disponibilità
nell'inserire questo tema con una certa urgenza. Pur sapendo che
sia il decreto nazionale che le intenzioni a livello locale
andavano in questa direzione, però, come sempre, il problema sono i
tempi e i numeri: per riuscire, senza dover in qualche modo
cambiare l'esistente, a predisporre dei corsi affinché gli uffici
siano in grado d'intervenire nel momento di necessità. Questo
purtroppo dobbiamo farlo adesso, non dopo, perché sennò troviamo un
vallo, una difficoltà ad avere personale che abbia queste
caratteristiche.
Questa è un po' la preoccupazione, quindi bisogna che nei
singoli settori venga fatta un'analisi; se non ho capito male in
parte c'è già l'intenzione di andare in questa direzione, però
prima si riesce a ottenere dei numeri, dei risultati, e prima noi
riusciamo a capire quale sarà il futuro a livello regionale - è un
metodo che andrebbe bene anche per i Comuni, tra l'altro - quindi i
corsi e l'attività futura devono essere progettati congiuntamente;
credo che sia una banalità, però penso che sia molto importante,
perché se si procede ora riusciremo a rientrare in una logica di
coordinamento molto attivo che ci darebbe una visibilità diversa da
un punto di vista organizzativo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK