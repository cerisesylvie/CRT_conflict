Consiglio Regionale della Valle d'Aosta - Oggetto del Consiglio n. 218 del 14 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 218 del 14 gennaio 2021 - Resoconto
OGGETTO N. 218/XVI - Interpellanza: "Azioni volte a
migliorare gli indicatori valutativi dei servizi dell'Università
della Valle d'Aosta".
Bertin (Presidente) -
Il punto n. 31, in ragione
dell'assenza dell'assessore Barmasse, è rinviato a più tardi. Punto
n. 32 all'ordine del giorno. Consigliere Sammaritani ha la parola
per l'illustrazione.
Sammaritani (LEGA VDA) -
Torniamo sul tema
dell'università. Questa interpellanza intende appunto fare una
valutazione complessiva del nostro ateneo.
Esaminata la classifica Censis delle Università italiane
annualmente elaborata sulla base di una valutazione che considera
cinque tipologie di indicatori: i servizi,
l'internazionalizzazione, le borse e contributi, la comunicazione
ai servizi digitali e le strutture; considerato che la nostra
Università è inserita nel gruppo delle università piccole, cioè
quelle che hanno fino a mille iscritti; preso atto del fatto che il
nostro ateneo nel 2018 si era piazzato al terzo posto suo nove,
dietro solo a Bolzano e al LIUC di Varese, e in particolare che
UniVdA si era classificata al secondo posto nei servizi, al secondo
posto nella internazionalizzazione, al quinto posto nelle borse e
contributi, al sesto posto nella comunicazione e servizi digitali,
al settimo posto nelle strutture; valutato quindi che ci si possa
ritenere soddisfatti dei punteggi ottenuti nei servizi e
nell'internazionalizzazione e moderatamente soddisfatti delle borse
e contributi, sicuramente carenti risultano i due settori della
comunicazione, dei servizi digitali e delle strutture.
I sottoscritti consiglieri regionali interpellano quindi il
Presidente della Regione o l'Assessore competente per conoscere se
dal 2019 in poi siano state messe in opera azioni per porre rimedio
alle evidenti carenze nei settori sopra evidenziati e, in caso
positivo, quali e con quali risultati.
Presidente -
Per la risposta l'assessore Caveri.
Caveri (VDA UNIE) -
La ringrazio molto di queste domande
e soprattutto mi permette anche di dire in aula alcune cose che ho
avuto l'opportunità di sostenere nella Commissione consiliare che
si occupa della materia. Durante l'audizione della settimana
scorsa, ho affrontato alcune tematiche concernenti l'Università e
credo che l'aspetto più importante sia il fatto che in primavera,
se sarà consentito anche dalle condizioni dell'epidemia, ritengo
che sarebbe utile avere una sorta di consultazione pubblica sul
futuro dell'Università della Valle d'Aosta. Quando nacque
l'Università, noi speravamo in un'università con duemila studenti,
oggi noi ci situiamo attorno ai mille studenti, abbiamo nei due
dipartimenti una serie di problematiche, ma di certo quel che conta
oggi è capire quali saranno le scelte future che guideranno la
nostra università. Noi sappiamo che l'Università gode
dell'autonomia universitaria, ma essendo che noi trasferiamo circa
7 milioni e mezzo di euro, a fronte dei 600 mila euro annui dello
Stato, è del tutto evidente che se la
governance
è in mano
agli organi dell'università, è anche vero che, a mio avviso, sia
giusto discutere di questi argomenti in Consiglio Valle e
soprattutto - come dicevo - con quella che viene definita in
maniera un po' pomposa ed è un termine che talvolta è un po'
ambiguo, la cosiddetta società civile.
Vengo al merito. La classifica Censis del 2020, che è relativa
al 2019, vede l'Università della Valle d'Aosta collocata al sesto
posto nella valutazione generale, dopo lo scivolone che è stato
evocato all'ottavo posto nel 2019. In questa più recente
classificata l'Università si colloca, per essere più precisi, al
sesto posto per i servizi, al terzo posto per
l'internazionalizzazione, al secondo posto per le borse, all'ottavo
posto per la comunicazione, al settimo posto per le strutture. I
punteggi dunque in crescita, in confronto all'anno precedente, sono
principalmente le borse, secondo posto al posto del sesto dell'anno
precedente, risultato che evidenzia la proficua collaborazione con
la Regione e anche gli sforzi che si sono fatti, ad esempio, in una
collaborazione con il Rotary di Aosta e il Rotary
Courmayeur-Valdigne, per l'erogazione di dieci borse di studio
destinate a studenti meritevoli che siano iscritti al primo anno
dei percorsi triennali. Resta confermato il terzo posto nella
internazionalizzazione ed è un bene pensando alla vocazione
iniziale della nostra università, e il settimo posto per le
strutture, sappiamo anche il perché.
Come lei ben sa purtroppo ci sono ancora dei ritardi che
speriamo di colmare per l'apertura almeno della prima trance
dell'Università, vale a dire la Testafochi, e poi ci saranno la
Giordano e la Beltricco speriamo in tempi ragionevoli. Purtroppo,
l'esperienza di far fare da strutture esterne i lavori non ha
sortito gli effetti che noi pensavamo.
Per quanto riguarda le strutture, tornando appunto a bomba,
l'ateneo oggi è suddiviso purtroppo ancora in quattro sedi: due
sedi per la didattica e in parte per gli uffici, cioè Aosta, via
Cappuccini e Saint-Christophe, una sede per una parte degli uffici
amministrativi, ex Hotel Ambassador, e lo studentato a Montfleury.
Le aule attuali sono venti con capienze abbastanza limitate e
questo numero aumenterà con la nuova struttura, mentre
evidentemente non basteranno gli uffici se non dopo la
ristrutturazione della Giordano e della Beltricco.
Nel corso del 2020 è stata attrezzata nella sede di
Saint-Christophe un'aula tecnologica con dotazioni informatiche di
avanguardia. Le soluzioni tecnologiche individuate sono poi state
cambiate in periodo di emergenza sanitaria, per dotare anche le
restanti aule di attrezzature informatiche per la didattica mista,
cioè parte degli studenti in presenza e parte a distanza,
agevolando gli studenti nell'interazione con il docente e con i
colleghi studenti.
Nel 2019 era in corso un aggiornamento tecnologico dell'ateneo.
La situazione dell'emergenza sanitaria ha contribuito alla messa in
campo di tutte le attrezzature tecnologiche in tempi molto rapidi e
bisogna dare atto all'Università di come tutte le attività
didattiche e amministrative sono passate
online
senza subire
alcun rallentamento. Questo non è capitato in università più
grandi.
Per quanto riguarda la comunicazione, che è sempre uno dei punti
deboli, si segnala che nel 2018-2019 è stato messo finalmente
online un nuovo sito
web
dell'ateneo e sono state anche
modificate e informatizzate una serie di procedure amministrative.
La classifica Censis per il settore comunicazione, quindi la parte
più carente nell'attuale graduatoria, analizza quasi settanta
sottoparametri di dettaglio e mette in luce la mancanza di alcuni
aspetti legati a questioni tecniche ed informatiche e altri di
carattere più di contenuto. Nel corso del 2020 il personale
assegnato all'ufficio comunicazione ha seguito dei corsi di
formazione che mirano proprio a valutare le implementazioni
necessarie da apportare sia al sito web di ateneo che alla
comunicazione più in generale. È stato anche redatto un piano di
intervento a breve e medio periodo per porre rimedio alle lacune
individuate dagli indicatori del Censis. L'ateneo ha anche affidato
delle collaborazioni per supportare questo ufficio comunicazione
nella predisposizione di materiali video e anche per avere un
utilizzo più intelligente dei
social
, che risulta uno dei
punti deboli e sappiamo benissimo come, in particolare i giovani
studenti, abbiano nei social un evidente punto di riferimento.
Nella classifica Censis, oltre a questi settori, viene anche
analizzata la didattica. Vorrei a questo proposito dare, per
concludere, alcuni dati: il corso di laurea triennale in lingue e
comunicazione per le imprese e turismo per il quinto anno
consecutivo si colloca al primo posto fra gli atenei non statali di
piccole dimensioni e, con un risultato di 104 punti, si
posizionerebbe addirittura al quarto posto nella classifica
nazionale, considerando anche gli atenei statali. La laurea
triennale in Scienze dell'economia della gestione aziendale si
colloca invece al sesto posto con 92,5 punti, mentre la laurea
magistrale a ciclo unico in Scienza della formazione primaria si
colloca al secondo posto dopo Bolzano con 86,5 punti.
Per concludere, al di là dell'aridità dei dati e direi anche
dello stimolo che deriva dalla comparazione con università che
abbiano caratteristiche simili alle nostre, resta davvero una
visione importante di prospettiva, cioè capire esattamente che cosa
fare dell'Università. Avremo modo, cari colleghi, di poter
discutere di questo argomento. Noi, con il presidente Lavevaz che
presiede il consiglio di amministrazione, abbiamo avuto sino a oggi
due consigli di amministrazione più legati a ordinaria
amministrazione, ma nei mesi a venire è indubbio che bisognerà
affondare il colpo e capire sempre meglio le cose che noi dobbiamo
fare di questa università. Noi abbiamo due dipartimenti che
talvolta, come capita nelle piccole realtà, si fronteggiano
soprattutto nella spartizione in senso positivo delle disponibilità
finanziarie, soprattutto dell'accesso di nuovi professori alla
carriera ordinaria. Sono cose che capitano e io credo che questa
università, anche se talvolta criticata all'esterno, debba invece
essere un fiore all'occhiello. Lo ripeto, l'idea è quella di avere
un dibattito pubblico, un confronto fra tutti, per capire come
meglio affinare le strategie per avere una università all'altezza
della situazione.
Presidente -
Per la replica il vicepresidente
Sammaritani, ne ha facoltà.
Sammaritani (LEGA VDA) -
Ringrazio l'assessore Caveri per
questi dati che ci ha fornito: sono importanti e a volte sono -
come diceva lei - dati che possono apparire aridi. In effetti non
sono la rappresentazione di tutta quella che è un'entità così
complessa come l'università, questo è indubbio, però è giusto anche
confrontarsi con gli altri, anche se comprendiamo tutti immagino
che al di là del fatto che si stia parlando di piccoli atenei,
piccole università, in realtà forse fa i piccoli siamo ancora i più
piccoli. Questo è importante e va sempre tenuto in conto, perché
sicuramente Bolzano che quasi sempre è là davanti e costituisce un
po' un faro, ma anche il LIUC di Varese che citavo prima,
sicuramente hanno dei bacini di utenza ben diversi dal nostro e
anche una collocazione geografica, come Varese, che sicuramente li
favorisce, questo è indubbio. È importante però appunto capire dove
stiamo collocati per certi tipi di attività e di servizi. Come
abbiamo visto, sono cinque gli indicatori, ma poi ci sono i
sottoindicatori, quindi c'è tutta una ramificazione, come in tutti
questi casi molto, molto complessa.
Fa piacere, per alcuni versi, che certi indicatori siano
comunque buoni. Sapevamo sicuramente che quello relativo alle
strutture, per le vicende ormai stranote, quindi è inutile
ripeterle, sicuramente ci penalizza un pochino. Fa un po' più
specie l'ambito invece della comunicazione, che oggigiorno è un
tema invece fondamentale, perché puoi essere anche il più bravo del
mondo, ma se non lo dici agli altri di fatto non serve a nulla,
quindi quello è sicuramente un settore invece in cui si dovrà
sicuramente intervenire e lo si potrà fare probabilmente anche con
tutto sommato risorse e complicazioni anche meno gravose rispetto a
quelle relative alle strutture.
Giustamente, senza dilungarmi troppo su questi temi che credo
dibatteremo, come lei stesso ha detto a breve, quindi questo ci fa
molto piacere, è importante sapere cosa fare di questo strumento.
Lo strumento dell'università, che è nato sicuramente con delle
aspettative particolari non deve essere abbandonato, non deve
essere trascurato e sicuramente io immagino che da parte degli
organismi dell'Università, così come da parte degli operatori o dei
cittadini che se ne interessano, questa sensazione un pochino ci
sia, dovuta forse soprattutto al tema, torniamo a bomba, delle
strutture. Questo sparpagliare le strutture, sparpagliare
l'università in varie sedi sicuramente non è un dato positivo per
tanti aspetti, ma anche proprio dal punto di vista dell'immagine
dell'Università.
Però noi sappiamo che tutte le università hanno tre missioni
principali, che sono quelle chiaramente della didattica, quella
della ricerca, ma è molto importante, io credo, proprio per far
credere anche i cittadini in questo strumento, quindi per
convincerli che è uno strumento fondamentale per chi probabilmente
ancora non lo sa, implementare quella che è la terza missione, cioè
il rapporto tra l'università e il territorio, perché più si radica
l'università sul territorio e più sarà facile che tutti i cittadini
valdostani credano in questo strumento e siano disponibili a
investire del denaro, che già oggi è tanto ma che comunque non
dovrà mai essere meno, perché è uno strumento fondamentale per la
crescita dei nostri giovani, dei nostri cittadini e di conseguenza
della società valdostana. Quindi la parola d'ordine è crederci,
investire e investire nel modo adeguato e intelligente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK