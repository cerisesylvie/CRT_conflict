Consiglio Regionale della Valle d'Aosta - Oggetto del Consiglio n. 2930 del 8 aprile 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2930 del 8 aprile 2013 - Resoconto
OGGETTO N. 2930/XIII - Disegno di legge: "Promozione e
coordinamento delle politiche a favore dei giovani. Abrogazione
della legge regionale 21 marzo 1997, n. 8 (Promozione di iniziative
sociali, formative e culturali a favore dei giovani)".
Président
- Il y a quelqu'un qui souhaite intervenir? A
demandé la parole le collègue Rigo.
Rigo (Pd-Sin.VdA)
- Grazie Presidente. Non entrerò nel
merito dei vari articoli presenti in questo disegno di legge,
perché in qualche maniera avrei contribuito e quindi mi sentirei
poi un po' responsabile del testo che approverà l'Assemblea. Voglio
invece raccontare come siamo arrivati oggi alla discussione di
questo provvedimento: lo voglio raccontare, perché, a mio modo di
vedere, è emblematico di un comportamento poco rispettoso del
Consiglio regionale e dei suoi organismi; mi auguro che la prossima
legislatura sappia e voglia correggere il tiro.
Più e più volte nel corso di questa legislatura, come gruppo del
Partito democratico-Sinistra VdA, abbiamo chiesto al Governo
regionale di mettere al centro della discussione politica i diritti
e le tutele dei giovani in Valle d'Aosta. Ricordo che tra settembre
e dicembre del 2008, in qualità di Presidente della V Commissione
consiliare, concordai con l'Assessore alla sanità, salute e
politiche sociali una serie di audizioni su alcune tematiche
particolarmente importanti, quali l'ospedale regionale, i piani di
zona e appunto le politiche giovanili. Una specifica riunione su
quest'ultimo argomento si tenne il 17 settembre 2008 con all'ordine
del giorno: "Linee guida regionali del 2007 e azioni intraprese per
la promozione di politiche per i giovani in Valle d'Aosta".
L'Assessore e la dirigente illustrarono allora il documento
contenente le linee guida e le azioni che intendevano sviluppare
per giungere all'elaborazione di proposte e su queste coinvolgere
tempestivamente il Consiglio...
(interruzione di un consigliere, fuori microfono)
...sì, tempestivamente, a tempo opportuno, ciò significa
concordare modi e tempi per un coinvolgimento dell'Assemblea
consiliare, vedremo che invece tutto ciò non è avvenuto.
"Dopo
un interessante dibattito, il Presidente Rigo
- leggo dal
verbale -
ritiene che il Consiglio regionale debba portare una
costante attenzione alle politiche giovanili e che sarebbe
interessante prevedere ogni anno un incontro con l'Assessore e i
suoi funzionari per conoscere lo stato dell'arte rispetto alle
linee guida in discussione",
fine della citazione. Una
proposta, Presidente Rollandin, che ovviamente fu condivisa da
tutti i presenti.
Il 25 settembre 2008, con un'iniziativa consiliare, cercammo di
aprire un confronto fra le forze politiche e il Consiglio regionale
sul tema appunto dei giovani, delle politiche giovanili. Mi è utile
riproporre oggi alcuni passi della mia introduzione
all'interpellanza:
"nella nostra regione da sempre si è guardato
alla tutela sociale degli anziani e bambini piccoli, ecco perché
credo sia giusto mettere al centro della discussione le politiche
giovanili... Un secolo fa per un ragazzo imparare a "leggere e a
fare di conto" voleva dire aprire gli occhi e alzare la testa,
serviva a non doversi più presentare di fronte al padrone con il
cappello in mano, ma con la consapevolezza della dignità del
proprio lavoro. Nel dopoguerra, nel tempo della ricostruzione,
della crescita economica, lungo gli anni '60, la speranza era lo
studio, era l'ingresso nel circuito formativo la carta migliore dei
ragazzi e delle ragazze per uscire dalla gabbia del censo, per
guadagnare da sé con il proprio impegno, con lo studio un futuro
diverso da quello nel quale la loro provenienza di classe li
avrebbe inevitabilmente costretti. E anche oggi, che è così tanto
cambiato il mondo, la conoscenza e la formazione restano l'unico
modo per far vivere concretamente quelle pari opportunità a cui
tutti hanno diritto... In Valle d'Aosta abbiamo bisogno quindi di
costruire maggiori sinergie fra istituzioni: fra Regione, Comuni,
Comunità montane, università e istituzioni scolastiche in modo da
valorizzare tutte le risorse locali e capire quale apporto ciascuna
può offrire alle politiche giovanili"
, 25 settembre del
2008.
Nonostante altre sollecitazioni e altre iniziative consiliari,
non riuscimmo mai a confrontarci su una bozza di documento. Senza
demordere, presentammo allora il 18 aprile 2012 una specifica
interrogazione. Ne do lettura, perché dà il senso e spiega in modo
chiaro la posizione che adotteremo nei confronti di questo disegno
di legge, leggo le premesse all'interrogazione:
"nel ricordare
che la legge regionale 21 marzo 1997, n. 8 sulle politiche
giovanili: "Promozione di iniziative sociali, formative e culturali
a favore dei giovani" è "...non più rispondente alle iniziative in
atto e ai riferimenti normativi e culturali italiani ed europei..."
(documento del marzo 2010 dell'Assessorato regionale sanità,
salute, politiche sociali)
- ripeto l'anno: marzo 2010 -
la
necessità di un percorso di revisione della legge era già indicata
a giugno 2007 nel documento "Verso nuove politiche a favore delle
giovani generazioni", tra le proposte da sviluppare nei prossimi
anni, nella parte dedicata alle linee generali in ordine agli
assetti istituzionali e di sistema "...garantire continuità
all'attuale legge regionale sulle politiche giovanili ma, al
contempo, dare vita ad un percorso partecipato con i giovani e con
il territorio per giungere a modifiche da proporre al Consiglio
regionale..."
- giugno 2007 -
a questo obiettivo è stata
dedicata la giornata del 18 marzo 2010 nel corso del terzo
seminario regionale tra amministratori locali in materia di
politiche giovanili: "...In particolare quest'anno, poiché
l'Assessorato ha avviato da poco un percorso partecipativo di
revisione della legge 8/1997, ...è parso opportuno dedicare la
giornata di lavoro all'approfondimento del punto di vista degli
enti locali sui contenuti da considerare nella redazione della
nuova legge..."
-
questo pezzo è tratto dall'invito alla
giornata di dibattito -
non conoscendo
quali siano oggi i
risultati del percorso di revisione della legge regionale sulle
politiche giovanili, tutto ciò premesso i sottoscritti Consiglieri
regionali interrogano l'Assessore regionale competente per
conoscere il lavoro fino ad oggi compiuto in questa direzione ed i
tempi per la redazione della nuova legge e per chiedere la garanzia
che verranno dati alla Commissione consiliare competente i modi e i
tempi necessari per un esame approfondito del disegno di legge
sulle politiche giovanili in fase di predisposizione",
18
aprile 2012.
L'Assessore Albert Lanièce rispose facendo il punto della
situazione sul percorso della revisione della legge sui giovani, ma
nella parte riguardante la garanzia di un lavoro in commissione
rimase sul vago:
"naturalmente
per quanto riguarda la
richiesta di "garanzia che verranno dati alla Commissione
consiliare competente i modi e i tempi necessari per un esame
approfondito del disegno di legge", si fa presente che l'intero
percorso che ha portato alla bozza ha permesso, a chiunque fosse
coinvolto direttamente o indirettamente, di esprimersi in merito.
Ricordo la metodologia che l'Assessorato della sanità ha messo in
atto sin dall'inizio per quanto riguarda questa legge e cioè che, a
partire dalla stesura delle linee guida fino alla predisposizione
dopo un anno di bandi di finanziamento, i progetti sono stati
definiti in collaborazione con i soggetti destinatari -
c'entra
poco quindi questo con la parte riguardante le politiche giovanili
-
quindi, alla luce di questa nuova proposta, si è deciso di
rifare un percorso che veda se questa proposta di istituzione del
Conseil régional des jeunes può essere inserita nell'ambito della
legge, ci saranno queste due riunioni con i gruppi giovanili nella
Media, Alta e Bassa Valle, dopodiché prenderemo atto di quello che
emergerà e procederemo con l'iter successivo della legge"
.
"Procederemo con l'iter successivo della legge"
: parole
dell'Assessore, non capisco però quale sia stato.
Voglio leggere qui in aula un passo del parere del CPEL, che
tutti i colleghi hanno nella allegata documentazione al disegno di
legge.
L'Assemblea del CPEL
ritiene che gli organismi di
rappresentanza individuati siano sovrastrutturati rispetto alle
dimensioni della realtà regionale e troppo formali. L'Assemblea
rileva come l'esperienza maturata in questi anni nell'ambito delle
politiche giovanili abbia già dimostrato la difficoltà e
l'inopportunità di costringere i giovani in forme aggregative
preordinate, formalizzate e rigide. L'Assemblea ritiene che sarebbe
più proficuo lavorare in modo più informale, prevedendo una
partecipazione più snella, più flessibile e, in parte, anche meno
istituzionalizzata, promuovendo nei territori e tra i territori
forme di coordinamento e rappresentanza informali, tra pari, con il
supporto di altri giovani adeguatamente formati".
Dalla lettura
di questa osservazione viene spontanea una domanda, almeno a me,
non so a voi...ma l'Assessore chi ha sentito? Come si è rapportato
con il Consiglio permanente degli enti locali, visto che da anni
con i Comuni c'è in atto un dialogo, prima di proporre
l'istituzione di questi organismi e le modalità del loro
funzionamento? Dalla nota sembrerebbe che neanche il Consiglio
permanente degli enti locali sia stato coinvolto nell'elaborazione
quanto meno di questo articolo 7.
Ovviamente nella replica all'interrogazione di prima chiesi
nuovamente di coinvolgere la commissione consiliare:
"nelle
premesse abbiamo voluto raccogliere il senso dell'iniziativa, una
legge regionale ormai datata, come ha detto l'Assessore, la
necessità quindi di una sua revisione e l'apertura, un paio di anni
fa, di un percorso partecipato - l'incontro-seminario del 2010
degli amministratori degli enti locali - proprio su questo tema. Da
allora non abbiamo saputo più nulla, non abbiamo più avuto
informazioni in merito, e ringrazio l'Assessore per avere dato
un'opportunità a tutti noi, o almeno ai pochi presenti
- anche
allora non era molto interessante questo tema -
di farsi
un'idea, di rendersi conto del lavoro importante, lungo e faticoso
che è stato portato avanti dall'Assessorato, dai funzionari e da
quanti hanno collaborato in questo percorso. Per noi la revisione
della vecchia legge sulle politiche giovanili pare una questione
rilevante. La consideriamo importante perché dobbiamo trovare nuovi
stimoli per promuovere il coinvolgimento e l'attivazione dei
giovani nel proprio territorio; per favorire, attraverso una nuova
legge, il protagonismo giovanile; per incentivare ed incrementare
la responsabilizzazione dei giovani nella realizzazione di
interventi a favore dei giovani e delle giovani; e, in particolare,
per costruire, partendo da loro e dagli amministratori locali, che
abbiamo visto essere interessati ai giovani, un dialogo di
riconoscimento tra giovani ed istituzioni. Della possibilità cioè
che le pubbliche amministrazioni, in particolare gli enti locali,
le pro loco, tutte quelle associazioni che si occupano di
problematiche e politiche giovanili attraverso canali di
comunicazione riescano a creare una rete: ecco perché abbiamo
chiesto modi e tempi.
Mi sembra che sia nata in questo periodo una novità: il
Conseil régional des jeunes. Speriamo che il disegno di legge non
venga a ridosso
- eravamo ad aprile 2012 -
delle vacanze
estive,
perché abbiamo bisogno di tempo per un lavoro che
dovrà essere di approfondimento. Credo che il lavoro partecipato,
fatto a monte, sia importante e credo che una legge di questo tipo,
che aspettiamo da un po' di anni, non può avere carattere
d'urgenza; mi auguro quindi che la commissione abbia la possibilità
di sentire gli attori istituzionali e non, perché dobbiamo fare in
modo che questa legge sia sentita come propria dal territorio, per
poter utilizzare al massimo non solo i fondi che verranno messi a
disposizione, ma anche le potenzialità culturali
- poi vedremo
come il territorio è attento a questo disegno di legge -
quindi
le chiedo, Assessore, di coinvolgere il Consiglio regionale,
partendo proprio dalla relazione iniziale, che potrebbe essere la
presentazione in commissione di questo percorso, e facendo
partecipare ai lavori della commissione l'Assessorato della
pubblica istruzione, che ritengo debba essere coinvolto da subito.
Grazie".
Intanto continuano a passare i mesi e il 6 febbraio 2012
interroghiamo nuovamente l'Assessore competente. Salto alcuni
passaggi della premessa, ma leggo la parte principale
dell'iniziativa consiliare...
(interruzione del Presidente della Regione, fuori
microfono)
...eh? 2013...ah, pardon! 2013. Mi fa piacere che il Presidente
sia molto attento, uno potrebbe dire: "l'ho fatto apposta per
vedere se...", invece è vero...
touché
!
"Nella risposta ad una nostra interpellanza, il 18 aprile
2012, l'Assessore regionale Albert Lanièce precisava che "A
settembre 2010 è stato elaborato il testo definitivo del disegno di
legge, recante: "Promozione e coordinamento delle politiche
giovanili a favore dei giovani" ma che "i lavori hanno subito negli
ultimi mesi un significativo rallentamento, a seguito della
presentazione alla Presidenza del Consiglio da parte di un gruppo
di giovani valdostani, di una proposta per l'istituzione del
Conseil des jeunes...non conoscendo quali siano oggi i risultati
del percorso di revisione della legge regionale sulle politiche
giovanili ed essendo ormai imminente il termine di questa
legislatura; tutto ciò premesso i sottoscritti interrogano
l'Assessore regionale competente per conoscere, ovviamente nei
limiti dettati dal regolamento, il lavoro fino ad oggi compiuto in
questa direzione ed i tempi per la redazione della nuova legge e
per chiedere la garanzia che verranno dati alla commissione
competente i modi e i tempi necessari per un esame approfondito del
disegno di legge sulle politiche giovanili in fase di
predisposizione"
. L'Assessore rispose relazionandoci ancora una
volta sulle diverse tappe che hanno portato alla revisione della
legge; ricordò, che la legge che era pronta a fine 2011, subì un
rallentamento dovuto alla presentazione alla Presidenza del
Consiglio...
"Per quanto riguarda la seconda domanda
- sono parole
dell'Assessore -
"la garanzia che verranno dati alla commissione
competente..."
,
io credo che a breve, in poche settimane
arriverà all'attenzione della commissione competente e quindi
faremo le valutazioni"
,
fine della citazione.
In commissione il disegno di legge arriverà il 13 marzo, con la
nomina del relatore e la sua illustrazione immediata da parte
dell'Assessore competente, cinque settimane dopo la risposta data
in Consiglio regionale. 13 marzo illustrazione e 29 marzo scorso
espressione del parere: 16 giorni, sabato e domenica compresi, per
esprimere il parere su un disegno di legge importante con
all'ordine del giorno, Presidente, altri due disegni di legge e un
atto amministrativo da studiare, come lei sa benissimo, da
approfondire attraverso anche specifiche audizioni. Non è servito a
nulla il fatto che io abbia ribadito in Consiglio regionale nella
replica all'interrogazione del 6 febbraio 2013 - leggo -:
"la
necessità che in commissione non si faccia fretta, non si dica: "in
una settimana voi ci dovete dare il parere""
!
Presidente, quello che sinceramente più sconcerta, e anche
avvilisce, è il fatto che nel mese di settembre 2009 abbia preso
avvio il lavoro di revisione della vecchia legge sui giovani e i
due referenti auditi in commissione il 22 marzo di quest'anno non
conoscevano per nulla il testo del disegno di legge. Audizioni, tra
l'altro, non concordate con l'opposizione e quindi audizioni che
non possono essere definite funzionali alle tesi rappresentate
dalla maggioranza. Leggo dal verbale, perché credo che debba
conoscerlo anche lei, Presidente. I due rappresentanti sono un
insegnante e una studentessa della Consulta regionale degli
studenti. L'insegnante si presenta:
"io sono l'insegnante che è
stata individuata dalla Sovrintendenza come referente per la
Consulta degli studenti"
. A livello del disegno di legge che è
stato presentato non hanno avuto molto tempo per analizzarlo
"...perché ci è arrivato l'altra settimana. Lunedì ci siamo
riuniti, ma non c'era il numero legale.
Io avevo stampato
loro questo disegno di legge, i ragazzi l'hanno letto, ma non sono
riusciti a discuterne tra di loro, avevano poco tempo e pochi
elementi".
Il collega Lanièce André giustamente preoccupato, e
per capire un po' di più, chiede:
"vorrei sapere se, come
Consulta regionale, siete stati coinvolti nella stesura di questo
disegno di legge".
Ci sono delle interferenze nel microfono,
l'insegnante parla con la studentessa, si vede, si capisce che sono
un po' prese in difficoltà e allora Lanièce, per venire loro
incontro, dice:
"no, mai? L'avete visto per la prima volta in
questi giorni? Grazie".
La studentessa allora, per cercare di
venire incontro in qualche maniera a noi, che eravamo un
po'attoniti, ha detto:
"sì, anche perché noi siamo entrambe
nuove. Io e la...io arrivo a settembre e lei in seguito. Le
elezioni si sono tenute ad ottobre, è da pochissimo che siamo in
carica".
Siamo comunque a marzo. L'insegnante però precisa:
"dall'ex Presidente, con cui sono comunque in contatto, non mi è
stato riferito nulla"
e allora la studentessa:
"al passaggio
di consegne io ho riletto tutti i verbali e non mi sembra di aver
mai visto citata questa iniziativa, difatti siamo un po' caduti
dalle nuvole. Non sapevamo bene neanche quale fosse il nostro
ruolo, né come organizzarci"
...rispetto alla nostra richiesta
di un'interpretazione, di un parere sul disegno di legge.
Passiamo adesso all'audizione di un referente di un'associazione
giovanile, è il rappresentante di un'associazione, non di tutte le
associazioni come avevamo erroneamente scritto nella convocazione,
questo ragazzo è il rappresentante di un'associazione che si chiama
"Gli Innominati" (sono quattro le associazioni presenti sul
territorio). Questo ragazzo, tra l'altro molto preciso, era
contento di essere stato chiamato dalla commissione ad esprimere il
parere, insomma molte volte le commissioni servono proprio a
questo: a legare il territorio con la politica e con
l'Amministrazione. Questo ragazzo, tra le altre cose, ha detto che:
"in realtà, del disegno di legge io sono venuto a conoscenza una
settimana e mezza fa, o due dalle e-mail che ho ricevuto
personalmente
-
cioè le
e-mail
che abbiamo
mandato noi come commissione -
non abbiamo mai avuto incontri
prima, mi sono informato come meglio sono riuscito, però non
abbiamo avuto altri incontri con l'assessorato".
Non abbiamo avuto la possibilità di sentire
il referente
del
Conseil régional des jeunes
, perché non si è presentato
in commissione, né ha fatto sapere attraverso posta elettronica il
suo pensiero, le sue valutazioni.
Questo è il quadro, Presidente Rollandin, e lei mi conosce, ho
cercato di essere molto corretto nella rappresentazione di come si
sono svolti i fatti. Questo è il quadro rappresentato in
commissione e, se fossimo coerenti, non avremmo dovuto esprimere
parere, bensì rinviare agli uffici dell'assessorato competente il
disegno di legge per insufficiente approfondimento. Un disegno di
legge che gira tra i diversi uffici dell'Assessorato dal 2011, ma
mai arrivato agli uffici del Consiglio regionale - e di cui noi
solo pochi giorni fa abbiamo potuto avere copia e oggi dobbiamo
esprimere parere su un disegno di legge che due rappresentanti su
tre degli organismi giovanili non avevano mai visto e discusso! Al
di là della correttezza istituzionale, delle considerazioni per il
lavoro delle commissioni consiliari, io non posso esprimere un
parere su una tematica complessa e difficile qual è quella delle
politiche giovanili senza aver avuto la possibilità di un esame, di
un confronto approfondito e documentato...come minimo bisognava
analizzare 32 fascicoli, oltre 280 pagine, a corpo 8. Nonostante le
richieste di confronto, di coinvolgimento fatte, da parte della
Giunta regionale c'è stata la chiusura, la non volontà al dialogo,
non ho parole per commentare un metodo che, di fatto, ha precluso
ogni possibilità al Consiglio di poter svolgere il compito
affidatoci dagli elettori, ecco perché, dopo aver ascoltato il
dibattito generale e la replica del Presidente, il gruppo del
Partito democratico-Sinistra VdA uscirà dall'aula: perché non
vogliamo, neanche con la presenza, avallare l'approvazione di un
disegno di legge che non si è voluto condividere, o quanto meno
discutere con il Consiglio regionale e, Presidente, lei sa bene che
la nostra non è e non vuole essere una strumentalizzazione a pochi
giorni dalle elezioni, ma è una convinta manifestazione di disagio
profondo.
Presidente
- Grazie. Ci sono altre richieste di
intervento? La parola al collega Praduroux.
Praduroux (UV)
- Grazie Presidente.
Semplicemente, anche se è da pochi mesi che sono qua, ad
integrazione di alcuni dati che sono venuti fuori in commissione.
Giustamente la collega Morelli aveva sollecitato e chiesto quante
audizioni erano state fatte per "recuperare" questo disegno di
legge, eccetera, ho fornito stamattina una tabella, dove ci sono
scritte tutte le audizioni fatte, che mi sono state fornite dalle
Politiche sociali; quindi, in effetti, audizioni ne sono state
fatte negli anni passati, io non c'ero, però sono scritte. Al di là
di questo, posso anche dire che cosa? Che chi è venuto in
audizione...sono stati convocati più o meno con l'accordo della
minoranza o no, ma questo direi che non ha importanza...comunque
sono state richieste tutta una serie di audizioni: ad esempio, il
ragazzo di Nus, che è venuto in rappresentanza dell'associazione di
Nus, ha detto:
"ho avuto
è vero
- come dice Rigo -
poco tempo per studiare la legge
,
però la legge mi sembra
tendenzialmente possa funzionare"
e ha solo sollecitato una
richiesta, che è stata inserita all'articolo 9, paragrafo 3,
lettera b): abbiamo inserito l'attività ludico-sportiva, perché lui
riteneva che, per quanto riguarda l'organizzazione di alcune cose
sportive, la legge non lo prevedesse.
Per quanto riguarda la consulta, è anche vero, come ha detto
Rigo, che quelli che sono venuti in audizione hanno detto che non
erano stati...non avevano visto il testo di legge, però la consulta
è anche di nomina annuale, nel senso che quelli che sono venuti in
audizione erano stati nominati da pochi mesi, alle Politiche
regionali mi hanno assicurato che i rappresentanti della consulta
antecedente erano stati auditi, quindi, tutto sommato, non è
neanche tanto vero quello. Il Signor Poletti, mi sembra che si
chiami così il rappresentante che è venuto in...
(interruzione di un consigliere, fuori microfono)
...esatto Poletti, che è venuto a parlare per la Cittadella dei
giovani, che era stato audito, ha fatto una bella relazione di
tutto il funzionamento della Cittadella, che è durata quasi una
mezz'ora, dicendo che comunque questo disegno di legge era positivo
anche per loro, perché dava la possibilità di andare incontro per
questo...in futuro...per proseguire l'attività di questa Cittadella
dei giovani che c'è ad Aosta.
Visto che nessuna legge nasce perfetta, proprio perché stiamo
parlando di giovani, io direi di approvare questa legge per dare
comunque uno spiraglio di luce ai giovani, per i quali siamo
sempre, diciamo, a cercare delle soluzioni...e che lo meritano. Pur
ritenendo vere tutte le esternazioni fatte da Rigo, che sicuramente
per serietà professionale gli riconosco...direi comunque di fare
uno sforzo e al limite prenderci l'impegno, dopo un anno di
funzionamento di questa legge, di andare a correggerla laddove ci
fossero delle correzioni da fare, però chiederei proprio...anche da
parte del Pd di non uscire dall'aula, ma di...proprio perché questa
tematica sui giovani è troppo importante e so che loro ci tengono a
rimanere in aula, grazie.
Presidente
- Grazie. Ci sono altre richieste di
intervento? Se non ce ne sono, la parola alla collega Morelli.
Morelli (ALPE)
- Grazie Presidente.
Io apprezzo l'appello accorato del collega Praduroux, che ha
sempre un atteggiamento molto positivo, ma voglio ricordare che,
quando in commissione sono pervenuti i tre disegni di legge che
andiamo ad affrontare oggi, noi abbiamo fatto una precisa
richiesta, nel senso di dirci - c'era ancora l'Assessore Lanièce -
quali...
(interruzione di un consigliere, fuori microfono)
...era l'ultimo giorno sì...di dirci quali fossero le priorità
del Governo regionale riguardo all'ordine con cui affrontare questi
disegni di legge, perché sin da subito noi abbiamo espresso delle
riserve rispetto ai tempi necessari ad affrontare in modo adeguato
i tre disegni di legge, che sono di un certo rilievo, e, in
particolare, da subito abbiamo espresso delle riserve rispetto a
quello sui giovani. Noi quindi prendiamo atto, insomma, dell'invito
del collega Praduroux, ma la nostra posizione rimane la stessa:
rispetto ai due disegni di legge che seguono - uno sulla
semplificazione amministrativa e l'altro sul volontariato -, ci
siamo impegnati e abbiamo cercato di dare il nostro contributo in
modo fattivo per arrivare a conclusioni che, anche riguardo a quei
due disegni di legge, non sono soddisfacenti. Per quanto riguarda
invece questo disegno di legge sulle politiche giovanili, noi
riteniamo che non si possa licenziare questo testo e rinviarlo poi
alla prossima legislatura per magari fare operare qualche modifica
che lo renda meglio aderente a quelle che sono le esigenze e quindi
anche noi ribadiamo che ci dissociamo, come già ho detto nel mio
intervento precedente, rispetto a questo disegno di legge e non
parteciperemo al voto.
Presidente
- Grazie. Ci sono altre richieste di
intervento? Possiamo chiudere la discussione generale? No, la
parola al collega Donzel.
Donzel (Pd-Sin.VdA)
- Scusate colleghi, ma, vista
l'importanza dell'argomento, come l'ha ricordato il collega
Praduroux, è importante anche entrare magari un po' nel merito
della questione, perché altrimenti sembra che poi tutto si riduca
ad una questione metodologica, ma, come ha fatto bene capire il
collega Rigo...e come ha fatto anche capire la collega Morelli,
dentro la questione metodologica c'è una questione di merito molto
pesante. Allora, per capire la questione di merito, il
Conseil
régional des jeunes
qui in Valle d'Aosta dovrebbe:
"promuovere gemellaggi e scambi nell'ambito dell'Unione
europea...realizzare incontri e dibattiti pubblici sulla condizione
giovanile e su temi di interesse intergenerazionale"
. È molto
interessante invece andare a vedere che cosa fanno nei
conseils
régionals des jeunes
i giovani francesi, perché poi i nostri
ragazzi devono andare lì a lavorare, i nostri vanno lì e gli
dicono: "ma facciamo un gemellaggio, facciamo un dibattito
generico", beh, andate a vedere cosa fanno invece nei
conseils
régionals des jeunes
di queste realtà! Parlano di problemi
concreti, entrano nel merito delle questioni, portano proposte ai
Consigli regionali, cioè diciamo degli adulti, per esempio, gli
argomenti sono:
éducation et formation, développement économique
et emploi
, portano proposte sullo sviluppo economico e
l'impiego, cosa che interessa fortemente i giovani;
culture et
sport, relations internationales, coopération régionale
, cioè
non è che si va e si fa una chiacchierata, sono cose importanti
collega Praduroux, colleghi! Questi
conseils régionals des
jeunes
in Francia sono veramente luoghi di apprendistato della
democrazia, di formazione politica dei giovani cittadini, si
diventa cittadini atti a svolgere attività politica nelle
istituzioni, che siano consigli comunali, consigli regionali,
parlamento e quant'altro: questo è lo scopo, non la socializzazione
fra i giovani per farli parlare un po', perché anche loro si
esprimano...ma quello lo fanno per conto loro! Sono istituzioni
vere e proprie.
Il fatto di non aver condotto nel metodo anche tutta una serie
di dibattiti quindi era voluto a depistare e a depotenziare questo
straordinario strumento di democrazia che potrebbe essere il
Conseil régional des jeunes
e quindi, da questo punto di
vista, anche nel merito c'è parecchio da rivedere rispetto a tale
impostazione, io penso che uno dei primi compiti della prossima
legislatura sarà proprio correggere questa impostazione, che è
completamente sbagliata.
Presidente
- Grazie. Non ci sono altre richieste di
intervento? Possiamo chiudere la discussione generale? La
discussione generale è chiusa. La parola al Presidente
Rollandin.
Rollandin (UV)
- L'esposizione molto puntuale che è stata
fatta dal collega Rigo sulle tempistiche relative al momento in cui
si è iniziato a parlare di questo tema, quindi ancora prima di
questa legislatura per riportarci ad una situazione analoga che è
allora e..."quindi i prossimi faranno" sono passati cinque anni,
con tutto quello che ne è stato di momenti di posizionamenti legati
all'esigenza di sentire A, sentire B, avvenuto, non avvenuto,
dal...quindi da marzo...dal 2008, da settembre 2008, marzo 2012 e
siamo al 2013. Ora, con questo credo che non si possa non ammettere
che si è perso probabilmente troppo tempo, cioè che non ci sono
state le accelerazioni che in altri settori ci sono state su
tematiche, che non erano quelle dei giovani, ma teniamo conto che
di norme specifiche abbiamo riformulato la legge per il settore
assistenza, cioè in tempi direi decorosi. Ora, la valutazione che è
stata fatta conseguentemente a questa analisi dei cinque anni
passati a discutere e non discutere, la bozza che è circolata o che
circolava all'interno della struttura, ma che non ha decollato
all'esterno, che non ha portato...sicuramente è stato un limite e
un grosso limite. Quello che voglio dire è che non è certamente su
questa legge che - io credo di interpretare il sentimento di tutti
- ci sia un discorso elettorale o elettoralistico...no lo voglio
dire perché questa legge dà una serie di indicazioni tenendo conto
di quelle che...come...
(interruzione di un consigliere, fuori microfono)
...esattamente, che è tutta da riempire, quindi questa
qui...devo dire che l'opzione quella che è...bon, la lasciamo
cadere un'altra volta, rispetto al portarla...ha questo vantaggio e
questo svantaggio. Credo che nel suo insieme, leggendo anche delle
valutazioni fatte, pur nel limite di tempo, non è mi è sembrato di
capire che ci fosse anche da parte delle associazioni
giovanili...pur riconfermando che non l'avevano visto...che
avrebbero preferito discuterla di più, ma non c'era un ostracismo,
dire: "non va bene, è sbagliata", c'era il sentimento di dire:
"avremmo preferito discuterla più a lungo, avere più tempo per fare
le nostre considerazioni", che è più che legittimo ed è stato
ricordato. Nell'insieme però la sensazione è che, con tutti i
limiti che può avere, con la definizione di quella che è la
calendarizzazione che viene fatta della definizione nel testo che
andiamo a guardare, definizione degli interventi, come sono stati
inseriti, che cosa teniamo conto come Associazione dei giovani...
Ci sono poi in questo caso anche delle osservazioni puntuali che
lei Rigo ha ricordato, cioè che le valutazioni sul fatto di dire:
"ma come li vogliamo fare questi interventi? I vari organismi sono
sovrastrutturati, sono esagerati, sono troppo complessi?
Semplifichiamo per i giovani". Allora, se rientrano in un discorso
organico con una lista di associazioni che vogliono lavorare e che
sono in qualche modo connotate con dei criteri, automaticamente
purtroppo si va nella direzione di implicare un, tra virgolette,
"albo", o comunque una classificazione che mi permetta di dire
quando li chiamo di che cosa stiamo parlando, chi rappresentano e
perché li chiamo, perché l'altro tema molto delicato su cui in
altre associazioni siamo poi dovuti arrivare a definire anche i
criteri con cui le varie associazioni si formano e si
definiscono.
Io allora sicuramente non posso che riconoscere che gli aspetti
che sono stati citati sono sicuramente corretti e vanno nella
logica di dire non...si potevano sicuramente ridurre i tempi per
arrivare a questo risultato, però il risultato in sé, pur
argomentando e modificando anche con quei due emendamenti su quella
che è l'organizzazione, su quelli che sono i suggerimenti, mi
sembra che sia una legge...ma, proprio perché di larga massima, che
ci sta, non è che abbia delle situazioni anacronistiche, vecchie
rispetto alla legge 8 del 1997, cioè questa un po' d'ordine lo fa!
Onestamente credo che vada a dare degli indirizzi che le stesse
associazioni con tutti i limiti hanno accolto e hanno in qualche
modo detto che poteva essere nella linea corretta, quindi anche sul
Conseil régional des jeunes
, sì che ci sia un'attenzione a
questo organismo, che potrà avere una sua voglia di intervenire in
una serie di argomenti che il collega Donzel ha ricordato, cioè
quelle che sono le premesse di un lavoro, vanno bene, ma non sono
mica in contrasto con la legge, non è che con questo non si può
fare, o non si possono far partecipare queste organizzazioni. Io
quindi francamente non vedo questa legge risolutiva, perché non lo
è risolutiva di tutto, ma, rispetto alla legge che andiamo ad
abrogare e a modificare, ha sicuramente dei punti importanti di
progresso nella linea che si vuole dare da una parte di motivazioni
serie ai giovani affinché siano sempre più loro a rendersi
partecipi di una serie di politiche per i giovani, politiche
giovanili, perché è questo che si vuole, adesso al di là di quello
che si è cercato di fare attraverso l'organizzazione di
manifestazioni, di incontri culturali alla cittadella, piuttosto
che da altre parti, centri culturali che sono nati un po' in tutta
la Valle, cioè l'organizzazione dei giovani ha le forme più
complesse, le organizzazioni teatrali, piuttosto che canore, sono
tutte organizzazioni che di volta in volta nascono con determinate
finalità di organizzarsi e rendere un servizio comunque alla
collettività, prepararsi a quella che è l'età matura.
Io quindi non vedo...cioè non mi sembra che, pur con tutti i
limiti, questa legge vada a creare una barriera o le premesse per
dire: "non si farà". Certamente agevola un po' il lavoro che si
deve ancora fare, perché questa...è vero, se oggi non fossimo
all'ultimo Consiglio, io francamente direi: la rinviamo, ma senza
ombra di dubbio! Non avrei nessun dubbio, però così io credo
sostanzialmente che, con tutti i limiti, sapendo che ci sono stati
questi ritardi, che sono reali...ci sono stati, è inutile
che...documentati in modo più che corretto...quindi noi non
riteniamo di fare un torto alle associazioni, anzi riteniamo che
questo sia un passo avanti importante, parziale che deve essere
completato in tanti tasselli, in tanti modi. Riteniamo però
francamente che con questo ci sia un passo avanti, quindi questo io
vi chiederei di valutare, pur ammettendo tutte le deficienze,
perché è così, io non so come chiamarle in modo diverso, nel
senso...temporali, di approfondimento, di rapporto con le varie
associazioni, è così...è stato così! Oggi, però, non so se noi
rendiamo un servizio dicendo: "va beh, la lasciamo cadere, non ne
parliamo", oppure "prendiamo quello che c'è di buono", non stiamo
mica vendendo come questa...è la panacea per i giovani: questo è un
modo per articolare in un senso più prospettico, più attivo quella
che è l'attività dei giovani.
Prima abbiamo passato un argomento, che è la protezione civile,
dove c'è un impegno forte, dove abbiamo detto tutti qual è
stato...ecco qui l'impegno è più vario, variegato, ci sono diverse
modalità, però questa organizzazione che noi qui andiamo a proporre
va in questa logica, anche con tutti i suoi limiti, il piano per i
giovani insomma quattro definizioni le dà: come ci si organizza, il
Forum dei giovani, mi sembra che, tutto sommato, sia un sistema che
può reggere. Mi si dirà poi: "ma qualcuno dei funzionari che
abbiamo messo al Forum dei giovani ci può anche non stare",
verissimo, magari lo toglieremo all'atto pratico se verrà fuori che
è ridondante, lo si taglierà, io non mi faccio dei problemi su
questo tema, non me ne può importare di meno, cioè nella sua...
Quello che mi dispiacerebbe sarebbe che ci fosse la sensazione
che ammainiamo la...buttiamo via tutto. Io avrei fatica a dire
questo, farei fatica a dire: "è così", è un passo nella direzione
giusta non completo, ecco io non voglio aggiungere altro, perché so
che...insomma, più o meno le cose sono queste, ecco, chiedendovi di
prospettare una situazione che, con quei limiti, è comunque un dato
significativo nella logica che voi stessi avete auspicato, perché
io lo dico: le sollecitazioni che ci sono venute dai banchi dei
colleghi andavano solo nella logica di dire: "ma quando lo
presentate? Quando possiamo discuterlo?" Mica anche...anzi non solo
non eravate contrari, ma eravate per accelerare, quindi lo voglio
ribadire, quindi non sto dicendo che non si è fatto tutto il
possibile, però oggettivamente oggi è l'ultimo giorno di...gli
ultimi giorni di Consiglio, non è che posso dire: "Signori rinviamo
fra 20 giorni, un mese", come si poteva dire, non è più così,
quindi crederei di avere con questi limiti la capacità di prendere
quello che c'è di buono e di analizzarlo per quello che è.
Grazie.
Presidente
- Grazie. In dichiarazione di voto se
vuole...
(interruzione di un consigliere, fuori microfono)
...eh, no...possiamo quindi passare all'analisi dell'articolato,
naturalmente lavoriamo sul nuovo testo della V Commissione.
Articolo 1. Possiamo aprire la votazione sull'articolo 1? Apriamo
la votazione. La votazione è aperta, votate. Colleghi, siete
invitati a rimanere in aula durante la votazione. Possiamo chiudere
la votazione? La votazione è chiusa.
Presenti: 22
Votanti: 22
Favorevoli: 22
L'articolo 1 è approvato.
Posso dare lo stesso risultato per l'articolo 2? Stesso
risultato. Articolo 3: stesso risultato.
Possiamo aprire la votazione sull'articolo 4? La votazione è
aperta, votate colleghi. Tutti hanno votato? Possiamo chiudere la
votazione? La votazione è chiusa.
Presenti: 23
Votanti: 23
Favorevoli: 23
L'articolo 4 è approvato.
Posso dare lo stesso risultato per l'articolo 5? Stesso
risultato. Articolo 6: stesso risultato. Articolo 7: stesso
risultato. Articolo 8: stesso risultato. Articolo 9: stesso
risultato. Articolo 10: stesso risultato. Articolo 11: stesso
risultato. Articolo 12: stesso risultato.
Mettiamo ora in votazione il disegno di legge nel suo complesso.
La votazione è aperta, votate. Possiamo chiudere la votazione?
Presenti: 23
Votanti: 23
Favorevoli: 23
Il disegno di legge è approvato.
Punto 17.3 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK