Consiglio Regionale della Valle d'Aosta - Oggetto del Consiglio n. 2502 del 29 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2502 del 29 novembre 2016 - Resoconto
OGGETTO N. 2502/XIV - Interpellanza: "Attivazione di percorsi
scuola e lavoro presso istituti professionali regionali".
Rosset (Presidente) -
Punto n. 2.03 dell'ordine del
giorno. Per l'illustrazione, ha chiesto la parola la Consigliera
Certan, ne ha facoltà.
Certan (ALPE) -
Ritorniamo su un'interpellanza che
avevamo già presentato per lo scorso Consiglio, ma poi, vista
l'assenza dell'Assessore Donzel, non avevamo potuto discutere; in
realtà, non era così urgente.
Abbiamo seguito il dibattito e abbiamo credo anche un po'
contribuito in questo anno al dibattito riguardante la formazione
professionale. Crediamo che l'Assessore Donzel abbia portato avanti
questo dibattito in modo costruttivo. Credo che le deliberazioni
che sono state fatte in quest'ultimo anno, a partire dalla n. 8 di
gennaio fino a quella del 28 ottobre, delineino che comunque c'è
intenzione - finalmente dico, perché sul tema della formazione
professionale credo che si riassuma tutto il fallimento della
politica dell'Union Valdôtaine in questi anni, perché avevamo
competenza primaria riguardo a questo ed è stato fatto ben poco, se
non quasi nulla, negli anni, dov'è stato fatto sono stati fatti
degli interventi con degli istituti con un altro ruolo e un altro
Statuto, che non erano totalmente pubblici. Riguardo invece alle
scuole e agli istituti professionali pubblici, credo che poco si
sia fatto. In quest'ultimo anno invece qualcosa abbiamo visto e
credo che l'Assessore Donzel si sia fatto carico di questa
tematica, che non è banale; penso sia uno dei settori, a livello
nazionale e a livello europeo, più oggetto di attenzioni. Credo che
il dibattito sulla formazione professionale, sull'apprendistato,
che non è la stessa cosa, però è lì vicino; sull'educazione duale,
che non è la stessa cosa ma è anche quella lì vicino, sono tutti
settori paralleli di istruzione e di scuola-lavoro per far crescere
un concetto diverso di studente e di cittadino. Credo che questo
sia un dibattito non solo attuale ma anche di estrema importanza
vista la delicatezza del momento sia riguardo il settore terziario,
sia però anche riguardo alla sparizione di molti mestieri. Trovo
che siano tutti aspetti che non sono esattamente formazione
professionale, ma che siano tutti lì vicino alla stessa. Per questo
motivo abbiamo richiamato tutte le delibere che lei, Assessore,
conosce bene e credo che quella un po' cardine sia la n. 8 di
gennaio, che in qualche modo ha tracciato le linee guida, sulle
quali il Governo regionale ha decretato i principi di attuazione,
in base ai quattro punti sui quali si articola il sistema regionale
IFP (Istruzione e Formazione Professionale). Lei aveva individuato
cinque punti, che le delibere successive hanno ripreso.
Con la nostra interpellanza, visto che abbiamo notato che per il
2017 e 2018 ci sono un paio di modifiche rispetto alla situazione
attuale, volevamo un po' capire intanto con la prima domanda, pur
conoscendo e pur sapendo bene che il quarto anno la possibilità di
fare questi percorsi dipende molto - ecco perché dicevo che nei
dieci anni precedenti non è stato fatto nulla - dagli enti
accreditati per poter attivare questi percorsi, quindi ci rendiamo
conto che
l'Institut agricole
è uno di questi enti che negli
anni, un po' autonomamente un po'...credendo in questa sfida, ha
fatto questi percorsi, capiamo che l'attivazione del quarto anno
per quest'anno è stata possibile con l'Institut agricole, vorremmo
capire se per il prossimo anno è vostra intenzione, o comunque sta
trovando dei percorsi diversi per altre scuole, altri istituti.
Pur capendo tutte le difficoltà che nelle delibere sono state
anche evidenziate in modo corretto, perché è chiaro che la Valle
d'Aosta ha un numero anche particolare di studenti in questi
settori, a nostro avviso, sono da favorire e da incrementare, anche
facendo delle scelte come sono state fatte in questi anni. La
seconda domanda riguarda soprattutto il corso professionale di
operatore del legno, che non è più stato attivato. Su questo
sappiamo che c'è bisogno di avere un certo numero di iscritti o
preiscrizioni per poter istituire la classe e, in base a questo,
credo che siano state fatte le valutazioni di non averne a
sufficienza. È vero che in una delibera è anche stato richiamato
che l'Assessore all'istruzione potrebbe anche fare delle scelte
diverse sul numero di studenti necessari per l'attivazione di una
classe. Credo che lì forse sarebbe interessante che l'Assessore
usasse le proprie competenze, perché credo che anche delle classi
più piccole e che non rispettano necessariamente il numero di 15,
potrebbe essere interessante, soprattutto per quel settore di
operatore del legno, il cui mercato in Valle d'Aosta negli anni si
è saturato, si è sviluppato negli anni precedenti, ma crediamo
anche che soprattutto l'Istituto professionale di Aosta abbia
investito tanto nel laboratorio per falegnami e che dai prossimi
anni non vedrà più l'attivazione di questo corso. Ora, credo di
aver interpretato in questo modo la non attivazione del corso: di
una mancanza di preiscrizioni. Ci chiediamo se c'è la possibilità,
ho visto che, ad esempio, i corsi di estetica e di acconciatura
sono passati da biennali a triennali con delibera, passaggio che
considero interessante; mi chiedo se, ad esempio, questo corso che
forse all'Istituto professionale di Aosta era di cinque anni
potesse passare a tre anni così da essere corsi leggermente diversi
da quelli che offre il Don Bosco e magari più attrattivi, oppure se
si pensa, con i docenti e con la dirigenza di questi istituti, di
provare a fare un progetto con qualcosa di particolare riguardo a
questo settore, che comunque, a mio avviso, in Valle d'Aosta è
fondamentale. I corsi di operatore del legno in Valle d'Aosta, a
mio avviso, potrebbero essere un altro di quei settori che
dovrebbero essere sostenuti e rilanciati, perlomeno crediamo che
potrebbero esserci degli sbocchi interessanti.
Ascolto volentieri le sue risposte. Ripeto: le nostre richieste
erano proprio per capire quali intenzioni ci sono per gli IFP il
prossimo anno.
Presidente -
Ha chiesto la parola l'Assessore Donzel, ne
ha facoltà.
Donzel (PD-SIN.VDA) -
Grazie collega per aver
argomentato, per aver cercato anche di raccontare lo sforzo che
stiamo facendo rispetto a questo importante settore.
Faccio una premessa e spero che questa cosa possa essere accolta
con favore anche dai colleghi. Io do anche la mia disponibilità ad
andare in commissione magari a spiegare in modo più ampio di quanto
può essere questa risposta, che cercherò di dare, proprio perché
lei ha richiamato anche la storia del passato. Io non vado a
leggere proprio tutta la storia del passato, di com'è evoluta
l'istruzione e la formazione professionale in Valle, perché ci
vorrebbe del tempo e un po' di attenzione, ma se i Commissari hanno
interesse ad approfondire, io do la mia disponibilità. Intanto mi
preme dire che su questo settore è stata comunque fondamentale la
collaborazione con l'Assessorato dell'istruzione, perché se i due
Assessorati, per la piccola parte che compete al settore della
formazione, non avessero la possibilità di collaborare strettamente
con la Sovrintendenza, e in particolare l'ispettore Rosina che
segue questa parte, sarebbe molto difficile per noi portare avanti
questo percorso. Questo percorso però risponde - al di là che
qualcuno dica che non c'è una visione - ad una visione più ampia di
trasformazione della società valdostana e di ripensamento della sua
scuola, in relazione anche a processi di riforma che si stanno
attuando a livello nazionale. Non mi riferisco tanto alla Buona
scuola quanto a come altre Regioni - e non soltanto Trento e
Bolzano, ma in particolare la Lombardia e il Veneto - stiano
profondamente investendo nel settore della formazione
professionale. Si trattava quindi, nell'ambito della Valle d'Aosta
che aveva una forte tradizione di istruzione professionale, non è
che non ha nulla - gli IPR sono istruzione professionale -, di
affiancare a queste forme una parte e sviluppare la formazione
professionale
tout court
e che in qualche modo era stata
relegata per dei ragazzi già un po' più grandi di età. Non è quindi
che non ci fosse, era stata fatta una scelta di quel tipo.
In linea con quanto avviene a livello nazionale, con lo sforzo
che fanno alcune Regioni, abbiamo fatto una rivoluzione con la
delibera n. 8/2016, ma stiamo gradualmente andando a questo
adattamento per non sconvolgere anche l'assetto che ha l'istruzione
in Valle d'Aosta.
Per quanto riguarda il ragionamento: cosa succede rispetto ai
quarti anni? Fino adesso c'era una formazione professionale con un
sistema dell'istruzione pubblica definito in "sussidiarietà
integrativa". Vuol dire che sostanzialmente all'interno di un
percorso di cinque anni già nei primi tre anni era possibile
conseguire una qualifica e questo c'è ancora. I ragazzi alla fine
del terzo anno, nell'IPR di Aosta possono fare il quarto e quinto
anno e prendere un diploma. Adesso abbiamo aperto anche nel
pubblico dei corsi grazie alla collaborazione che arriva dalle
scuole e bisogna riconoscere che in questo senso l'IPR di Aosta è
stato molto attento a quello che stiamo facendo e ha aperto dei
corsi che già per l'anno prossimo vedono due corsi di operatore
elettrico ad Aosta al Corrado Gex e un corso di operatore elettrico
al Brambilla di Verrès. Questi corsi sono in sussidiarietà
complementare: viene ridotta la parte dell'istruzione non delle
materie di classe per aprire spazio alle materie di laboratorio. Io
sto sollecitando queste istituzioni a guardare anche al duale, ad
aprirsi al mondo privato. La stessa cosa avviene anche nel mondo
della formazione professionale, dove partono per la prima volta già
quest'anno e l'anno prossimo, grazie alla collaborazione anche qui
con l'Assessorato del turismo, anche all'IPRA riusciremo a far
partire i primi corsi di formazione professionale vera e propria.
Questi corsi in sussidiarietà complementare e in formazione
professionale non hanno il quarto e il quinto anno, però quello che
abbiamo detto: se dentro questi tre anni si costruiscono dei
ragazzi che hanno una voglia di imparare e di fare, dobbiamo dare
loro degli sbocchi. Per questo si è ragionato intorno ad un quarto
anno e si è partiti dall'
Institut
agricole
perché
aveva già i corsi in sussidiarietà complementare, però anche
sull'Institut agricole stiamo cercando di sollecitare che questi
corsi in sussidiarietà complementare rafforzino la parte
laboratoriale e addirittura guardino al duale, tutti quanti
dobbiamo fare un cammino in quella direzione. La stessa cosa la sto
dicendo anche ai corsi che sono partiti per il benessere: di non
chiudersi nella logica laboratoriale, ma di guardare anche al
percorso in duale.
Mi collego alla sua seconda domanda: del perché il corso del
legno soltanto a Châtillon. Per fare questi corsi di formazione
professionale, sempre più servono investimenti molto forti in
attrezzature, macchinari, laboratori che non possono più essere
fatti soltanto dalla parte pubblica, perché i costi stanno
diventando esagerati, tant'è che addirittura abbiamo dovuto fare un
incontro con il settore dell'istruzione e dire che c'è un problema
negli IPR, che hanno aperto al complementare perché bisogna
finanziare il materiale addirittura per svolgere le attività. La
scuola pubblica fa un po' fatica a correre dietro a questi
meccanismi. Per darle un esempio, dentro alcune esperienze di
formazione professionale che abbiamo avuto ci sono dei collegamenti
strettissimi con il settore privato, tant'è che addirittura sono
dei soggetti privati che forniscono macchinari, attrezzature e in
questo modo si crea questa sinergia nella formazione professionale
con il mondo privatistico. Faccio un esempio: oggi una macchina a
controllo numerico - nella falegnameria bisogna imparare sempre ad
usare anche gli antichi attrezzi, non dico di no - ci costa 100
mila euro e oggi non possiamo permetterci una spesa di questo tipo
in due o tre scuole della Valle d'Aosta. Possiamo fare un
laboratorio molto performante, ancor di più se addirittura c'è una
collaborazione con il mondo privato, che magari fornisce vecchie
macchine che non sono più in uso. A Châtillon hanno rifatto un
laboratorio completamente nuovo facendo un grossissimo investimento
e i numeri degli alunni ci dicono che stanno appena appena in piedi
con quella struttura, ad Aosta da tre anni non riescono a fare una
classe. Piuttosto che aprire una classe ad Aosta per ritrovare tre
o quattro alunni, che magari avevano voglia di fare questa cosa, ma
poi all'ultimo momento si sentono di dire di no...è meglio dar loro
la possibilità di farlo ad alto livello da un'altra parte: è questo
che stiamo cercando di fare. È chiaro che non è una cosa facile,
non è una cosa scontata. Vorrei però dirle che è un territorio che
ha visto chiudere un liceo, ha visto chiudere un istituto tecnico,
allora il fatto di dire: "cerchiamo di non fare azioni di
competizione territoriale spinta" quando all'IPR di Aosta abbiamo
due corsi di operatore elettrico aggiuntivi...uno si specializzi in
un settore, l'altro provi a specializzarsi nell'altro, aumentando
la qualità di queste scuole. Io quindi capisco il suo ragionamento,
ma, per fare un percorso dove si punti alla qualità, alla crescita,
io credo che dobbiamo fare questa strada. Per adesso, dai dati che
abbiamo, non ci sono ragazzi che sono tagliati fuori, perché anche
al Don Bosco i numeri non erano altissimi: parliamo nel 2016-2017
di 17 alunni iscritti, quindi non sono dei numeri altissimi,
rischiare di spaccare ancora ulteriormente è molto delicato.
Quanto al numero minimo di alunni per classe, è un ragionamento
che va fatto con molta cautela perché in Valle d'Aosta l'abbiamo
già abbassato ulteriormente nella formazione professionale. Abbiamo
dei numeri che sono molto al di sotto del livello nazionale, quindi
la Valle d'Aosta sta già facendo uno sforzo enorme dal punto di
vista dell'istruzione per tenere aperte le scuole.
Comunque rimango a disposizione per quegli approfondimenti che
lei ha fatto in premessa.
Presidente -
Ha chiesto la parola la Consigliera Certan,
ne ha facoltà.
Certan (ALPE) -
Grazie Assessore per le risposte. Credo
che su molta parte del suo intervento ci sia piena condivisione. Io
ho citato i processi di riforma della Buona scuola, semplicemente
perché la legge li ha ripresi. In Valle d'Aosta li abbiamo ripresi
un po' all'acqua di rose: li abbiamo citati, li abbiamo messi in
legge, non sono così dettagliati ma poi in effetti si sta lavorando
anche nelle politiche del lavoro e quindi si sta portando avanti.
Concordo con lei che la visione più ampia, i processi di riforma
che sono in atto in Europa ormai chiamino proprio assolutamente una
visione più ampia, ma anche più tecnica e più specializzata. Lo ha
detto, ad esempio, riguardo proprio al corso professionale di
operatore del legno, però, a mio avviso, proprio perché altre
Regioni - come ha ricordato lei - sono davvero molto più avanti di
noi e hanno fatto dei percorsi forse
à petits pas
anche loro
all'inizio, perché credo che Trento e Bolzano, pur avendo numeri
diversi dai nostri, avevano una realtà fatta di piccole realtà,
però non hanno mai abbandonato i corsi tradizionali che vi erano.
Ecco perché, guardando un po' quello che è stato fatto nelle
delibere, credo che si inizino ad intravedere i passi e le tappe
che si vogliono raggiungere, e sono stati affiancati, oltre a
quelli dell'estetica, che probabilmente stanno ancora tirando
molto: ci sono due classi credo attivate, quindi credo che siano in
effetti ancora molto interessanti per il territorio, però penso che
si siano affiancati tutta una serie di percorsi sia nel campo
dell'elettrico che nel campo agricolo, che sicuramente vanno
riconosciuti. Capisco il discorso e sono d'accordo anche che se per
i prossimi anni si riesce a favorire il percorso formativo di
questi ragazzi in un centro molto più specializzato, con
un'attrezzatura molto all'avanguardia, come può essere quella del
Don Bosco, e in qualche modo si favorisce, si fa vivere un tessuto,
che non è proprio quello della città di Aosta, mi può anche andare
bene, però non abbandonerei quanto è stato fatto dal IPR ad Aosta.
In qualche modo cercherei di favorire o farei in modo di poter
comunque potenziare e riattivare qualcosa che magari possa anche
essere da potenziamento a quello che viene fatto a Châtillon, in
che termini non lo so. Probabilmente incontrandosi con gli
insegnanti, con i dirigenti e anche con l'ispettore Rosina, che
comunque lo scorso anno ha seguito anche tutto il percorso
des
adaptions
in quel settore, credo che possano esserci degli
spunti.
Sulla formazione delle classi e la diminuzione del numero posso
capire la sua preoccupazione, però, a mio avviso, nell'ambito di
quella che lei chiama la "visione più ampia" c'è bisogno di capire
quali sono in futuro...e sono d'accordo con lei che si debba anche
in collaborazione con delle imprese private, l'ha richiamato...è un
po' il sistema duale che viaggia in Svizzera. Noi in Valle d'Aosta
siamo stati molto cauti, in questi anni non abbiamo fatto quasi
nulla, è difficile: c'è un sistema imprenditoriale che è una rete,
che c'è ma è labile e non è così facile probabilmente in questo
momento da attivare, soprattutto nel campo della formazione. Credo
che alla fine sia anche fondamentale per la rete di piccole imprese
in Valle d'Aosta che ci sia un gruppo di giovani e una formazione
nuova. Ritengo quindi che le cose siano ancora dei tasselli del
puzzle che si devono mettere ancora insieme in modo migliore, però,
a mio avviso, non va tralasciato nulla. Ora, posso capire la
risposta sul punto n. 2. Per quanto riguarda il punto n. 1, sono
d'accordo che si sia passati dalla sussidiarietà integrativa a
quella complementare, ma sul punto n. 2 le chiedo di non
abbandonare, anche se per il prossimo anno non è attivato, la
possibilità di attivarlo, pur non essendo adesso previsto...trovare
comunque un qualcosa per poterlo fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK