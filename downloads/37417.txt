Consiglio Regionale della Valle d'Aosta - Oggetto del Consiglio n. 1198 del 6 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1198 del 6 maggio 2015 - Resoconto
OGGETTO N. 1198/XIV - Interpellanza: "Problematiche relative
alla risoluzione di contratti di lavoro presso la Casa da gioco di
Saint-Vincent".
Presidente
- Per l'illustrazione, ha chiesto la parola il
Consigliere Ferrero, ne ha facoltà.
Ferrero (M5S) -
Grazie Presidente.
Continuiamo l'analisi della situazione della Casa da gioco di
Saint-Vincent, perché ci riserva sempre delle nuove scoperte man
mano che andiamo avanti. In questo caso analizziamo una questione
che ha coinvolto molti lavoratori della Casa da gioco. Ci sono
stati dei grossi problemi nella gestione dei pensionamenti di
alcuni dipendenti. Non si è capito bene che cosa sia successo,
sembrerebbe che nei confronti di alcuni dipendenti si sia
utilizzato un criterio e nei confronti di altri si sia utilizzato
un criterio diverso. Dobbiamo quindi riuscire a capire anche in
questo caso quali sono le modalità con cui certi tipi di scelte
vengono fatte all'interno della Casa da gioco, dopo, attraverso
un'altra interpellanza, analizzeremo e recupereremo quello che è
stato il lavoro fatto nei precedenti Consigli. Il punto
interrogativo è sempre chi decide, in base a che cosa decide e
perché nei confronti di casi che parrebbero identici o analoghi
vengono poi presi dei comportamenti diversi. Comportamenti diversi
che - non bisogna dimenticarlo - non è che vengono adottati da un
qualcuno che è stato messo lì o che è oberato di lavoro, abbiamo
una serie di dirigenti che sono preposti a questo, che sono pagati
tutti intorno ai 130-140 mila euro lordi all'anno e, di
conseguenza, ci si aspetterebbe anche un minimo di competenza nello
svolgimento delle mansioni. Aspettiamo come al solito le
delucidazioni dell'Assessore.
Presidente -
Per la risposta, ha chiesto la parola
l'Assessore Perron, ne ha facoltà.
Perron (UV) -
Grazie Signor Presidente.
Sul punto 1: a partire dal 2010 ad oggi quattro lavoratori,
coinvolti in piani di uscite per il pensionamento nel quadro delle
politiche aziendali e degli accordi sindacali intercorsi, non sono
risultati in possesso dei richiesti requisiti per il diritto alla
pensione dopo che era già stata posta in atto la risoluzione del
rapporto di lavoro sulla base delle informazioni che l'azienda
aveva ricevuto.
Sul punto 2: certamente non spetta alla società, ma agli
istituti previdenziali valutare la posizione contributiva del
lavoratore. La società si limita ad acquisire e a trattare, per ciò
che le è di competenza, le informazioni fornite direttamente dai
lavoratori oppure attraverso soggetti che danno la loro assistenza.
In pratica l'azienda opera sulla base delle informazioni e dei
documenti che le vengono forniti. In ogni caso essa non ha né il
potere e né l'interesse a svolgere delle indagini per verificare
chi abbia indotto in errore il lavoratore nel valutare la propria
posizione previdenziale.
Sul punto 3: per quanto riguarda le quattro persone interessate
alla risoluzione del rapporto di lavoro, effettuata su una base di
un'errata rappresentazione dei presupposti previdenziali, una è
stata riassunta come previsto dagli accordi sindacali del 2012 e
lascerà questa azienda nel 2016; una seconda è stata riassunta per
gli stessi motivi nel 2013 e ha lasciato l'azienda a fine marzo di
quest'anno; una terza, uscita nel 2011, non è più rientrata in
azienda e ha ottenuto un risarcimento dall'ente che aveva istruito
erroneamente la domanda di pensione, quindi anche qui a
dimostrazione che la società non ha alcuna responsabilità in questo
passaggio; l'ultima ha optato nel 2012 per una proposta aziendale
di incentivo all'esodo in luogo della riassunzione prevista dai
piani aziendali, una soluzione questa che è ha comportato
nell'immediato un risparmio netto rispetto al costo del lavoro del
dipendente, quindi conveniente anche per l'azienda, e in
prospettiva la soluzione definitiva per un esubero strutturale.
Nessun lavoratore quindi ha usufruito del pagamento di contributi
previdenziali al di fuori del rapporto di lavoro.
Sul punto 4 si tratta di vicende nell'ambito delle quali le
uniche parti lese - definiamole così, perché in qualche modo lei
citava così - sono risultate essere i lavoratori coinvolti, quindi
non la società, né tanto meno l'Amministrazione regionale. I
criteri adottati in questo processo - che è un processo importante,
lei ne converrà, di razionalizzazione iniziato nel 2009 - sono
stati improntati al risparmio economico, all'equo trattamento dei
lavoratori nel rispetto degli accordi sindacali sottoscritti e
l'assenza di un contenzioso per l'azienda sotto questo punto di
vista su questa materia ne costituisce in qualche modo la
riprova... Grazie.
Presidente -
Per la replica, ha chiesto la parola il
Consigliere Ferrero, ne ha facoltà.
Ferrero (M5S) -
Grazie Presidente.
Da quanto mi risulta, ci sono ancora dei casi che sono dei casi
dubbi di prepensionamento di lavoratori, in cui sono in corso dei
contenziosi, quindi la situazione non è così lineare com'è stata
delineata attualmente. Bisogna quindi poi inquadrare tutto nel
complesso delle centinaia di lavoratori che adesso, comunque, si
trovano anche in situazioni che sono tutt'altro che definite. Anche
in questi casi certamente...l'Assessore mi dice che c'è stato un
risparmio, sì, un risparmio, però la Casa da gioco ha comunque
dovuto erogare dei fondi nei confronti di un dipendente che
virtualmente era già pensionato, quindi sì, capisco la cosa, però
insomma parlare di risparmio mi sembra un po' eccessivo.
Presidente -
Punto 18 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK