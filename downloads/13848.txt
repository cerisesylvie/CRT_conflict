Consiglio Regionale della Valle d'Aosta - Oggetto del Consiglio n. 338 del 13 dicembre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 338 del 13 dicembre 1993 - Resoconto
OGGETTO N. 338/X - Approvazione del nuovo Regolamento interno
della Consulta regionale per la condizione femminile, ai sensi
dell'articolo 9 della legge regionale 23 giugno 1993, n.
65.
Deliberazione - Il Consiglio
Premesso che l'articolo 9 della legge regionale 23 giugno 1983,
n. 65, prevede che la Consulta regionale per la condizione
femminile rediga un proprio regolamento interno da sottoporre
all'approvazione del Consiglio regionale;
Considerato che la Consulta regionale per la condizione
fem­minile ha trasmesso a questa Presidenza, in data 8 novembre
1993, il nuovo testo del regolamento interno, approvato nel cor­so
dell'Assemblea del 25 ottobre 1993;
Visto il parere favorevole rilasciato dal Dirigente del Servizio
affari generali della Presidenza del Consiglio, ai sensi del
com­binato disposto dell'articolo 72 della legge regionale n.
3/1956 e successive modificazioni, e dell'articolo 21 della legge
regionale n. 18/1980 e successive modificazioni, in ordine alla
legittimità della presente deliberazione;
Richiamata la legge regionale 23 giugno 1983, n. 65;
Visto il parere della II Commissione consiliare permanente;
delibera
1) di approvare nel sottoriportato testo il nuovo regolamento
interno della Consulta regionale per la condizione femminile;
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 1 del
decreto legislativo 13 febbraio 1993 n. 40, co­me corretto dal
successivo decreto legislativo 10 novembre 1993, n. 479, e di darne
esecuzione.
Regolamento interno
(...omissis...)
Presidente -
Alla deliberazione testé letta,
iscritta al punto 13 dell'ordine del giorno, è allegato il parere
favorevole della II Commissione permanente. Ha chiesto la parola il
Consigliere Linty.
Linty (LN) -
Vorrei fare una breve considerazione.
Dopo aver esaminato le vicende che, qualche tempo fa, hanno
coinvolto la Consulta per la condizione femminile, riteniamo di non
condividere il modo istituzionale in cui la stessa è gestita.
Inoltre, non riuscendo a vedere i benefici dell'azione della
Consulta, specie in conside­razione dei costi di gestione, pari a
100 milioni all'anno, e di quelli per il personale regionale
occupato e ritenendo che le donne valdostane non abbiano affatto
bisogno della Consulta, dal momento che noi tutti dovremmo sentirci
seriamente impe­gnati nel volerle integrare con sempre maggiore
efficacia nel mondo attivo valdostano, ci asteniamo dal votare il
presente Regolamento.
Presidente -
Ha chiesto la parola il Consigliere
Squarzino Secondina.
Squarzino (VA) -
Visto che il Consigliere Linty è
capace di provocare tante mie reazioni, credo che alla fine della
legislatura tutti i dialoghi tra lui e la sottoscritta potrebbero
essere raccolti in un libro...
(...interruzione...)
... comunque suppongo sempre di parlare a persone
intelligenti.
Io non pensavo di intervenire su questo Regolamento che la
Consulta si è dato per organizzare meglio i propri lavori. Mi
sembra, però, che l'intervento del Consigliere Linty voglia
get­tare un po' di discredito su tale istituzione.
Personalmente, credo invece molto importante che anche in Valle,
come in tante altre parti d'Italia, le varie associazioni che si
occupano di rappresentanza femminile in politica, nel volontariato,
nella cultura, abbiano uno spazio in cui incontrarsi, in cui
confron­tarsi ed in cui accogliere e condividere le problematiche
che emergono dal lavoro che le stesse svolgono sul territorio. In
tale luogo, si tenta di dare una risposta ad alcuni grossi problemi
che toccano non solo la popolazione femminile, ma tutta la
po­polazione della Valle.
In linea di massima, io credo che quando ci si occupa dei
pro­blemi sollevati dal mondo femminile si abbia quasi sempre a che
fare con situazioni difficili, che toccano le fasce più deboli. La
Consulta è quindi una specie di osservatorio che presta particolare
attenzione ad alcune debolezze della società, in cui è bene che la
collettività intervenga.
Rispetto poi alla richiesta di tagliare i fondi, credo che in
questi due giorni di discussione sul bilancio vedremo casi di
spreco ben maggiore di quello che ci può essere qui.
Non solo, ma credo che il contributo previsto in questa delibera
sia una ben minima cosa rispetto all'attività annuale di tutta una
serie di associazioni. Credo, quindi, che solo alla fine dell'anno,
dopo aver giudicato eventualmente carente il pro­gramma presentato
dalla Consulta, si potrà dire: "Poiché quest'anno non avete speso
bene i vostri soldi, l'anno prossimo ve li ridurremo".
Ritengo che finora, cioè in questi primi anni di sua attività,
la Consulta abbia sempre individuato importanti problemi e settori
di attività e di interesse, anche culturale, che le hanno permesso
di dare un notevole contributo alla riflessio­ne civile. É vero che
molti non utilizzano i risultati delle ricer­che o dei lavori
promossi dalla Consulta, ma ciò non può essere addebitato a lei, ma
- semmai - va a demerito di chi non li usa.
Presidente -
Ha chiesto la parola il Consigliere
Linty.
Linty (LN) -
Condivido il senso di alcune
considerazioni del Consigliere Se­condina Squarzino. Io non pongo
in discussione l'esistenza della Consulta, ma ritengo che dovrebbe
essere un'associazione come tutte le altre, come, ad esempio,
quella per la tutela dei mino­ri...; invece, essa beneficia di una
particolare tutela da parte della Presidenza del Consiglio. Io
chiedo, allora, che tutte le as­sociazioni che si occupano dei
minori...
(...interruzione...)
... dei malati di AIDS o delle fasce più emarginate... abbiano
lo stesso trattamento della Consulta. Era questo il senso del mio
intervento.
Presidente -
Ricordo al Consigliere Linty che il
provvedimento in oggetto concerne l'applicazione di una legge
regionale votata da questo Consiglio e che se vuole mettere in
discussione la legge, lo può fare in qualsiasi momento.
Se nessun Consigliere chiede la parola, pongo in votazione la
deliberazione nel suo complesso.
Presenti: 29
Votanti: 27
Favorevoli: 27
Astenuti: 2 (Linty e Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK