Consiglio Regionale della Valle d'Aosta - Oggetto del Consiglio n. 684 del 23 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 684 del 23 maggio 2019 - Resoconto
OGGETTO N. 684/XV - Interrogazioni: "Eventuale
esternalizzazione di alcuni servizi per anziani" e
"Riorganizzazione del sistema di assistenza alle persone
anziane".
Farcoz (Président) -
Les
points n° 26 et n° 30 de
l'ordre du jour sont discutés conjointement. La parole à
l'Assesseur Baccega.
Baccega (UV) -
Credo che occuperò il tempo a me destinato
per le due interrogazioni che sono state accumunate nella risposta,
in quanto pongono quesiti quasi simili nelle premesse. Il primo dei
due quesiti riguarda la riorganizzazione del sistema di assistenza
alle persone anziane con riferimento in particolare alle
microcomunità presenti sul territorio valdostano. Nel secondo
quesito si domanda se in questa logica sono previsti degli
spostamenti rispetto alla struttura di geriatria e alla struttura
di psichiatria con il coinvolgimento della RSA J.B. Festaz e micro
di Variney. Infine si chiede se i servizi della struttura di Roisan
verranno eventualmente esternalizzati come previsto dalla delibera
della Giunta dell'
Unité des Communes valdôtaines
Grand-Combin n. 24 del 22 maggio 2018. Io partirei proprio con il
rispondere a quest'ultimo quesito. La deliberazione assunta
dall'Unité des Communes è stata indirizzata all'Amministrazione
regionale per conoscenza e rientra nella libera determinazione
dell'Unité, che può a pieno diritto organizzare i servizi resi a
favore delle persone anziane nel migliore e più efficiente modo
possibile in relazione alle risorse umane e finanziarie a
disposizione. L'esternalizzazione dei servizi è una tipologia
organizzativa già adottata da diversi enti gestori, integralmente,
nel Comune di Aosta, o parzialmente, come da modello organizzativo
che è adottato dall'Unité des Communes valdôtaines Grand-Paradis,
che ha esternalizzato due microcomunità: quella di Cogne e quella
di Arvier e per le quali la gestione diretta risultava difficile e
sicuramente antieconomica, mantenendo però la gestione diretta
delle rimanenti strutture: mi riferisco a quelle di Saint-Pierre,
Sarre e Introd.
Il panorama delle micro in questo momento è parecchio
attenzionato dall'Assessorato in quanto stiamo facendo tutta una
serie di sopralluoghi per valutare tutti gli interventi rispetto
alla legge n. 80 e rispetto alla delibera sull'accreditamento. La
preferenza verso una gestione diretta dei servizi,
l'esternalizzazione totale e parziale, la centralizzazione in
un'unica azienda o piuttosto la spinta verso la "voucherizzazione"
dei servizi, liberalizzando di fatto il settore e lasciando alla
Pubblica Amministrazione un mero ruolo di regolamentazione di
controllo del sistema del
welfare
regionale sono scelte
importanti e determinanti nella definizione dello scenario dei
servizi sociali nei prossimi anni. Ne abbiamo già parlato, questo
Consiglio ne ha già parlato, il tema è ancora all'ordine del
giorno. Certo è che, data la tendenza verso una sempre più
accentuata scarsità di risorse sarebbe opportuna la condivisione
degli indirizzi da intraprendere, valutando congiuntamente gli
aspetti caratterizzanti di ciascun modello organizzativo ed
evitando di disperdere le ormai limitate risorse a disposizione in
iniziative differenti e contrastanti tra loro. In questo contesto è
stata anche avviata un'analisi per valutare l'esternalizzazione
della struttura di Roisan da parte dell'Unité, come peraltro
avvenuto già per altre strutture e come previsto dalla delibera del
22 maggio 2018 dell'Unité appunto.
Per quanto riguarda il secondo quesito, rispondo che è stata
recentemente presa in considerazione l'ipotesi dell'istituzione di
due nuclei di RSA (Residenza Sanitaria Assistenziale) o UAP (Unità
di Assistenza Prolungata) per complessivi 33-35 posti letto gestiti
direttamente dall'Azienda USL. Questo presso la struttura
attualmente adibita a microcomunità di Variney, che verrebbe
pertanto riconvertita e adeguata al fine di erogare servizi di tipo
socio-sanitario. Questi due nuclei di RSA e di Unità di Assistenza
Prolungata, che andrebbero a sostituirsi all'attuale nucleo di 20
posti collocato presso la Casa di riposo J.B. Festaz, sarebbero
idonei ad accogliere i pazienti ricoverati presso il Reparto di
Geriatria che attualmente, per carenza di posti o per difficoltà di
inserimento, non possono essere collocati presso le strutture
extraospedaliere benché rientranti nelle tipologie previste per
l'inserimento in RSA e UAP. Inoltre questa soluzione, che prevede
la gestione diretta della struttura da parte dell'Azienda USL,
consentirebbe di risolvere le criticità legate alla gestione di
tali nuclei presso la Casa di riposo J.B. Festaz, quali le
difficoltà a fornire assistenza ad ammalati sempre più complessi e
dimessi dall'ospedale. Va detto e va sottolineato che più volte la
Direzione della Casa di riposo ha manifestato la volontà di voler
unificare la destinazione della struttura a microcomunità in modo
da poter gestire in maniera più efficace ed efficiente.
Per quanto riguarda la riorganizzazione del sistema di
assistenza alle persone anziane, posso dire che l'Amministrazione
regionale nel corso degli ultimi anni ha affrontato più volte tale
tema; abbiamo ancora parlato, credo, due mesi fa del sistema di
assistenza alle persone anziane. Recentemente nel corso del 2017
l'Assessorato ha lavorato ad un disegno di legge concernente
l'istituzione di un'azienda speciale per i servizi assistenziali
alle persone non autosufficienti che sul modello delle aziende
speciali consortili avesse quali enti di riferimento sia la Regione
che l'Unité des Communes. La prospettata azienda speciale avrebbe
dovuto gestire tutti i servizi assistenziali alle persone non
autosufficienti, attualmente gestiti direttamente dall'Unité e
dalla Regione, quindi sia quelli rivolti agli anziani,
microcomunità, sia quelli rivolti ai disabili: i famosi CEA.
L'istituzione di un ente strumentale dotato di personalità
giuridica di diritto pubblico e di autonomia organizzativa
gestionale consentirebbe altresì di effettuare le opportune
valutazioni in ordine al contratto di lavoro dell'istituenda
azienda dalla quale dovranno dipendere, oltre i lavoratori con
qualifica di operatore socio-sanitario, anche gli attuali
infermieri forniti dall'Azienda USL.
Alla luce della legge di riordino delle professioni sanitarie
recentemente approvata dallo Stato, che ricomprende tra le
professioni sanitarie anche le professioni socio-sanitarie, sarà
possibile valutare con le organizzazioni sindacali il passaggio dei
contratti di lavoro del personale dall'area contrattuale del
comparto unico regionale all'area contrattuale del comparto
sanità.
Parallelamente alla stesura del disegno di legge, l'Assessorato
ha affidato all'Università della Valle d'Aosta lo svolgimento di
due studi da unire alla presentazione della proposta legislativa
per fornire una visione ampia e compiuta del possibile sistema di
welfare
della Valle d'Aosta rispetto alla non
autosufficienza, con un orizzonte temporale di breve, medio e lungo
periodo. I due studi affidati all'Università della Valle d'Aosta,
entrambi conclusosi nel 2018 e presentati pubblicamente nel mese di
novembre 2018, hanno riguardato l'analisi della sostenibilità
organizzativa ed economica della prospettata azienda speciale e la
definizione del modello organizzativo di dettaglio al fine di
evitare, nel passaggio dalle attuali gestioni in capo alle Unité
alla gestione unica centralizzata, di perdere i valori e le virtù
gestionali sviluppate dalle Unité in questi anni; la prospettiva
del modello di welfare della Valle d'Aosta, attraverso l'esame
dell'evoluzione attesa dei bisogni dell'assistenza della
popolazione anziana e l'analisi di diverse soluzioni organizzative
in vigore in altre regioni italiane ed estere, verso le quali il
modello di welfare valdostano potrebbe orientarsi... è una
valutazione ancora in atto. Il disegno di legge potrebbe
rappresentare una delle possibili soluzioni organizzative e non ha
la pretesa di rappresentare la soluzione migliore in assoluto,
restando sempre percorribili altre strade quali l'esercizio dei
servizi in forma associata tra due o più Unité e, ai sensi di tale
disposizione, potrebbe infatti profilarsi una convenzione alla
quale potrebbero aderire tutte le Unité des Communes interessate,
mentre il Comune di Aosta, che ha adottato un modello gestionale
diverso, ripeto l'esternalizzazione dei servizi, potrebbe
continuare a mantenere una gestione differente dei servizi. Pur
essendo tale soluzione organizzativa ritenuta meno efficace in
un'ottica di sistema, tale soluzione ha comunque la valenza di
un'alternativa.
Parallelamente l'Assessorato sta portando avanti una serie di
piccoli interventi volti a migliorare la gestione dei servizi resi
a favore delle persone anziane e, in particolare, a coloro che sono
indirizzati verso i servizi residenziali, rivedendo, grazie
all'istituzione di gruppi e tavoli di lavoro con componenti dei
vari organi coinvolti, CELVA, referenti regionali dei servizi,
delle Unité e Azienda USL, le modalità operative di funzionamento
dell'Unità di Valutazione Multidimensionale (UVMD), che si occupa
ovviamente delle collocazioni delle persone anziane, la definizione
rispetto a degli
standard
regionali di funzionamento dei
servizi, della presa in carico degli utenti, della garanzia e del
rispetto delle attività amministrative connesse all'inserimento
nella struttura. Tutti aspetti di dettaglio che tuttavia, se
coordinati e gestiti organicamente, consentono il reale
miglioramento dei servizi resi ai cittadini.
Non è contemplata l'ipotesi di collocare i posti-letto della
Geriatria in strutture non ospedaliere, come le sopracitate
microcomunità, in quanto queste ultime sono strutture di tipo
socio-assistenziale e non di tipo sanitario. È tuttavia in corso la
valutazione dell'eventuale istituzione di due nuclei di RSA per
complessivi 33 e 35 posti gestiti direttamente dall'Azienda USL
presso la microcomunità di Variney, che verrebbe pertanto
riconvertita e adeguata al fine di erogare servizi di tipo
socio-sanitario. Questi due nuclei, che andrebbero a sostituirsi
all'attuale nucleo di 20 posti attualmente collocato presso la Casa
di riposo J.B. Festaz, sarebbero idonei ad accogliere pazienti
ricoverati presso il Reparto di Geriatria, che attualmente, per
carenza di posti o per difficoltà di inserimento, non possono
essere collocati presso altre strutture ospedaliere.
Al momento non c'è nulla di definito, sono solo alcune
valutazioni che hanno avuto un grande eco sui
media
e sono
state valutazioni fatte tra l'Unité, tra l'Azienda USL e che
abbiamo seguito passo passo con l'Assessorato anche attraverso i
lunghi sopralluoghi che abbiamo pianificato in questi giorni e nei
giorni scorsi. Si stanno facendo altre valutazioni che richiedono
ovviamente degli approfondimenti, perché la priorità vera è quella
di riportare la psichiatria in un ambito ospedaliero, tutto nasce
dal desiderio e dalla volontà di portarla in ospedale. Il resto
degli eventuali spostamenti sarà valutato portando al centro
dell'attenzione i pazienti e le famiglie, il personale coinvolto e
soprattutto l'efficacia e l'efficienza delle azioni che saranno
programmate. In tutto questo percorso ovviamente sarà coinvolta la
Commissione, saranno coinvolti i sindacati, perché il percorso è
piuttosto complicato.
Président -
La parole au collègue Cognetta pour la
réplique.
Cognetta (MOUV') -
Assessore, io rispondo per quanto
riguarda i due punti che erano oggetto della mia interrogazione, in
particolare appunto quello che chiedeva se si voleva trasferire
l'RSA del J.B. Festaz a Variney e se si era data risposta
all'eventuale esternalizzazione di Roisan. Tutto questo discorso
ovviamente fa perno su questa legge che già due mesi fa è stata
sollecitata e che a questo punto direi che sarebbe il caso di fare
apparire nelle commissioni. Vede, Assessore, da quello che ho
capito dalla sua risposta, non essendoci nulla di ancora
definitivo, ma avendo già intrapreso una certa strada da parte
della Comunità montana e lasciando fare sul territorio quello che
giustamente possono fare in totale autonomia le varie
Unité
,
stiamo andando verso una privatizzazione strisciante, anzi direi
per nulla strisciante. La privatizzazione si sta di fatto
evidenziando e questo è anche colpa dell'Amministrazione regionale
che non dà una risposta efficace. Nella delibera del 2018 hanno
fatto lo studio e diciamo che loro si sistemano in che modo?
Intendo dire l'Unité Grand-Combin. Avendo le spese più importanti
nelle due micro, quella di Variney e quella di Roisan, perché hanno
un disavanzo dalla delibera per la prima di 168.000 euro e per la
seconda di 85.000, a questo punto gli si dà la soluzione... si sta
valutando la soluzione di far diventare Variney RSA e quindi
spostarla a carico dell'USL e Roisan esternalizzarla. A questo
punto l'Unité non ha più nessun disavanzo, perché rimane solo un
problema a due, ma è di 12.000 euro che, effettivamente, rispetto
agli attuali 261.000... di fatto finiscono. Sa cos'è però? Il
problema è che la Regione non fa ciò che deve fare.
L'Amministrazione regionale, il Governo regionale non dà una
risposta né al territorio, né ovviamente all'Unité, anche perché lo
spostamento di Variney, come saprà, comporta dei rischi da un punto
di vista sanitario, perché è piuttosto distante rispetto al J.B.
Festaz. È già esplosa la polemica rispetto ai tempi di percorrenza
virtuali che ci sono tra la sede di Variney e l'ospedale qualora
qualche paziente dovesse stare male, è un fatto. Vi è poi tutta una
questione che riguarda i dipendenti, perché lei dice: "spostamento
da un comparto all'altro". Io non conosco i contratti nel
dettaglio, dovrei sicuramente fare degli approfondimenti, però
credo che il comparto sanitario sia più oneroso rispetto al
comparto attuale, quindi ben venga, credo, per i dipendenti. Le
risorse ci sono? Se ci sono, benissimo. Qui però devono
pronunciarsi i sindacati, credo, non noi.
Un'altra cosa altrettanto importante... ritengo che se noi non
abbiamo un'idea chiara di come gestire il
welfare
, di come
gestire tutta questa faccenda e soprattutto di come programmare per
il futuro, di fatto non avremo più nulla da gestire, perché le
Unité non riescono più economicamente a sostenere queste cose.
Vede, Assessore, al di là delle differenze politiche che ci
contrappongono, se questo problema, che è un problema che riguarda
tutti... e in aggiunta direi riguarderà sempre di più la
popolazione valdostana che sta continuando a invecchiare e i
giovani stanno continuando ad andar via - questo lo sapete, no? -
quindi avremo ancora di più questo problema nei prossimi dieci
anni, se noi non l'affrontiamo oggi, Assessore... "oggi" vuol dire
quest'anno, "oggi" vuol dire che deve presentare al più presto la
legge e dobbiamo al più presto portarla in commissione, fare gli
opportuni approfondimenti e i commissari, e non solo, con le parti
sociali trovare una soluzione a questo problema, sennò andremo
avanti a soluzioni
spot
come quella che si sta mettendo in
campo su Variney e sulla Grand-Combin ed effettivamente non va bene
così. Allora la pregherei, Assessore, veramente di far muovere i
suoi uffici e di cominciare al più presto l'iter.
L'altra cosa anche che la pregherei molto velocemente di fare è
di portarci i dati, portarci dei dati effettivi sui costi e sui
tempi, perché la legge, sa, si può scrivere, ma poi bisogna vedere
i tempi di applicazione e...
Président -
Pour la réplique, la parole au collègue
Bertin.
Bertin (RC-AC) -
Già in altre occasioni abbiamo
affrontato questa questione, che è difatti una priorità anche in
ragione dell'invecchiamento della popolazione, che renderà questa,
se non gestita in modo corretto, un'emergenza. Sappiamo com'è nato
il sistema anni fa, era ben diverso da quello attuale, bisogna
intervenire e farlo con una certa lungimiranza e non con interventi
limitati a
spot
, che poi creano delle situazioni poi
difficilmente gestibili. Questa è una di quelle priorità anche in
ragione dell'invecchiamento della popolazione e non può essere
sottovalutata. Il fatto che si facciano questi spostamenti un po' a
domino, creando cambiamenti o perlomeno ipotizzando cambiamenti che
al momento non sono ancora a quanto pare decisi, credo sia un modo
di procedere che rischia di essere un po' improvvisato,
evidentemente bisogna avere un quadro di riferimento generale e
un'idea sul come gestire questo settore nei prossimi anni, tenendo
in considerazione anche che questo coinvolge molte persone in un
momento estremamente delicato della propria vita e delle famiglie e
che l'impatto sociale è evidentemente molto rilevante. L'invito
perciò è - con questa interrogazione si voleva anche far emergere
questa problematica - di affrontare la questione nel modo più
appropriato, tenendo presente che comunque i tempi sono limitati.
Come si è detto, la popolazione invecchia e non vorremmo trovarci -
già oggi la situazione è critica, sempre più difficile da gestire
in ragione delle risorse limitate - in una situazione di emergenza
con tutto quello che può comportare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK