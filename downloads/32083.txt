Consiglio Regionale della Valle d'Aosta - Oggetto del Consiglio n. 915 del 2 dicembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 915 del 2 dicembre 2009 - Resoconto
OGGETTO N. 915/XIII - Disegno di legge: "Nuova disciplina
dell'assetto contabile, gestionale e di controllo dell'Azienda
regionale sanitaria USL della Valle d'Aosta (Azienda USL).
Abrogazione della legge regionale 16 luglio 1996, n. 19".
CAPO I
FINANZIAMENTO
Articolo 1
(Fonti di finanziamento)
1. Le risorse disponibili per il finanziamento dell'Azienda
regionale sanitaria USL della Valle d'Aosta (Azienda USL) sono
determinate annualmente dalla Regione con legge finanziaria e
assegnate annualmente dalla Giunta regionale, tenuto conto dei
livelli essenziali e uniformi di assistenza sanitaria di cui
all'articolo 1 del decreto legislativo 30 dicembre 1992, n. 502
(Riordino della disciplina in materia sanitaria, a norma
dell'articolo 1 della legge 23 ottobre 1992, n. 421), e di quanto
previsto dall'articolo 6 della legge regionale 25 gennaio 2000, n.
5 (Norme per la razionalizzazione dell'organizzazione del Servizio
socio-sanitario regionale e per il miglioramento della qualità e
dell'appropriatezza delle prestazioni sanitarie, socio-sanitarie e
socio-assistenziali prodotte ed erogate nella regione).
2. Le fonti di finanziamento di parte corrente dell'Azienda
USL, oltre a quelle di cui al comma 1, sono costituite da:
a) contributi e trasferimenti provenienti da amministrazioni
statali, da amministrazioni locali e da altri enti
pubblici;
b) ricavi e proventi diversi per servizi resi a pubbliche
amministrazioni e a privati, ivi compresi gli introiti derivanti
dall'attività libero-professionale, i corrispettivi relativi a
servizi integrativi a pagamento e le risorse acquisite da contratti
e convenzioni;
c) concorsi, recuperi e rimborsi spese, ivi comprese le quote
di partecipazione alla spesa eventualmente dovute da soggetti
privati;
d) ricavi e rendite derivanti dall'utilizzo del
patrimonio;
e) risultati economici positivi;
f) donazioni e altri atti di liberalità.
3. Al finanziamento di progetti e di interventi particolari
previsti dalla programmazione sanitaria statale e regionale o da
programmi specifici proposti dalla Regione o dall'Azienda USL si
provvede, con deliberazione della Giunta regionale, in conformità
ai principi della programmazione sanitaria regionale.
4. Le prestazioni sanitarie rese a soggetti residenti in
ambiti territoriali diversi dalla regione sono compensate tra le
stesse regioni, sulla base delle previste certificazioni e con le
modalità definite dalla Giunta regionale.
5. Al finanziamento delle spese in conto capitale
dell'Azienda USL provvede la Regione mediante le quote stabilite
con legge finanziaria, nei limiti degli stanziamenti di bilancio.
La Giunta regionale, con propria deliberazione, assegna dette quote
all'Azienda USL.
6. L'Azienda USL, per il finanziamento di spese di
investimento e previa autorizzazione della Giunta regionale, può,
inoltre, contrarre mutui o accedere ad altre forme di credito, di
durata in ogni caso non superiore a dieci anni. L'autorizzazione
regionale alla contrazione di mutui o all'accensione di altre forme
di credito può essere concessa fino ad un ammontare complessivo
delle relative rate, per capitale ed interessi, non superiore al 15
per cento del valore costituito dalle poste del bilancio di
previsione annuale dell'Azienda USL relative alle risorse derivanti
dalle fonti di finanziamento di cui al comma 2, lettere b), c), d),
e) e f), con esclusione degli importi relativi ad
investimenti.
7. L'Azienda USL può attivare anticipazioni bancarie con
l'istituto di credito cui è affidato il servizio di tesoreria,
nella misura massima di un dodicesimo dell'ammontare annuo delle
entrate previste nel bilancio di competenza, al netto delle partite
di giro.
Articolo 2
(Servizio di tesoreria)
1. Il servizio di tesoreria dell'Azienda USL è affidato,
tramite apposita convenzione successiva a procedura di evidenza
pubblica, ad un istituto di credito autorizzato a svolgere le
attività di cui all'articolo 10 del decreto legislativo 1°
settembre 1993, n. 385 (Testo unico delle leggi in materia bancaria
e creditizia).
2. Il Direttore generale dell'Azienda USL, con propria
deliberazione, definisce le specifiche modalità e procedure dei
pagamenti dell'Azienda USL ed individua i soggetti autorizzati a
disporre i pagamenti stessi.
CAPO II
BILANCI DI PREVISIONE
Articolo 3
(Bilancio pluriennale di previsione)
1. Il bilancio pluriennale rappresenta il quadro delle
risorse che l'Azienda USL prevede di acquisire e di impiegare
durante il periodo di validità del programma pluriennale di
attività e di spesa, per l'attuazione degli indirizzi della
programmazione socio-sanitaria regionale.
2. Il bilancio pluriennale ha durata triennale ed è
annualmente aggiornato per scorrimento.
3. Il bilancio pluriennale è articolato nelle seguenti
parti:
a) parte economica;
b) parte finanziaria;
c) parte patrimoniale.
4. Il bilancio pluriennale è strutturato secondo lo schema
obbligatorio previsto dalla normativa statale vigente in
materia.
Articolo 4
(Bilancio preventivo)
1. Il bilancio preventivo dimostra, con maggior grado di
analisi rispetto al bilancio pluriennale, il previsto risultato
economico complessivo finale dell'Azienda USL per l'anno
considerato.
2. Il bilancio preventivo deve essere formulato secondo lo
schema obbligatorio previsto dalla normativa statale vigente in
materia e accompagnato dalla relazione del Direttore generale e del
Collegio sindacale dell'Azienda USL.
3. La relazione del Direttore generale deve indicare, in
particolare:
a) gli investimenti da attuarsi nell'esercizio, con
l'indicazione della spesa prevista nell'anno e le relative modalità
di finanziamento;
b) le prestazioni che si intendono erogare in rapporto a
quelle erogate nell'esercizio precedente;
c) i valori più significativi dell'ultimo bilancio di
esercizio adottato;
d) i dati analitici relativi al personale con le variazioni
previste nell'anno;
e) i flussi di cassa previsti.
Articolo 5
(Adozione dei bilanci di previsione)
1. Il Direttore generale adotta, con propria deliberazione,
il piano attuativo locale (PAL) di cui all'articolo 8 della l.r.
5/2000, il bilancio pluriennale e il bilancio di previsione entro
il 30 aprile di ciascun anno. Tale deliberazione è immediatamente
trasmessa al Collegio sindacale e, entro dieci giorni
dall'adozione, alla Giunta regionale, corredata della relazione del
Collegio sindacale, ai fini del controllo previsto dall'articolo 44
della l.r. 5/2000.
2. Il Direttore generale, fino all'approvazione del bilancio
preventivo da parte della Giunta regionale, ne effettua la
gestione, autorizzando le spese entro il limite degli stanziamenti
disposti dal bilancio pluriennale.
3. Qualora intervengano modificazioni del quadro normativo di
riferimento, la Giunta regionale è autorizzata ad apportare
variazioni all'accordo di programma di cui all'articolo 7 della
l.r. 5/2000.
CAPO III
BUDGET
Art. 6
(Metodica di budget)
1. Allo scopo di pervenire, in un arco temporale annuale e
con sistematico riferimento alle scelte di pianificazione e
programmazione, alla formulazione di articolate e puntuali
previsioni relativamente ai risultati da conseguire, alle attività
da realizzare, ai fattori operativi da utilizzare, alle risorse
finanziarie da acquisire ed impiegare e agli investimenti da
compiere, l'Azienda USL adotta la metodica di budget.
2. La metodica di budget si sviluppa secondo una struttura
che comprende:
a) il documento di pianificazione pluriennale, di seguito
denominato piano strategico aziendale;
b) il documento di programmazione che contiene gli obiettivi
annuali individuati per il raggiungimento degli obiettivi
strategici;
c) i budget dei centri di responsabilità.
Articolo 7
(Piano strategico aziendale)
1. Il piano strategico aziendale rappresenta il quadro delle
iniziative in cui l'Azienda USL impegna le risorse per perseguire i
fabbisogni di salute della popolazione regionale, individuati anche
in attuazione degli indirizzi della programmazione socio-sanitaria
regionale.
2. Il piano strategico aziendale ha durata triennale ed è
aggiornato annualmente nella parte relativa alle iniziative
annuali.
3. Le risorse che l'Azienda USL utilizza per il
raggiungimento degli obiettivi presenti nel piano strategico
aziendale sono quelle previste nel bilancio pluriennale.
Articolo 8
(Documento di programmazione)
1. Il documento di programmazione contiene gli obiettivi e le
azioni previsti dal piano strategico aziendale, da realizzare
nell'anno di competenza.
2. Il documento di programmazione è elaborato dal Direttore
generale in aderenza ai contenuti e alle scelte dei piani,
programmi e progetti adottati e indica obiettivi, linee guida,
criteri, vincoli e parametri per l'elaborazione dei budget.
Articolo 9
(Budget di centro di responsabilità)
1. I budget di centro di responsabilità sono formulati con
riguardo alle strutture aziendali inserite nell'atto costitutivo
aziendale di cui all'articolo 10 della l.r. 5/2000.
2. I budget sono articolati e strutturati in modo da
consentire la rappresentazione degli aspetti economici, rendendo
possibile l'attribuzione delle responsabilità di gestione e di
risultato mediante l'individuazione degli obiettivi da conseguire,
delle attività da svolgere e delle risorse assegnate.
3. I budget sono adottati dal Direttore generale entro il 28
febbraio dell'esercizio cui si riferiscono.
Articolo 10
(Controllo periodico e revisione dei budget)
1. I budget di centro di responsabilità sono sottoposti, con
cadenza trimestrale ed entro quarantacinque giorni dalla scadenza
del trimestre di riferimento, alla verifica dello stato di
avanzamento, con lo scopo di porre in evidenza, rispetto ai dati di
budget, gli eventuali scostamenti nel prosieguo della gestione.
L'esito di tale verifica è contenuto in apposito rapporto.
2. A seguito dei controlli di cui al comma 1, il Direttore
generale, qualora ne ravvisi l'opportunità e, in ogni caso, a
fronte di situazioni di previsto squilibrio economico, procede alla
revisione dei budget.
3. Qualora dal rapporto di cui al comma 1 emergano elementi
di possibile squilibrio economico e, in ogni caso, con riferimento
alle relazioni trimestrali e alle revisioni dei budget, il Collegio
sindacale redige una relazione con le proprie osservazioni da
trasmettere alla struttura regionale competente in materia di
sanità, di seguito denominata struttura competente, entro la fine
del secondo mese successivo alla scadenza del periodo di
riferimento.
CAPO IV
PATRIMONIO
Articolo 11
(Classificazione dei beni)
1. I beni appartenenti all'Azienda USL sono classificati in
beni patrimoniali indisponibili e beni patrimoniali
disponibili.
2. Sono beni patrimoniali indisponibili tutti i beni
direttamente strumentali all'esercizio delle funzioni
istituzionali.
3. Sono beni patrimoniali disponibili i beni destinati a
produrre un reddito costituito da frutti naturali o civili, oltre
ai beni non compresi tra quelli indicati al comma 2.
4. Il regime patrimoniale di cui ai commi 2 e 3 si applica
anche ai diritti reali su beni appartenenti ad altri soggetti,
quando tali diritti sono costituiti in favore dei beni dell'Azienda
USL.
5. Il Direttore generale provvede alla classificazione dei
beni in relazione all'effettiva destinazione degli stessi.
6. L'ammortamento del costo dei beni patrimoniali è
determinato sulla base di criteri stabiliti dal Direttore generale,
nei modi e termini di legge.
Articolo 12
(Inventario)
1. Il patrimonio dell'Azienda USL è descritto in un apposito
inventario.
2. L'inventario deve essere redatto ogni anno e si chiude con
il bilancio dell'esercizio.
3. Nell'inventario devono essere contenuti tutti i dati
necessari all'esatta identificazione dei beni e in
particolare:
a) il titolo di provenienza, i dati catastali e la rendita
imponibile, qualora si tratti di beni immobili;
b) il valore iniziale e le successive variazioni, ivi
compresa l'indicazione della quota di ammortamento
disposta;
c) l'eventuale redditività.
4. I beni culturali sono annotati in un apposito titolo
dell'inventario, dal quale risultino:
a) la descrizione del bene;
b) lo stato di conservazione;
c) il luogo di collocazione;
d) il riferimento alla scheda inventariale dell'Istituto
centrale per il catalogo e la documentazione del Ministero per i
beni e le attività culturali.
5. Le tipologie dei beni descritti negli inventari devono
corrispondere a quelle indicate nello stato patrimoniale adottato
sulla base dello schema previsto dalla normativa statale vigente in
materia.
6. I beni mobili non più idonei all'uso loro assegnato per
vetustà o per qualsiasi altro motivo sono dichiarati fuori uso e
scaricati dal relativo inventario, previo accertamento
tecnico-economico delle condizioni che determinano tale stato. Alla
dichiarazione di fuori uso provvede il Direttore generale che
dispone altresì per la destinazione dei beni interessati, dandone
comunicazione al Collegio sindacale.
7. Qualora non sussistano particolari motivazioni che
determinino una diversa utilizzazione, i beni dichiarati fuori uso
possono essere ceduti ad altre strutture pubbliche o, in subordine,
per iniziative di carattere umanitario o di cooperazione allo
sviluppo, al Fondo delle Nazioni unite per l'infanzia (UNICEF),
alla Caritas, alla Croce rossa internazionale (CRI), alle sezioni
territoriali e alle organizzazioni non governative riconosciute ai
sensi degli articoli 28 e 29 della legge 26 febbraio 1987, n. 49
(Nuova disciplina della cooperazione dell'Italia con i paesi in via
di sviluppo), nonché alle associazioni di volontariato iscritte nel
registro regionale di cui all'articolo 6 della legge regionale 22
luglio 2005, n. 16 (Disciplina del volontariato e
dell'associazionismo di promozione sociale. Modificazioni alla
legge regionale 21 aprile 1994, n. 12 (Contributi a favore di
associazioni ed enti di tutela dei cittadini invalidi, mutilati e
handicappati operanti in Valle d'Aosta), e abrogazione delle leggi
regionali 6 dicembre 1993, n. 83, e 9 febbraio 1996, n. 5).
8. La cessione dei beni fuori uso ai soggetti di cui al comma
7 avviene sulla base della presentazione, da parte dell'ente o
organismo richiedente, di una dichiarazione inerente
all'utilizzazione e destinazione dei beni.
Articolo 13
(Consegnatari dei beni)
1. Il Direttore generale dell'Azienda USL individua i
dipendenti a cui debbono essere dati in consegna i beni
mobili.
2. I dipendenti di cui al comma 1 hanno l'obbligo di
vigilanza sui beni avuti in consegna e provvedono alla tenuta dei
relativi registri.
Articolo 14
(Valutazione dei beni)
1. Il Direttore generale determina il valore dei beni sulla
base dei seguenti criteri:
a) i beni immobili destinati ad uso pubblico sono valutati in
relazione al prezzo di acquisto, rivalutato al valore di stima
qualora si tratti di acquisti effettuati da oltre cinque anni, al
costo sostenuto per la costruzione e ai costi sostenuti per la
manutenzione straordinaria;
b) i beni immobili che producono reddito sono valutati in
relazione al prezzo di acquisto e successivamente considerando il
reddito prodotto congiuntamente con il valore di mercato, lo stato
di usura, il costo di manutenzione e gli altri oneri;
c) i beni mobili di uso durevole sono valutati in relazione
al prezzo di acquisto, diminuito della quota di
ammortamento;
d) i beni mobili di normale consumo sono valutati in
relazione al prezzo di acquisto;
e) i crediti, i debiti e i titoli di Stato sono valutati in
relazione al valore nominale;
f) i mutui passivi e i debiti residui sono valutati in linea
capitale;
g) le rendite sono valutate attraverso la capitalizzazione
del rateo annuo al tasso annuo legale;
h) i beni culturali sono valutati in base al valore di
mercato o di copertura assicurativa.
2. Per quanto non previsto dal comma 1, per la valutazione
degli elementi che compongono il patrimonio si applicano le
disposizioni del codice civile in materia di criteri di
valutazione.
Articolo 15
(Destinazione d'uso dei beni disponibili)
1. I beni appartenenti al patrimonio disponibile sono
destinati all'uso loro assegnato dal Direttore generale.
2. L'assegnazione avviene:
a) a titolo oneroso, mediante contratti di locazione, di
affitto o di uso a soggetti, pubblici o privati, dietro
corrispettivo di un canone;
b) a titolo gratuito, mediante contratti di comodato a
soggetti pubblici o privati senza scopo di lucro che perseguono
finalità di interesse generale in materia di assistenza sanitaria e
socio-sanitaria.
Articolo 16
(Cancellazione di beni dal patrimonio indisponibile)
1. La cancellazione di beni dal patrimonio indisponibile e la
conseguente iscrizione nel patrimonio disponibile è disposta dal
Direttore generale, previa autorizzazione della Giunta regionale
per i beni di valore residuo superiore a euro 50.000.
2. Per gli adempimenti di cui al comma 1, il Direttore
generale trasmette alla Giunta regionale apposita richiesta di
autorizzazione con adeguate indicazioni in merito:
a) ai motivi per i quali si intende procedere alla
cancellazione;
b) ai fini perseguiti con la cancellazione stessa.
3. Nei casi in cui, oltre alla cancellazione, sia prevista
l'alienazione, la richiesta di autorizzazione deve altresì
contenere specifica indicazione del valore del bene, da
determinarsi sulla base dei criteri fissati ai sensi dell'articolo
14.
Articolo 17
(Alienazione dei beni patrimoniali)
1. Il Direttore generale può provvedere, previa comunicazione
alla struttura competente, nel caso di beni immobili,
all'alienazione dei beni patrimoniali disponibili, in conformità a
quanto previsto dai commi 2 e 3, se di importo inferiore a euro
100.000, e previa autorizzazione della Giunta regionale, se di
importo superiore.
2. L'alienazione è effettuata, di norma, mediante procedura
aperta ovvero mediante procedura ristretta, quando in relazione
alle caratteristiche del bene è individuabile un ristretto numero
di soggetti interessati.
3. È ammesso il ricorso alla procedura negoziata nei seguenti
casi:
a) quando le procedure aperte o ristrette siano andate
deserte;
b) quando ricorrano circostanze eccezionali di estrema
urgenza, adeguatamente motivate;
c) quando la scelta del contraente sia determinata da
oggettive ragioni di interesse pubblico, che individuano un
soggetto pubblico o privato, avente scopi istituzionali di pubblico
interesse, quale possibile utilizzatore del bene di cui si
tratta.
CAPO V
CONTRATTI
Articolo 18
(Forniture di beni e servizi)
1. Agli appalti di servizi e forniture affidati dall'Azienda
USL si applicano le disposizioni di cui al decreto legislativo 12
aprile 2006, n. 163 (Codice dei contratti pubblici relativi a
lavori, servizi e forniture in attuazione delle direttive
2004/17/CE e 2004/18/CE).
2. Ai sensi dell'articolo 125 del d.lgs. 163/2006, l'Azienda
USL definisce mediante regolamento adottato dal Direttore generale
le modalità per l'acquisizione di beni e di servizi in economia,
sulla base dei seguenti principi:
a) programmazione pluriennale e annuale delle principali
acquisizioni di beni e di servizi;
b) coerenza dei programmi di acquisto con il bilancio
preventivo e i budget di centro di responsabilità;
c) trasparenza e massima tutela della concorrenza, in quanto
strumentali al perseguimento dei fini istituzionali secondo i
principi di cui all'articolo 1, comma 2, del d.lgs. 502/1992, con
la definizione di criteri per l'affidamento che prevedano adeguate
valutazioni sia mediante confronti concorrenziali sia mediante
adeguate e documentate indagini di mercato;
d) definizione delle procedure di acquisizione per tipologie
di contratto.
3. L'attività negoziale dell'Azienda USL deve ispirarsi ai
principi di cui al comma 2 e svolgersi secondo lealtà e
correttezza.
4. Per l'acquisizione di beni e di servizi in economia,
l'attività negoziale è avviata con l'invio della lettera d'invito
da parte dei soggetti individuati, quali responsabili del
procedimento, dal regolamento di cui al comma 2,
contenente:
a) l'oggetto della prestazione e il valore di stima della
stessa;
b) i termini per la ricezione dell'offerta;
c) i criteri per la scelta del contraente;
d) le eventuali garanzie, le caratteristiche tecniche, la
qualità e le modalità di esecuzione;
e) le modalità di pagamento;
f) la facoltà per l'Azienda USL, in caso di inadempimento, di
risolvere il contratto e di provvedere all'esecuzione a spese
dell'aggiudicatario;
g) ogni altra indicazione ritenuta necessaria.
5. L'Azienda USL invita a contrattare i soggetti individuati,
in misura non inferiore a cinque ove la situazione di mercato lo
consenta e fatta salva la possibilità di affidamento diretto per
servizi e forniture di importo inferiore a 20.000 euro, garantendo
condizioni paritarie, con indicazione dei vincoli che l'Azienda si
assume e delle facoltà che la stessa si riserva, a fronte di
un'eventuale offerta, nella fase della successiva negoziazione,
compresa la facoltà di non addivenire alla conclusione del
contratto.
6. La scelta del contraente, sulla base delle offerte
pervenute, è effettuata dal soggetto competente ad impegnare
l'Azienda USL, individuato dal regolamento di cui al comma 2, che
provvede a negoziare le migliori condizioni di fornitura,
individuando l'offerta più vantaggiosa, in relazione agli aspetti
economici e agli altri elementi contrattuali indicati nella lettera
di invito, e alla stipulazione del contratto. È assicurato il
ricorso alla valutazione multidisciplinare, in relazione alle
caratteristiche del bene o servizio da acquisire e al suo
utilizzo.
7. Il regolamento di cui al comma 2 disciplina le modalità di
stipulazione del contratto da parte del soggetto competente,
prevedendo anche l'eventuale decisione di non addivenire alla
stipulazione del contratto, che deve essere comunque adeguatamente
motivata. Tale regolamento può, inoltre, prevedere la possibilità
di negoziare le migliori condizioni e concludere il relativo
contratto anche in presenza di un'unica offerta, previa verifica di
mercato, risultante da specifica relazione, che accerti la
congruità delle condizioni economiche proposte.
8. Qualora in una categoria di beni e di servizi non siano
individuati operatori economici in numero sufficiente a garantire
un'effettiva concorrenza, l'Azienda USL provvede a pubblicare la
lettera di invito di cui al comma 4 mediante apposita informativa
sul proprio sito Internet.
9. L'Azienda USL ha comunque l'obbligo di accertare la
sussistenza di convenzioni definite da CONSIP S.p.A., fatta salva
la possibilità di non aderire, ai sensi dell'articolo 26, comma 3,
della legge 23 dicembre 1999, n. 488 (Legge finanziaria 2000),
qualora i parametri di prezzo-qualità conseguibili autonomamente
siano più favorevoli. A tal fine, l'Azienda USL esperisce procedure
di mercato utilizzando il prezzo definito dalle convenzioni CONSIP
S.p.A. come base d'asta al ribasso.
10. L'Azienda USL è autorizzata a partecipare ad un
osservatorio regionale di controllo dei prezzi di beni e servizi
sanitari di cui all'articolo 6, comma 2, della legge 23 dicembre
1994, n. 724 (Misure di razionalizzazione della finanza pubblica),
ad utilizzare i dati ivi contenuti al fine dell'obbligatoria
attestazione di congruità da riportarsi in ogni atto di acquisto e
ad attivare forme di accreditamento dei fornitori.
11. L'Azienda USL è autorizzata ad avvalersi di centrali di
committenza ai sensi dell'articolo 33 del d.lgs. 163/2006 e a
stipulare accordi con altri enti del Servizio sanitario nazionale
(SSN), al fine di razionalizzare la spesa e di ottimizzare le
procedure di scelta dei contraenti, in conformità alle disposizioni
vigenti.
Articolo 19
(Appalti e concessione di lavori)
1. Agli appalti e alle concessioni di lavori affidati
dall'Azienda USL si applicano le disposizioni regionali vigenti in
materia, ivi comprese quelle afferenti l'esecuzione in economia di
lavori mediante amministrazione diretta o cottimo
fiduciario.
2. I piani di fattibilità, i progetti e la direzione lavori
per la costruzione di opere pubbliche sanitarie possono essere
affidati anche alle strutture tecniche dipendenti dall'Azienda
USL.
CAPO VI
CONTABILITA'
Articolo 20
(Contabilità economico-patrimoniale)
1. L'Azienda USL adotta la contabilità
economico-patrimoniale, con lo scopo di determinare il risultato
economico d'esercizio e il patrimonio di funzionamento.
2. La contabilità economico-patrimoniale rileva i valori
relativi ai costi, ai ricavi e ai proventi imputabili alla
competenza economica dell'esercizio e i connessi valori che
misurano la consistenza e le variazioni degli elementi attivi e
passivi del patrimonio.
Articolo 21
(Piano dei conti)
1. I valori relativi ai costi, ai ricavi, ai proventi e ai
componenti patrimoniali sono classificati in conti. Ogni conto deve
raggruppare elementi omogenei in grado di rendere significative le
singole classi di valori. L'insieme dei conti costituisce il piano
dei conti.
2. Allo scopo di agevolare la diretta imputazione dei valori
rilevati dalla contabilità economico-patrimoniale alle fondamentali
strutture dell'Azienda USL, il piano dei conti è articolato in
conti unici, sezionali e riepilogativi.
3. Il piano dei conti è formulato sulla base di uno schema
rispondente alla normativa vigente in materia e da ulteriori
esigenze conoscitive dell'Azienda USL.
Articolo 22
(Scritture contabili obbligatorie)
1. L'Azienda USL deve tenere le seguenti scritture
obbligatorie:
a) libro giornale;
b) libro degli inventari;
c) libro delle deliberazioni del Direttore generale;
d) libro delle adunanze e dei verbali del Collegio
sindacale.
2. Con riguardo ai criteri e alle modalità di tenuta e di
conservazione delle scritture obbligatorie di cui al comma 1, si
applicano le disposizioni di cui agli articoli da 2214 a 2220 del
codice civile.
Articolo 23
(Contabilità analitica)
1. L'Azienda USL applica la contabilità analitica con lo
scopo di attuare, attraverso operazioni di classificazione,
localizzazione e imputazione, raggruppamenti di valori economici
articolati sulla base delle caratteristiche dei processi produttivi
ed erogativi.
2. La contabilità analitica elabora i valori relativi ai
costi di produzione e di erogazione, ai ricavi, ai proventi, ai
prezzi interni con riferimento a oggetti individuati di
rilevazione. Gli oggetti di rilevazione sono rappresentati:
a) dai centri di responsabilità;
b) da eventuali centri di costo presenti nel centro di
responsabilità;
c) da beni, servizi e prestazioni destinati all'utenza
esterna o da impiegare internamente all'Azienda USL.
3. I dati di base contabili ed extracontabili per
l'alimentazione della contabilità analitica sono tratti dal sistema
informativo dell'Azienda USL e in particolare dalla contabilità
economico-patrimoniale.
Articolo 24
(Contabilità di magazzino)
1. Nell'ambito della contabilità analitica, l'Azienda USL
istituisce un'apposita contabilità di magazzino mediante idonee
rilevazioni che indicano distintamente, per categorie omogenee di
beni, le quantità esistenti all'inizio dell'esercizio, i carichi e
gli scarichi e la giacenza al termine di ogni mese.
CAPO VII
BILANCIO DI ESERCIZIO
Articolo 25
(Bilancio di esercizio)
1. Il bilancio di esercizio rappresenta il risultato
economico, nonché la situazione patrimoniale e finanziaria
dell'Azienda USL.
2. Il bilancio di esercizio è deliberato dal Direttore
generale entro il 31 maggio dell'anno successivo a quello a cui si
riferisce ed è immediatamente trasmesso al Collegio sindacale. Il
bilancio d'esercizio è poi inviato, entro dieci giorni dalla sua
adozione, alla struttura competente, corredato della relazione
sulla gestione e della relazione del Collegio sindacale, ai fini
del controllo previsto dall'articolo 44 della l.r. 5/2000. Nello
stesso termine, il bilancio di esercizio è trasmesso al Consiglio
permanente degli enti locali.
Articolo 26
(Principi e criteri di redazione del bilancio di
esercizio)
1. Nella redazione del bilancio di esercizio devono essere
osservati i seguenti principi:
a) la valutazione delle poste deve essere fatta secondo
prudenza e nella prospettiva della continuazione dell'attività
aziendale;
b) deve tenersi conto dei ricavi, dei proventi e dei costi di
competenza dell'esercizio, indipendentemente dalla data
dell'incasso o del pagamento;
c) deve tenersi conto dei rischi e delle perdite di
competenza dell'esercizio, anche se conosciuti dopo la
chiusura.
2. La modificazione dei criteri di valutazione da un
esercizio all'altro è consentita solo in casi eccezionali. La nota
integrativa motiva la deroga e ne indica l'influenza sulla
rappresentazione del risultato economico e della situazione
patrimoniale e finanziaria.
Articolo 27
(Criteri di ammortamento)
1. Il costo delle immobilizzazioni, materiali e immateriali,
strumentali all'esercizio dell'attività, la cui utilizzazione è
limitata nel tempo, deve essere sistematicamente ammortizzato in
ogni esercizio in relazione con la residua possibilità di
utilizzazione.
2. Le quote di ammortamento sono calcolate applicando al
costo dei beni i coefficienti base stabiliti dal decreto del
Ministro delle finanze 31 dicembre 1988 (Coefficienti di
ammortamento del costo dei beni materiali strumentali impiegati
nell'esercizio di attività commerciali, arti e professioni), per
categorie di beni omogenei, avuto riguardo al normale periodo di
deterioramento e consumo. Eventuali deroghe a tale criterio di
calcolo devono essere giustificate analiticamente nella nota
integrativa e devono formare oggetto di un punto specifico della
relazione del Collegio sindacale al bilancio di esercizio.
Articolo 28
(Struttura del bilancio di esercizio)
1. Il bilancio di esercizio è costituito dallo stato
patrimoniale, dal conto economico e dalla nota integrativa.
2. Lo stato patrimoniale rappresenta le attività, le
passività e il patrimonio netto esistente alla chiusura
dell'esercizio.
3. Il conto economico rappresenta gli elementi positivi e
negativi del reddito che incidono sul risultato economico
d'esercizio, evidenziando tale risultato.
4. Per ogni posta dello stato patrimoniale e del conto
economico, le risultanze devono essere comparate con quella del
bilancio economico preventivo e con quella corrispondente
dell'esercizio precedente. Se le poste non sono comparabili, quelle
relative all'esercizio precedente devono essere adattate. La non
comparabilità e l'adattamento o l'impossibilità di adattamento
devono essere segnalati e commentati nella nota
integrativa.
5. La nota integrativa deve essere redatta in conformità
all'articolo 2427 del codice civile.
Articolo 29
(Relazione sulla gestione)
1. Il bilancio di esercizio deve essere corredato di una
relazione del Direttore generale sulla situazione dell'Azienda USL,
sull'andamento della gestione nel suo complesso e distintamente per
gli aggregati fondamentali, con particolare riguardo ai costi, ai
ricavi, ai proventi e agli investimenti.
2. La relazione sulla gestione deve inoltre indicare:
a) le motivazioni dei principali scostamenti rispetto al
bilancio economico preventivo;
b) una sintesi dei risultati della gestione, in termini di
analisi dei costi, dei rendimenti e dei risultati per livelli di
assistenza.
3. Nel caso in cui il bilancio dimostri una perdita di
esercizio, nella relazione sulla gestione deve essere data separata
evidenza all'analisi delle specifiche cause del risultato
negativo.
Articolo 30
(Risultati economici di esercizio)
1. L'eventuale risultato economico positivo di esercizio
costituisce il fondo di riserva. Il fondo di riserva è destinato,
previa autorizzazione della Giunta regionale, in via prioritaria ai
rinnovi e agli adeguamenti contrattuali del personale dipendente e
convenzionato, ad investimenti in conto capitale o ad individuati
progetti per il recupero di efficienza; altre destinazioni sono
ammesse solo in via subordinata e quando non alterino le condizioni
prospettiche di equilibrio della gestione.
2. Nel caso di perdita, il Direttore generale deve formulare,
in accompagnamento al bilancio di esercizio, una separata proposta
che indichi le modalità di copertura della perdita e le azioni per
il riequilibrio della situazione economica. La proposta è
accompagnata dalle osservazioni del Collegio sindacale e forma
oggetto di deliberazione del Direttore generale.
3. Alla perdita di esercizio si fa fronte utilizzando
prioritariamente fondi di riserva eventualmente disponibili.
Qualora l'importo dei fondi di riserva non risultasse sufficiente
per la copertura della perdita, alla stessa si fa fronte o
attraverso l'alienazione di beni appartenenti al patrimonio
disponibile ovvero mediante specifici interventi del Direttore
generale sulle modalità di organizzazione e di funzionamento
dell'Azienda USL, tesi a garantire economie di gestione.
Articolo 31
(Pubblicità del bilancio di esercizio)
1. Il bilancio di esercizio, completo della relazione sulla
gestione e della relazione del Collegio sindacale, è pubblicato nel
Bollettino ufficiale della Regione.
CAPO VIII
CONTROLLO DI GESTIONE
Articolo 32
(Controllo di gestione)
1. Al fine di valutare l'efficacia, l'efficienza e
l'economicità dell'azione amministrativa, l'Azienda USL adotta il
metodo del controllo di gestione.
2. Gli elementi del controllo di gestione sono la struttura
organizzativa, la struttura tecnico-contabile e il sistema di
pianificazione, di programmazione e di controllo.
Articolo 33
(Struttura organizzativa del controllo di gestione)
1. La struttura organizzativa del controllo di gestione è
costituita dalla struttura aziendale preposta al supporto del
processo di pianificazione, di programmazione e di controllo e
dalle strutture aziendali preposte alle principali aree
organizzative dell'Azienda USL di cui all'articolo 26 della l.r.
5/2000.
2. I centri di responsabilità corrispondono alle strutture
aziendali alle quali sono assegnate, mediante la metodica di
budget, le risorse necessarie per lo svolgimento di specifiche
attività volte all'ottenimento di individuati risultati.
3. Ad una struttura aziendale è attribuita la qualificazione
di centro di responsabilità quando risponde alle seguenti
caratteristiche:
a) omogeneità delle attività svolte;
b) rilevanza in valore assoluto delle risorse
impiegate;
c) presenza di un responsabile di gestione e di
risultato.
4. L'insieme dei centri di responsabilità costituisce il
piano dei centri di responsabilità.
Articolo 34
(Struttura tecnico-contabile del controllo di
gestione)
1. La struttura tecnico-contabile del controllo di gestione è
costituita dall'insieme organizzato degli strumenti informativi che
consentono la raccolta, l'analisi e la diffusione delle
informazioni per lo svolgimento del processo di pianificazione,
programmazione e controllo, nonché dalle risorse umane impegnate in
detta attività.
2. La struttura tecnico-contabile del controllo di gestione
si avvale dei documenti di pianificazione aziendale, regionale e
statale per l'individuazione delle iniziative funzionali alla
strategia aziendale; essa si avvale, inoltre, dei dati e delle
informazioni derivanti dalla contabilità economico-patrimoniale,
dalla contabilità analitica, dalla metodica di budget e da ogni
ulteriore informazione derivabile dal sistema informativo
dell'Azienda USL, per la rilevazione analitica degli scostamenti.
La rilevazione analitica degli scostamenti avviene per confronto
periodico tra dati di budget e dati consuntivi con riguardo ai
volumi delle risorse complessivamente assorbite, ai singoli fattori
operativi impiegati e ai risultati ottenuti.
Articolo 35
(Sistema di pianificazione, di programmazione e di
controllo)
1. Il sistema di pianificazione, di programmazione e di
controllo è attivato dal Direttore generale che provvede mediante
apposite deliberazioni:
a) ad emanare il piano strategico aziendale, da cui derivano
i piani operativi annuali che concorrono alla formazione del PAL e
del documento di programmazione;
b) ad individuare il piano dei centri di responsabilità
economica e il responsabile di ciascun centro;
c) a definire la struttura degli strumenti per la raccolta e
l'elaborazione delle informazioni;
d) a disciplinare le fasi del processo di controllo,
individuando i soggetti che devono partecipare a ciascuna di
esse.
2. La struttura organizzativa del controllo di gestione è
preposta al governo del processo di controllo di gestione e a tal
fine:
a) supporta la direzione strategica aziendale nella redazione
del piano strategico aziendale e dei piani di programmazione
annuali;
b) raccoglie i dati di gestione utilizzando la struttura
tecnico-contabile del controllo di gestione;
c) analizza i dati di gestione attraverso elaborazioni e
indicatori atti a valutare la significatività degli scostamenti,
l'efficienza nell'impiego delle risorse e la produttività dei
fattori operativi impiegati;
d) redige periodici rapporti di gestione sullo stato di
avanzamento del budget e il rapporto di gestione annuale finale, da
trasmettere alla Giunta regionale unitamente al bilancio di
esercizio.
CAPO IX
COLLEGIO SINDACALE
Articolo 36
(Funzioni del Collegio sindacale)
1. Al Collegio sindacale spettano le funzioni di:
a) vigilanza sulla regolarità amministrativa e
contabile;
b) vigilanza sulla gestione economica, finanziaria e
patrimoniale;
c) esame e valutazione del bilancio di esercizio.
Articolo 37
(Vigilanza sulla regolarità amministrativa e
contabile)
1. Il Collegio sindacale esercita la vigilanza sulla
regolarità amministrativa e contabile mediante verifiche
infrannuali:
a) dell'applicazione delle disposizioni di carattere
tecnico-contabile della presente legge;
b) della regolare tenuta dei libri;
c) dell'affidabilità, della compiutezza e della correttezza
delle procedure e delle scritture contabili;
d) degli adempimenti relativi agli obblighi fiscali;
e) della regolarità formale degli atti di alta
amministrazione.
2. Il Collegio sindacale deve inoltre accertare, almeno ogni
trimestre, la consistenza di cassa e verificare la regolarità delle
operazioni dei servizi di cassa interna.
3. Qualora per l'attività di verifica il Collegio sindacale
utilizzi indagini a campione, lo stesso deve adottare idonei
criteri al fine di assicurare significatività alle analisi compiute
e comunque di garantire la rotazione delle poste analizzate. La
descrizione dei criteri adottati deve risultare dal libro delle
adunanze e dei verbali del Collegio sindacale.
Articolo 38
(Vigilanza sulla gestione economica, finanziaria e
patrimoniale)
1. Il Collegio sindacale esercita la vigilanza sulla gestione
economica, finanziaria e patrimoniale e in particolare:
a) formula al Direttore generale un parere preventivo sui
progetti di bilancio pluriennale di previsione, di bilancio
economico preventivo, di bilancio d'esercizio nonché sulle
revisioni del bilancio di previsione. Il Collegio sindacale può
richiedere informazioni utili alla verifica della fondatezza delle
previsioni contenute nei bilanci di previsione e nei documenti di
budget. Il Collegio sindacale redige, inoltre, proprie relazioni
sul bilancio pluriennale di previsione, sul bilancio economico
preventivo e sul bilancio d'esercizio. Tali relazioni sono
trasmesse alla Giunta regionale negli stessi termini stabiliti per
la trasmissione dei documenti ai quali si riferiscono;
b) svolge i compiti previsti nell'ambito del controllo
periodico e della revisione del budget di cui all'articolo
10.
Articolo 39
(Esame e valutazione del bilancio di esercizio)
1. Il Collegio sindacale, con riferimento al bilancio di
esercizio, deve esaminare e valutare in apposita relazione:
a) l'andamento della gestione nel suo complesso e i risultati
conseguiti nell'esercizio, anche in rapporto allo stato di
avanzamento del budget;
b) l'affidabilità, la compiutezza e la correttezza nella
tenuta della contabilità e la corrispondenza fra i dati del
bilancio e le risultanze delle scritture contabili;
c) la coerenza e la corrispondenza dei contenuti del bilancio
di esercizio ai principi e alle disposizioni contabili previste
dalla presente legge e dal codice civile.
Articolo 40
(Espletamento delle funzioni e dei compiti del Collegio
sindacale)
1. I sindaci possono in qualsiasi momento procedere, anche
individualmente, ad atti di ispezione e di controllo.
2. Il Collegio sindacale può chiedere notizie al Direttore
generale sull'andamento delle operazioni e su determinati atti di
gestione. Qualora il Collegio sindacale rilevi l'esistenza di un
potenziale disavanzo su base annua, ha l'obbligo di segnalarlo al
Direttore generale.
3. Tutti i documenti e gli atti che devono essere sottoposti
al Collegio sindacale per l'espressione di pareri e per la
redazione delle relazioni previste dalla presente legge devono
essere formalmente trasmessi dal Direttore generale al Collegio
stesso nel più breve tempo possibile.
4. Gli accertamenti eseguiti devono risultare sul libro delle
adunanze e dei verbali del Collegio sindacale.
5. Qualora, nell'ambito dell'espletamento delle proprie
funzioni e dei propri compiti, il Collegio sindacale venga a
conoscenza dell'esistenza di gravi irregolarità nella gestione, ha
l'obbligo di darne immediata comunicazione al Direttore generale e
alla struttura competente.
6. L'Azienda USL pone a disposizione del Collegio sindacale
un luogo idoneo per la custodia della documentazione inerente alle
funzioni svolte dal Collegio stesso.
CAPO X
DISPOSIZIONI FINALI
Articolo 41
(Adempimenti iniziali del Direttore generale)
1. Entro sei mesi dalla data di entrata in vigore della
presente legge, il Direttore generale adotta, con propria
deliberazione, il progetto per la realizzazione del nuovo assetto
programmatorio e del controllo di gestione dell'Azienda
USL.
2. Il progetto di cui al comma 1 deve contenere la precisa
indicazione degli operatori coinvolti, delle azioni da compiere,
delle risorse poste a disposizione e dei tempi previsti per il
conseguimento dell'obiettivo. Il progetto è trasmesso entro dieci
giorni alla struttura competente, unitamente al parere del Collegio
sindacale, per l'approvazione da parte della Giunta
regionale.
Articolo 42
(Abrogazioni)
1. Sono abrogati:
a) la legge regionale 16 luglio 1996, n. 19;
b) l'articolo 23 della legge regionale 28 aprile 2003, n.
13.
Président
- La parole au rapporteur, la Conseillère
Hélène Impérial.
Impérial (UV)
- Merci, M. le Président. Il disegno di
legge n. 67 è un disegno di legge dotato di una valenza di tipo
tecnico più che politico; esso risponde all'esigenza delle Regioni
- quindi anche della Valle d'Aosta - di emanare una nuova norma che
introduca un nuovo assetto contabile dell'Azienda regionale
sanitaria, essendo la normativa attualmente in vigore risalente al
1996, ciò anche in ragione del nuovo assetto normativo introdotto
dalla legge regionale 25 gennaio 2000, n. 5: "Norme per la
razionalizzazione dell'organizzazione del servizio socio-sanitario
regionale e per il miglioramento della qualità e
dell'appropriatezza delle prestazioni sanitarie, socio-sanitarie e
socio-assistenziali prodotte ed erogate nella regione".
Quest'ultima introduce infatti decisivi elementi di novità, quali
la presenza dell'accordo di programma e il piano attuativo locale
(PAL), piano con il quale l'Azienda regionale sanitaria USL della
Valle d'Aosta (Azienda USL), in esecuzione di quanto previsto dalla
programmazione sanitaria e socio-assistenziale regionale, definisce
gli obiettivi e i risultati che intende conseguire attraverso le
azioni, i progetti e le attività da realizzare. Come è emerso dalla
discussione in commissione, è proprio all'atto delle presentazione
del PAL che si attua il necessario controllo sull'azione
dell'Azienda sanitaria regionale da parte dell'Assessorato della
sanità e quindi della parte politica.
Il disegno di legge n. 67 nasce anche dalla constatazione che le
tempistiche necessarie all'approvazione dell'accordo di programma,
previste dalla legge regionale n. 5/2000, male si coniugano con
quelle previste dalla legge regionale n. 19/1996 e soprattutto con
quelle derivanti dall'introduzione nel sistema dei rapporti fra lo
Stato e le Regioni del Patto di stabilità interno, rendendo
indispensabile una revisione dei termini di scadenza degli atti di
programmazione aziendale.
Il presente disegno di legge si propone, inoltre, di modificare
la disciplina contenuta nel capo VIII della legge regionale
vigente, relativo al controllo di gestione, che non risulta
allineato e coerente con i tempi di programmazione dell'Azienda
USL. Il sistema del controllo di gestione mira a raggiungere
adeguati livelli di efficacia, efficienza ed economicità nei
processi di utilizzazione delle risorse, oltre ad una maggiore
responsabilizzazione delle risorse umane.
Per tutte le motivazioni sopra espresse, il presente disegno di
legge abroga la legge regionale n. 19/1996.
Il presente disegno di legge si compone di 10 capi per
complessivi 42 articoli.
Il Capo I contiene le disposizioni relative alle fonti di
finanziamento e al servizio di tesoreria dell'Azienda USL. In
particolare, l'articolo 1 illustra le fonti di finanziamento
dell'Azienda USL. Le principali risorse disponibili per l'Azienda
USL derivano dal bilancio regionale e sono determinate annualmente
con legge finanziaria. Ulteriori fonti di finanziamento possono
provenire da altre amministrazioni pubbliche, da servizi resi a
privati e, in determinati casi, da istituti di credito. Tale
articolo prevede, inoltre, la possibilità per l'Azienda di
contrarre mutui o accedere ad altre forme di credito per il
finanziamento di spese di investimento, previa autorizzazione della
Giunta regionale e comunque per una durata non superiore a dieci
anni, nonché di attivare anticipazioni bancarie con l'istituto di
credito cui è affidato il servizio di tesoreria. L'articolo 2
stabilisce le modalità di affidamento del servizio di tesoreria e
attribuisce al direttore generale la definizione delle modalità e
delle procedure dei pagamenti dell'Azienda USL.
Il capo II reca disposizioni in materia di bilanci di
previsione. L'articolo 3 prevede che il bilancio pluriennale di
previsione sia costituito da tre parti, economica, finanziaria e
patrimoniale, che abbia durata triennale e accolga le risorse per
l'attuazione degli indirizzi della programmazione socio-sanitaria
regionale. L'articolo 4 dispone che il bilancio preventivo dimostri
nel dettaglio il previsto risultato economico complessivo per
l'anno considerato. Il bilancio preventivo inoltre deve essere
accompagnato da una relazione del Direttore generale e del Collegio
sindacale dell'Azienda USL. L'articolo 5 modifica integralmente la
precedente impostazione, al fine di armonizzare le disposizioni
sull'adozione del bilancio di previsione a quanto previsto dalla
legge regionale n. 5/2000, anche in tema di accordo di programma e
di PAL. Il bilancio preventivo e il PAL devono essere adottati
entro il 30 aprile dell'anno cui si riferiscono. La Giunta
regionale, qualora intervengano modificazioni al quadro normativo
di riferimento, è autorizzata ad apportare variazioni all'accordo
di programma di cui all'articolo 7 della legge regionale n.
5/2000.
Il capo III contiene le disposizioni relative ai budget
(strumenti fondamentali di programmazione e controllo
dell'azienda). L'articolo 6 introduce una nuova metodica di budget,
con lo scopo di giungere alla formulazione di puntuali previsioni
relative ai risultati da conseguire sia in termini di attività da
realizzare, sia di risorse finanziarie da utilizzare. La metodica
di budget si sviluppa su tre livelli: il piano strategico
aziendale, il documento di programmazione e i budget dei diversi
centri di responsabilità. L'articolo 7 introduce il piano
strategico aziendale quale strumento di pianificazione per
soddisfare i fabbisogni di salute della popolazione regionale, su
un arco temporale triennale, aggiornato annualmente nella parte
relativa alle iniziative annuali. Le risorse necessarie per la sua
attuazione sono quelle previste nel bilancio pluriennale.
L'articolo 8 prevede l'elaborazione del documento di programmazione
quale contenitore delle iniziative previste dal piano strategico
aziendale, da realizzare nell'anno di competenza. Tale documento,
elaborato dal direttore generale, indica gli obiettivi e le linee
guida per l'elaborazione dei budget. L'articolo 9 prevede che i
budget di centro di responsabilità siano formulati con riguardo
alle specifiche strutture dell'Azienda USL, previste nell'atto
costitutivo aziendale. Tali budget sono articolati al fine di
permettere, tra l'altro, l'attribuzione di specifiche
responsabilità di gestione e di risultato mediante l'individuazione
degli obiettivi da conseguire e delle attività da svolgere. I
budget sono adottati dal direttore generale entro il 28 febbraio
dell'anno cui si riferiscono. L'articolo 10 impone, con cadenza
trimestrale ed entro quarantacinque giorni dalla scadenza del
trimestre di riferimento, la verifica dello stato di avanzamento
dei budget, anche al fine di rilevare eventuali scostamenti
rispetto a quanto preventivato. In particolare, il comma 2 prevede
la possibilità di revisione dei budget dei centri di
responsabilità, mentre il comma 3 stabilisce che, in determinati
casi, il collegio sindacale rediga una relazione con le proprie
osservazioni, da trasmettere alla struttura regionale competente in
materia di sanità.
Il capo IV dispone in merito al patrimonio dell'Azienda USL.
L'articolo 11 stabilisce la classificazione dei beni appartenenti
all'Azienda USL in beni patrimoniali indisponibili e beni
patrimoniali disponibili. I beni patrimoniali indisponibili sono
quelli strumentali all'attività istituzionale dell'Azienda USL,
mentre i beni patrimoniali disponibili sono quelli destinati a
produrre reddito. I commi 5 e 6 dell'articolo in esame
attribuiscono al direttore generale la classificazione dei beni e
dei criteri per l'ammortamento del costo degli stessi. L'articolo
12 prevede l'obbligo per l'Azienda USL di redigere annualmente un
inventario del patrimonio che deve contenere tutti i dati necessari
all'esatta identificazione di ogni singolo bene. I commi 7 e 8
prevedono inoltre le modalità di dismissione e cessione dei beni
dichiarati fuori uso a strutture pubbliche e, in subordine, per
iniziative di carattere umanitario o di cooperazione allo sviluppo.
L'articolo 13 prevede che sia il direttore generale ad individuare
i dipendenti consegnatari dei beni mobili, ai quali spetta la
vigilanza sugli stessi. L'articolo 14 dispone che sia il direttore
generale a determinare il valore dei beni sulla base di specifici
criteri. L'articolo 15 prevede che sia il direttore generale a
stabilire la destinazione d'uso dei beni appartenenti al patrimonio
disponibile dell'Azienda USL. Tale assegnazione può avvenire sia a
titolo oneroso, sia a titolo gratuito. L'articolo 16 illustra le
modalità di cancellazione dei beni dal patrimonio indisponibile e
la loro iscrizione al patrimonio disponibile dell'Azienda USL. Tale
trasferimento è disposto dal direttore generale, previa
autorizzazione della Giunta regionale per i beni di valore residuo
superiore a euro 50.000. L'articolo 17 illustra le modalità
mediante le quali il direttore generale può alienare i beni
aziendali, mediante procedura aperta ovvero ristretta, prevedendo
altresì la possibilità e i casi specifici di ricorso alla procedura
negoziata.
Il capo V dispone in merito ai contratti. L'articolo 18
definisce i principi e i criteri per la regolamentazione, da parte
dell'Azienda USL, delle procedure di acquisizione di beni e servizi
in economia. L'articolo 19 stabilisce che agli appalti e alle
concessioni di lavori inerenti opere sanitarie si applicano le
normative vigenti in materia per l'Amministrazione regionale e che
i relativi progetti e la direzione lavori possano essere affidati
anche a personale dipendente dell'Azienda. In tale articolo si
precisa, inoltre, che l'Azienda USL può provvedere all'esecuzione
in economia di lavori mediante amministrazione diretta e cottimo
fiduciario.
Il capo VI reca disposizioni in materia di contabilità.
L'articolo 20 prevede che l'Azienda USL adotti la contabilità
economico-patrimoniale che rileva i valori relativi ai costi, ai
ricavi e ai proventi imputabili alla competenza economica
dell'esercizio ed è finalizzata alla determinazione del risultato
economico dell'esercizio.
Il capo VII prevede le disposizioni relative al bilancio di
esercizio. L'articolo 25 dispone che il bilancio d'esercizio sia
deliberato dal direttore generale entro il 31 maggio dell'anno
successivo a quello cui si riferisce e trasmesso entro dieci giorni
alla Giunta regionale, corredato della relazione sulla gestione e
della relazione del collegio sindacale, ai fini del controllo
previsto dall'articolo 44 della legge regionale n. 5/2000.
L'articolo 28 definisce la struttura del bilancio d'esercizio, il
quale è costituito dallo stato patrimoniale, dal conto economico e
dalla nota integrativa. L'articolo 29 prevede che il bilancio
d'esercizio sia accompagnato da una relazione del direttore
generale che motivi i principali scostamenti rispetto al bilancio
economico preventivo e che indichi una sintesi dei risultati di
gestione. L'articolo 30 dispone in merito ai risultati economici
d'esercizio. L'articolo 31 prevede l'obbligo di pubblicazione del
bilancio di esercizio nel Bollettino ufficiale della Regione.
Il capo VIII contiene le disposizioni relative al controllo di
gestione. L'articolo 32 prevede che l'Azienda USL adotti il metodo
del controllo di gestione allo scopo di verificare l'efficacia,
l'efficienza e l'economicità dell'azione amministrativa. L'articolo
33 individua la struttura aziendale preposta al controllo di
gestione che supporti i processi di pianificazione, programmazione
e controllo dell'Azienda USL. La metodica di budget attribuisce a
determinate strutture aziendali la veste di centro di
responsabilità e assegna loro le risorse necessarie per lo
svolgimento di specifiche attività alle quali devono corrispondere
individuati risultati. L'insieme dei centri di responsabilità
costituisce il piano dei centri di responsabilità. L'articolo 34
individua la struttura tecnico-contabile del controllo di gestione,
quale strumento per la raccolta, l'analisi e la diffusione delle
informazioni per lo svolgimento dei processi di pianificazione,
programmazione e controllo, nonché delle risorse umane impiegate.
Tale struttura si avvale di documenti di pianificazione, di dati,
di informazioni desumibili dalla contabilità
economico-patrimoniale, dalla contabilità analitica e, in generale,
dal sistema informativo aziendale. L'articolo 35 prevede le
modalità di attivazione del sistema di pianificazione,
programmazione e controllo mediante apposite deliberazioni del
direttore generale. Il rapporto annuale finale sullo stato di
attuazione dei budget è trasmesso alla Giunta regionale unitamente
al bilancio d'esercizio.
Il capo IX dispone in merito al collegio sindacale. In
particolare, gli articoli 36, 37, 38, 39 e 40 illustrano le
funzioni attribuite al collegio sindacale, tra le quali la
vigilanza sulla regolarità amministrativa e contabile, la vigilanza
sulla gestione economica, finanziaria e patrimoniale e l'esame e la
valutazione del bilancio d'esercizio, nonché le modalità di
espletamento delle funzioni stesse.
Il capo X reca, infine, le disposizioni finali.
Président
- La discussion générale est ouverte.
La parole au Conseiller Rigo.
Rigo (PD)
- Grazie, Presidente. Sperando di non
intortarmi e di non fare confusione, vorrei cercare di sottoporre
al Governo regionale un'anomalia che questo provvedimento non sana.
Il disegno di legge, come giustamente è scritto nella relazione, ha
una valenza prettamente tecnico-contabile e di controllo per
l'organizzazione dell'Azienda USL della Valle d'Aosta ed è
difficile, almeno per me, entrare nel merito rispetto ad alcuni di
quegli articoli. Nonostante ciò, vogliamo fare alcune
considerazioni relative all'articolo 5 e unicamente all'articolo 5,
che a noi, a differenza della relatrice, non pare particolarmente
innovativo rispetto alla situazione già in atto. La situazione in
atto è ben rappresentata dall'osservazione presentata dal Consiglio
permanente degli enti locali, che il Governo conosce e che gli ex
sindaci conoscono bene e, affinché ne rimanga traccia, vorrei
leggerla: "L'Assemblea ritiene che, oltre al piano attuativo locale
(PAL), dovrebbe essere trasmesso al CPEL per l'estensione del
parere di competenza, ai sensi dell'articolo 7 della legge 5/2000,
anche il bilancio di previsione, in quanto documento nel quale
vengono quantificate le risorse necessarie al raggiungimento degli
obiettivi fissati - e qui non ci vedo niente di particolare -
L'Assemblea ritiene infatti che il Consiglio permanente degli enti
locali debba essere maggiormente coinvolto nelle scelte di
programmazione adottate dall'Azienda USL della Valle d'Aosta, in
virtù delle ricadute che queste hanno sul sistema dei servizi
socio-sanitari della nostra regione. L'Assemblea ricorda inoltre
che in più di un'occasione ha già espresso l'esigenza di migliorare
le modalità di confronto e di concertazione nell'elaborazione del
PAL, coinvolgendo il CPEL nella fase di predisposizione degli
indirizzi e degli obiettivi di salute e di funzionamento dei
servizi. Alcuni di questi, infatti, in particolare quelli relativi
all'area territoriale della prevenzione, hanno evidenti ricadute
sul sistema dei servizi socio-sanitari della nostra Regione e sono
quindi di rilevante importanza per gli enti locali".
Cosa dice l'articolo 7 della legge n. 5/2000 richiamato dal
CPEL? L'assegnazione del finanziamento dell'Azienda USL avviene con
la deliberazione della Giunta regionale che, in conformità alle
risorse disponibili e agli indirizzi ed obiettivi di salute e di
funzionamento dei servizi fissati dalla Giunta stessa entro il 31
gennaio di ciascun anno, approva l'accordo di programma relativo al
piano attuativo locale, da sottoscrivere dall'Assessore regionale
competente in materia di sanità, salute e politiche sociali e dal
Direttore generale dell'Azienda USL. Fin qui niente di strano.
"Il direttore generale - si dice al comma 2 dell'articolo 7 - è
tenuto ad adottare il piano attuativo locale ed il conseguente
bilancio preventivo annuale entro il 30 aprile, in conformità a
quanto stabilito dall'accordo di programma", e qui c'è il
collegamento con il nostro articolo 5... e il fatto che si mettano
le due leggi in concomitanza. Più avanti al comma 3 si dice: "al
fine di cui al comma 2 il direttore generale, entro il 20 marzo,
provvede a trasmettere la proposta di piano attuativo locale alla
struttura regionale competente in materia di sanità, salute e
politiche sociali - eccoci, arriva il Consiglio permanente - ed al
Consiglio permanente degli enti locali di cui all'articolo 60 della
legge regionale 54/1998, che esprime il proprio parere, entro
quindici giorni dalla data di ricevimento del piano, alla Giunta
regionale ed al Direttore generale dell'Azienda USL; decorso tale
termine senza che siano pervenute osservazioni, la Giunta regionale
procede comunque ai fini dell'accordo di programma".
Riassumendo i diversi passaggi, il Consiglio regionale, noi,
approviamo a dicembre 2009, è nell'ipotesi, il bilancio nel quale
sono contenute le somme da destinare al comparto sanità. Con
deliberazione della Giunta, entro il 31 gennaio 2010 in questo
caso, il Governo regionale indica all'Azienda USL gli indirizzi e
gli obiettivi che l'Azienda deve perseguire nell'anno stesso,
indirizzi ed obiettivi che devono essere previsti nel PAL, che
l'Azienda USL deve adottare entro il 30 aprile 2010 (articolo 5).
Per poter fare questo, l'Azienda USL entro il 20 marzo deve
trasmettere la bozza del PAL alla Giunta regionale per la verifica
e al CPEL, che ha solo 15 giorni per esprimere il relativo parere.
Questa è la legge, ma credo che lo spirito della norma non fosse
quello di un mero adempimento burocratico, tecnico, ma di
un'effettiva collaborazione e condivisione di due attori
principali: da una parte, l'Azienda USL; dall'altra, gli enti
locali nella realizzazione di un "sistema salute" moderno e
partecipato; così non è e non può essere vista la tempistica. La
programmazione degli interventi e delle risorse, non solo
finanziarie, nel sistema socio-sanitario e la necessità di
coordinamento e cooperazione fra i diversi livelli istituzionali
dell'azienda sanitaria sono fra i principi alla base di una vera
integrazione, in grado di rispondere al meglio ai bisogni sociali e
socio-sanitari. La metodologia attuata nel caso del CPEL per il
coinvolgimento degli enti locali non è, a nostro parere, ma non è
neanche a parere del CPEL nella nota che ci ha fatto pervenire, la
migliore, la più efficace per raggiungere questo obiettivo. Come è
indicato nella legge di riferimento, è un mero adempimento
burocratico e non un vero processo di concertazione, come invece
dovrebbe essere. Come si fa, Assessore, in 15 giorni ad esprimere
un parere così delicato, difficile e importante su un documento
abbastanza voluminoso, con cifre e dati? Come fa il Consiglio
permanente degli enti locali a riunire le commissioni, discutere
nelle commissioni, portare questo a livello di assemblea con
cognizione di causa ed esprimere un parere compiuto? Il Consiglio
permanente è chiamato poi a dare un parere su un piano che è già
frutto di precisi e circostanziati indirizzi e obiettivi,
giustamente definiti dalla Regione attraverso la deliberazione che
la Giunta dovrebbe fare entro gennaio, a cui prima facevo
riferimento. Mi chiedo: si possono mettere in discussione gli
obiettivi indicati dalla Regione che sono contenuti nel PAL, a cui
chiediamo al Consiglio permanente una risposta? Non si può invece
più correttamente coinvolgere gli enti locali prima: nella
predisposizione a monte degli obiettivi, quando il Governo
regionale con l'Azienda USL chiarisce e si confronta? Coinvolgere
gli enti locali a monte nella predisposizione del PAL, in quelle
parti come indica l'osservazione del CPEL, nella prevenzione,
nell'area territoriale... in quelle parti dove l'esperienza e la
conoscenza dei Comuni è più radicata? Abbiamo voluto sottolineare
questo tema, anche perché indirettamente sollecitati dalla
considerazione fatta dal Consiglio permanente, perché ci crediamo
davvero ad un rapporto di collaborazione corretto fra istituzioni
diverse, il famoso triangolo: la Regione, l'Azienda USL e gli enti
locali, per coinvolgere tutti gli attori in un condiviso e
concertato "sistema salute". Chiediamo quindi al Governo regionale
di prendere in considerazione, ovviamente non in questo disegno di
legge, ma in queste settimane, in questi mesi le note fatte
pervenire dal Consiglio permanente degli enti locali, perché tale
confronto è utile e arricchente anche per l'azienda e per la
costruzione dello stesso PAL: dare al PAL stesso una vera azione
concertativa. Per queste considerazioni, per voler marcare tale
richiesta di impegno da parte del Governo regionale nel valutare
tali osservazioni, il nostro voto sarà un voto di astensione.
Président
- S'il n'y a pas d'autres interventions, je
ferme la discussion générale.
La parole à l'Assesseur à la santé, au bien-être et aux
politiques sociales, Albert Lanièce.
Lanièce A.
- Grazie, Presidente. Molto brevemente, il
disegno di legge regionale è stato illustrato nei suoi minimi
particolari dalla relatrice, volevo solo sottolineare come questo
provvedimento vada a ribadire quello che sta già succedendo da
alcuni anni nelle aziende sanitarie, dove la grande attenzione alle
risorse ha fatto sì che le strutture, i reparti siano stati
trasformati in unità di budget, un termine molto brutto, ma che dà
un'idea precisa di quello che sta succedendo rispetto alla corretta
gestione delle risorse. Ecco perché gli articoli più importanti di
questa legge sono l'articolo 5, dove viene stabilito che viene
deliberato il PAL e quelli del Capo III, dove ci sono le unità di
budget... e in base a questo viene pianificato il piano strategico
aziendale che sarà triennale. Siamo in una situazione ottimale
perché il piano strategico aziendale partirà assieme al piano
socio-sanitario, che stiamo preparando, quindi è un documento
dovuto.
Per quanto riguarda le considerazioni del collega Rigo su un
coinvolgimento maggiore degli enti locali, stiamo procedendo, come
lui sa, per cercare di portare avanti questa integrazione
socio-sanitaria fra l'Azienda sanitaria e gli enti locali. È già
stato detto come ci sia all'inizio dell'anno questa deliberazione,
che dà gli indirizzi all'Azienda entro il 31 gennaio e già su
questa delibera credo che gli enti locali... confrontando il PAL
che viene costruito su questa delibera... quindi, entro il 31
gennaio, la deliberazione dà già l'idea di quali sono gli indirizzi
politici e le risorse. Per quanto riguarda il percorso con gli enti
locali, c'è la volontà di approfondire e di renderli partecipi
soprattutto per quanto riguarda gli aspetti di gestione delle
strutture sul territorio.
Président
- Nous pouvons passer maintenant à l'examen
article par article.
La parole au Conseiller Louvin sur l'article 1
er
.
Louvin (VdAV-R)
- Grazie, Presidente. Approfitto della
parola sul primo articolo per esprimere una considerazione di
ordine generale e per annunciare la posizione del nostro gruppo su
questo provvedimento, ben illustrato dalla relatrice con
un'introduzione molto dettagliata, che fa seguito ad una
discussione approfondita e concreta che c'è stata in commissione.
Anche in quella sede abbiamo espresso soltanto un atteggiamento
prudenziale, legato ad un profilo che è stato richiamato
diffusamente dal collega Rigo poco fa. Negli anni '80 le unità
sanitarie locali avevano un'impostazione diametralmente opposta a
quella odierna: qui stiamo parlando di un'unità sanitaria locale
che è diventata estremamente tecnicizzata e manageriale rispetto ad
una sua "infanzia", che ricordiamo bene covata dagli enti locali
attraverso l'Assemblea dei rappresentanti degli stessi enti locali,
con un percorso che ha visto passare da un estremo all'altro del
"pendolo". Come spesso succede, queste dinamiche portano con sé
delle radicalizzazioni in un senso o nell'altro, che non aiutano a
trovare il giusto equilibrio. Qui abbiamo perso totalmente il
coinvolgimento attivo del mondo amministrativo degli enti locali,
che diventano al limite destinatari di una modesta forma di
informazione, come avviene in questo disegno di legge e abbiamo
invece una tecnicizzazione molto spinta, ormai parliamo per sigle,
per piani strategici, per PAL, per documenti di programmazione;
abbiamo una dinamica molto tecnicizzata. Apprezziamo lo sforzo che
è stato condotto dal punto di vista tecnico, è un avanzamento
necessario nello snellimento delle procedure, anche se abbiamo
espresso un profilo di preoccupazione cautelare nel vedere
all'interno di questo disegno di legge esclusivamente in rilievo la
figura del Direttore generale dell'Unità sanitaria locale. Abbiamo
avuto un chiarimento al riguardo, l'Assessore era presente e
abbiamo approfondito il profilo attraverso il rinvio ad altra legge
che disciplina l'organizzazione interna, sono stati meglio chiariti
i riparti di funzione, ma abbiamo l'impressione che sia in questo
momento l'Unità sanitaria locale, per quanto riguarda la nostra
Regione, fortemente monocratica e forse questo aspetto collegato
con quello che è stato evocato prima, di un'assenza di
interlocuzione con il mondo esterno, un'assenza di sguardo, non di
coinvolgimento decisionale, ma di verifica generale, di attenzione
globale da parte del mondo amministrativo locale ci fa esprimere in
questa sede, nella votazione che andremo a fare quella stessa
riserva che abbiamo già manifestato all'interno della II
Commissione e quindi a reiterare rispetto a questo disegno di
legge, del quale apprezziamo i profili tecnici di riorganizzazione
generale, un atteggiamento di astensione.
Président
- Je soumets au vote l'article
1
er
:
Conseillers présents: 33
Votants: 25
Pour: 25
Abstentions: 8 (Bertin, Giuseppe Cerise, Chatrian, Donzel,
Carmela Fontana, Louvin, Patrizia Morelli, Rigo)
Le Conseil approuve.
Président
- Article 2: même résultat. Article 3: même
résultat. Article 4: même résultat. Article 5: même résultat.
Article 6: même résultat. Article 7: même résultat. Article 8: même
résultat. Article 9: même résultat. Article 10: même résultat.
Article 11: même résultat. Article 12: même résultat. Article 13:
même résultat. Article 14: même résultat. Article 15: même
résultat. Article 16: même résultat. Article 17: même résultat.
Article 18: même résultat. Article 19: même résultat. Article 20:
même résultat. Article 21: même résultat. Article 22: même
résultat. Article 23: même résultat. Article 24: même résultat.
Article 25: même résultat. Article 26: même résultat. Article 27:
même résultat. Article 28: même résultat. Article 29: même
résultat. Article 30: même résultat. Article 31: même résultat.
Article 32: même résultat. Article 33: même résultat. Article 34:
même résultat. Article 35: même résultat. Article 36: même
résultat. Article 37: même résultat. Article 38: même résultat.
Article 39: même résultat. Article 40: même résultat. Article 41:
même résultat. Article 42: même résultat.
Président
- Je soumets au vote la loi dans son
ensemble:
Conseillers présents: 33
Votants: 25
Pour: 25
Abstentions: 8 (Bertin, Giuseppe Cerise, Chatrian, Donzel,
Carmela Fontana, Louvin, Patrizia Morelli, Rigo)
Le Conseil approuve.
Président
- Ils nous restent trois points à l'ordre du
jour, mais, avant de continuer nos travaux, je vous propose une
suspension des travaux et une réunion des Chefs de groupe pour voir
de quelle façon nous entendons continuer.
La séance est suspendue.
Si dà atto che la seduta è sospesa dalle ore 18,38 alle ore
18,47.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK