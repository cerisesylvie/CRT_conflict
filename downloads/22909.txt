Consiglio Regionale della Valle d'Aosta - Oggetto del Consiglio n. 690 del 15 dicembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 690 del 15 dicembre 1982 - Resoconto
OGGETTO N. 690/VII - NECESSITA' DI ESECUZIONE DI OPERE
PUBBLICHE PER LA FRAZIONE RONC DAMON IN COMUNE DI SAINT-VINCENT -
(Interpellanza).
PRESIDENTE:
Do lettura dell'interpellanza presentata dai
Consiglieri Péaquin e Carral;
INTERPELLANZA
Visti i lavori eseguiti dall'Amministrazione regionale per la
realizzazione del campo di tiro a volo di Saint-Vincent e per il
suo collegamento con la strada regionale del Colle di Joux.
Rilevato che sono state tralasciate opere di non grossa
incidenza finanziaria ma di fondamentale importanza per gli
abitanti della frazione Ronc Damon quali:
1.
la realizzazione di un piazzale che consenta
l'inversione di marcia degli autoveicoli;
2.
il ripristino dei passaggi agricoli e
irrigui
INTERPELLANO
l'Assessore ai Lavori Pubblici per sapere se è intenzionato
ad intervenire nuovamente nella zona per eliminare gli
inconvenienti sopracitati.
PRESIDENTE:
La parola al Consigliere Péaquin. Ne ha
facoltà.
PEAQUIN - (P.C.I.):
Credo che sia la prima volta che il
Consiglio arriva alle sei e venti a discutere solo
interpellanze!
Si parla di clima pre-elettorale, un piccolo accenno l'ha fatto
l'Assessore anche adesso, ma io credo che il numero delle nostre
interpellanze non sia aumentato, anzi forse in alcuni casi è
diminuito; e anch'io ho rilevato che sono aumentate le
interpellanze dei Consiglieri della maggioranza, che chiedono alla
maggioranza che cosa intende fare; ma è normale, non mi stupisco
più di tanto!
Dunque, quest'interpellanza è rivolta all'Assessore ai Lavori
Pubblici per conoscere le sue intenzioni in merito a questa
questione: sono stati eseguiti i lavori per la realizzazione del
campo di tiro a volo e anche notevoli lavori per il collegamento
del campo stesso alla strada regionale del Colle di Joux e alla
frazione Ronc Damon; finora si è sempre parlato di questo problema
in termini di utilità, di necessità, magari con toni di polemica in
alcune occasioni, però i problemi degli abitanti di questa zona, di
Ronc Damon, non sono mai stati affrontati.
Ecco noi chiediamo con questa interpellanza all'Assessore se è
intenzionato a intervenire ancora in quella zona e se ha avuto dei
contatti con l'Amministrazione comunale per ripristinare le opere
che sono state interrotte; mi riferisco ai passaggi agricoli: i
proprietari di quei terreni sono impossibilitati a recarsi con
mezzi agricoli sui propri terreni per i lavori che sono necessari;
inoltre, sono stati interrotti i canali irrigui e se non si
provvederà in questa stagione o nel primo inizio del 1983 si
avranno anche danni economici. Non è stato realizzato un piazzale
per permettere l'inversione di marcia o comunque la sosta di
automezzi che si recano in quella zona; al termine della strada è
stato messo un bel cancello chiuso e nessuno può più usufruire
delle possibilità che dava prima l'accesso interno del tiro a volo
per fare l'inversione di marcia; credo che si possa ricordare che
se vi è necessità per un automezzo di una certa dimensione di
raggiungere quella zona, il conducente è obbligato a procedere in
retromarcia fino dalla strada del Colle di Joux, manovra non molto
comoda. E ancora, non sono stati realizzati i pozzetti per
l'allacciamento alla fognatura; tutto è passato via liscio e veloce
e gli abitanti del villaggio si sono trovati di fronte a questa
difficoltà.
Ecco, queste sono le richieste che volevamo fare all'Assessore,
appunto per sapere se è intenzionato a intervenire per
regolarizzare questa situazione o comunque per mettere un po'
d'ordine.
PRESIDENTE:
Risponde l'Assessore ai Lavori Pubblici
Borbey. Ne ha facoltà.
BORBEY - (D.C.):
Io penso che il dire che ci sono troppe
interpellanze voglia in realtà significare che da parte nostra si
ritiene che alcune interpellanze sia più logico presentarle in
Consiglio comunale che non in Consiglio regionale.
E così, mi permetta il Consigliere Péaquin, ritengo che questa
interpellanza in effetti riguardi per metà il Consiglio regionale e
per metà il Consiglio comunale; altre volte, invece, si entra nel
merito di questioni molto specifiche e tipicamente locali: dopo
aver approvato una legge sul decentramento, si viene a dire qui se
è opportuno fare un piccolo piazzale in una frazione del Comune di
Saint-Vincent! Noi, tra l'altro, sappiamo benissimo che il Comune
di Saint-Vincent ha possibilità finanziarie, e può senz'altro
sostenere la spesa per un piccolo piazzale, quando la riterrà una
cosa indispensabile. Io la zona la conosco e bisogna fare un
posteggio per almeno tre o quattro macchine se si vuole utilizzarlo
come spazio di manovra per i camion. D'altra parte ci sono quattro
case in quella frazione e non sarà necessaria un'opera grandiosa!
Con una spesa massima di trenta milioni, penso che il Comune di
Saint-Vincent non abbia difficoltà, quando lo riterrà prioritario,
a fare questo piazzale.
Però, l'interpellanza del Consigliere Péaquin va oltre; per
quanto riguarda il piazzale per una parte ho già risposto: è un
problema che esisteva prima come esiste adesso dopo che la Regione
ha fatto fare l'opera per il tiro a volo, sulla sua proprietà. Le
due cose sono distinte: noi abbiamo fatto una infrastruttura
turistico-sportiva che niente ha a che vedere con il piazzale del
villaggio di cui parla Péaquin. E se prima, in quest'area
abbandonata da diversi anni, si andava forse a girare un camion,
questo è un discorso ancora a parte, perché prima ancora di creare
questo accesso all'area abbandonata questo villaggio non aveva quel
famoso slargo! Si può quindi fare un piazzale con trenta milioni di
spesa e Péaquin me lo insegna; perciò secondo il nostro punto di
vista, col decentramento comunale, è il Comune che deve provvedere,
non a Regione; e in un Comune, poi, come Saint-Vincent! Anche se a
Saint-Vincent amministrano democristiani e unionisti e quindi ha
ragione forse l'interpellante Péaquin a proporre la questione in
Consiglio regionale, io gli rimbalzo la palla: lo dica ai suoi
amici di minoranza di farle in Consiglio comunale queste
interpellanze!
Per quanto invece concerne passaggi e le altre cose, a me
risulta, in qualità di Assessore, che nessuno abbia fatto degli
esposti in merito all'otturazione dei canali irrigui, salvo un
proprietario che ci ha proposto l'acquisto di un terreno di 192
metri quadrati che si trova prima di arrivare al campo di tiro,
sulla destra.
Abbiamo intenzione di acquistare quel terreno perché costa meno
acquistarlo che ripulirlo e fare i canali; il costo, per 192 mq. si
aggirerà, penso, sulle 900.000 lire o 1 milione per l'acquisto, e
si aumenterà anche la proprietà regionale.
Altre lamentele non ci sono pervenute, salvo il discorso - che è
sempre nell'interpellanza - di alcuni accessi. Bene, se l'amico
Péaquin si riferisce all'accesso di un certo Signor Ravet, mi
sembra si chiami Ravet, è uno che lavora alla SAVDA, mi pare,
beh!io sono stato in quella zona per vedere di risolvere la
questione ma ho visto che lì ci sono diatribe che non hanno niente
a che vedere con l'accesso, sono beghe personali, a livello di
comproprietari, tanto che il sottoscritto, con i tecnici regionali,
col Sindaco, con l'Assessore Pol e con un altro Consigliere
comunale, l'Assessore ai Lavori Pubblici del Comune di
Saint-Vincent Perucca, abbiamo proposto di fare un accesso idoneo,
ma l'interessato ha rifiutato perché ha tutte altre questioni per
la testa. Questo è quanto risulta a me. Se quindi il Consigliere
Péaquin si riferisce a questo fatto, io sono a disposizione per
recarmi di nuovo sul posto con i Consiglieri, gli Assessori
comunali e gli interessati.
PRESIDENTE:
La parola al Consigliere Péaquin, per la
replica. Ne ha facoltà.
PEAQUIN - (P.C.I.):
Il mio intervento non si riferiva
assolutamente al caso del Signor Ravet; so che quella è una
questione che è stata trattata col Comune di Saint-Vincent, una
questione di carattere personale e non mi riferivo a questo.
Mi riferisco, invece, a tutti gli accessi agricoli dei terreni
posti a nord-est del campo di tiro a volo, terreni ai quali non c'è
nessuna possibilità di accesso con dei mezzi meccanici. E' una
questione di carattere generale, non di carattere privato e
personale.
Io ho rivolto questa interpellanza, assieme al Consigliere
Carral, all'Assessore ai Lavori Pubblici, perché gli interventi in
quella zona sono stati fatti dall'Amministrazione regionale; i
Consiglieri comunali di Saint-Vincent provvederanno, se lo
riterranno, a fare i loro interventi in Consiglio comunale a
Saint-Vincent. Il piazzale previsto in quella zona dal Piano
Regolatore è di competenza del Comune di Saint-Vincent e non lo
voglio mettere in dubbio; è una delle cose richieste, l'Assessore
l'ha chiarita e mi va bene; però l'interruzione dei canali irrigui
esiste,l'interruzione dei passaggi per i mezzi meccanici è stata
fatta, la fognatura è stata costruita dall'Amministrazione
regionale ma la possibilità di allacciamento delle abitazioni del
villaggio non c'è; questo, secondo me, interessa il Comune di
Saint-Vincent in quanto organo competente, ma riguarda i lavori
fatti dall'Amministrazione regionale che non ha tenuto conto
dell'allacciamento; mi pare, tra l'altro, che si trattasse di
interventi di piccola entità.
In questo senso abbiamo rivolto l'interpellanza; se ora vi è
disponibilità da parte dell'Assessore ai Lavori Pubblici a recarsi
in Saint-Vincent, io lo ringrazio, e credo che potremmo combinare
un sopralluogo, ma ripeto, non per andare a vedere la proprietà del
Ravet, ma per prendere atto delle disfunzioni che sono dovute
all'intervento dell'Amministrazione regionale.
PRESIDENTE:
Passiamo alla trattazione dell'oggetto
iscritto al n. 25 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK