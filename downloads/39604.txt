Consiglio Regionale della Valle d'Aosta - Oggetto del Consiglio n. 2734 del 9 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2734 del 9 maggio 2017 - Resoconto
OGGETTO N. 2734/XIV - Interpellanza: "Interventi per la
salvaguardia dei livelli occupazionali presso l'azienda Datalogic
di Donnas".
Rosset (Presidente) -
Punto n. 21 all'ordine del giorno.
Ha chiesto la parola il consigliere Cretier, ne ha facoltà.
Cretier (PD-SIN.VDA) -
Non me ne voglia l'Assessore, ma
le due istanze erano poste per i problemi contingenti, senza fare
nessun riferimento al passato, soprattutto nella speranza del
futuro.
Ho appreso dai media gli annunci della Datalogic, che è in
attività dal 2009 nella zona industriale di Donnas, e siamo molto
preoccupati come gruppo PD Sinistra VDA, ma credo come tutti, dei
possibili effetti sull'economia del territorio e sulle possibili
ripercussioni sul settore e sull'occupazione, come anche dei
devastanti effetti sulle famiglie che oggi più di un collega ha
ricordato, malgrado l'utilizzo degli ammortizzatori sociali
possibili.
Leggendo dal sito, la Datalogic di Donnas è produttrice di
sistemi innovativi di acquisizione dati utilizzati dai supermercati
e dai punti vendita in tutto il mondo, come anche negli aeroporti.
Questa ditta fornisce soluzioni globali per i lettori di codici a
barre innovativi, con sistemi di marcatura laser. Si tratta di un
settore altamente tecnologico e in continua evoluzione, ma visibile
in tutto il mondo e dal sito ancora si legge che garantirà un nuovo
futuro all'azienda.
La Datalogic intende chiudere e spostarsi a Bologna - queste
sono le notizie che abbiamo letto - e l'effetto sarebbe di avere
altri dodici posti di lavoro che rischierebbero di saltare.
L'azienda vorrebbe, in sintesi, centralizzare la produzione nello
stabilimento principale, ma il rischio è, come in altre realtà, che
Donnas funga solo da centro di ricerca e possa attingere dai fondi
europei per potenziare il suo polo. La Datalogic ha il paradosso
che in campo nazionale va bene, quindi è necessario che le parti si
mettano intorno a un tavolo, come ho già ricordato precedentemente,
per sollecitare una soluzione equilibrata e per mantenere le unità
occupate nello stabilimento di Donnas. Forse qualche riunione è già
stata realizzata, ma l'importante è non lasciar spostare tutto
l'apparato delle macchine della produzione e che lo stabilimento
non diventi solo un polo di ricerca, portando inevitabilmente a un
lento processo di riduzione dei posti di lavoro, a scapito di alte
professionalità emergenti nel settore della ricerca, che spesso non
sono reperibili in zona.
Vi chiedo e le chiedo, quindi, un impegno a sollecitare
l'azienda a rivedere le sue scelte, visto che ha ancora in essere
il contratto d'affitto della struttura. Spero che si giunga a una
soluzione ottimale che metta al sicuro i posti di lavoro, visto che
la tanto decantata visione mondiale di questa azienda mette in luce
che parte della produzione viene ancora fatta in Valle d'Aosta.
Presidente -
Ha chiesto la parola l'assessore Roscio, ne
ha facoltà.
Roscio (ALPE) -
Grazie collega Cretier. Avevamo già
anticipato prima che si parlava ancora una volta di aziende
valdostane in una qualche situazione di difficoltà. Per quanto
riguarda la Datalogic, come lei ha ricordato, in questo caso è
un'azienda che è in affitto in stabili della Regione, che non ha
dato nessuna manifestazione di voler disdire il contratto e quindi
di voler abbandonare la regione, né tantomeno ha dato notizia di
voler procedere a licenziamenti. La situazione però è che l'azienda
intende lavorare sulla delocalizzazione della parte produttiva, che
riguarda su trentuno dipendenti nove persone potenziali che
potrebbero essere interessate al trasferimento.
Queste notizie gliele posso certificare, perché in questi giorni
abbiamo avuto dapprima un incontro con i sindacati, in cui ci è
stato manifestato questo problema e questa preoccupazione, quando
c'era quasi la preoccupazione che l'azienda volesse chiudere. A
seguito di questo, abbiamo fatto un incontro urgentissimo -
l'abbiamo fatto in un paio di giorni, con i vertici aziendali,
d'accordo con la Presidenza - in cui i vertici aziendali sono
venuti a spiegarci le motivazioni e le intenzioni che avevano in
mente di perseguire. A loro dire, la parte di ricerca e sviluppo è
destinata a rimanere e, anzi, a consolidarsi, mentre la criticità
era sul settore della produzione. Avendo due zone di produzione, di
cui quella valdostana purtroppo è minoritaria per numeri, l'azienda
riconosce la grande professionalità degli addetti a oggi in Valle
d'Aosta, ma il ragionamento che fa è che, nel momento in cui il
mercato ha delle fluttuazioni e avendo due unità produttive, si
trova in difficoltà a mandare avanti la produzione in maniera
ottimale. Queste sono le intenzioni. Peraltro l'azienda ha
manifestato anche una certa apertura, non una chiusura, a cercare
di esplorare altre prospettive, perché solo ieri abbiamo fatto in
assessorato un incontro congiunto tra le nostre strutture, i
rappresentanti sindacali con i delegati e i rappresentanti
dell'azienda.
I tempi che si possono utilizzare per intervenire efficacemente
sono molto stretti e bisogna fare qualcosa veramente entro una
decina di giorni o poco più. Immediatamente abbiamo provato ad
attivare degli incontri tra le parti e le strutture, per
individuare possibili soluzioni, anche in base ai bandi della
Regione, per vedere se ci sono delle possibilità per mantenere
l'occupazione attuale in Valle d'Aosta. Questa è un'ipotesi su cui
si sta lavorando e non c'è ancora un riscontro definitivo, ma se ci
sarà risposta, dovrà avvenire ovviamente in tempi brevissimi.
Questa a oggi è la situazione di fatto che le posso
certificare.
Prima abbiamo parlato della GPS, ma non abbiamo avuto modo di
parlare di Tecdis e di Lavazza, perché non c'è stato il tempo di
un'ulteriore replica; così prevedono le regole. Accanto a tali
situazioni di difficoltà, io in questi giorni ho avuto modo di
visitare diverse realtà imprenditoriali della Valle e di
incontrarne altre in assessorato: ci sono realtà che, accanto alle
sofferenze, mostrano dei segni di ripresa e di espansione che
sembrano promettenti. Ci sono anche alcune
startup
che vanno
verso il consolidamento e si avviano a diventare delle vere e
proprie imprese, in grado di far produzione e di attrarre e magari
creare posti di lavoro. Questo è ciò su cui ci concentreremo
lavorando e cercando di proseguire per il futuro, per tentare di
rendere sempre più attrattivo l'insediamento nella nostra
regione.
Presidente -
Ha chiesto la parola il consigliere Cretier,
ne ha facoltà.
Cretier (PD-SIN.VDA) -
Grazie Assessore per gli
aggiornamenti. In questo modo abbiamo notizie più aggiornate. Sono
d'accordo con le dichiarazioni del Presidente della Giunta, che non
possiamo sostituirci nell'economia valdostana come Regione, però in
qualche modo possiamo accompagnare le iniziative per questi
risultati, che speriamo arrivino in futuro e a breve.
Presidente -
I lavori mattutini terminano qui e
riprenderanno alle ore 15:30.
La seduta termina alle ore 13:01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK