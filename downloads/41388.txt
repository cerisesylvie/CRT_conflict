Consiglio Regionale della Valle d'Aosta - Oggetto del Consiglio n. 522 del 21 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 522 del 21 marzo 2019 - Resoconto
OGGETTO N. 522/XV - Ritiro di mozione: "Riattivazione da
parte della Finaosta S.p.A. degli interventi di "mutuo
consolidamento" a favore di micro, piccole e medie
imprese".
Rini (Presidente)
- Punto 31 all'ordine del giorno. La
parola al collega Aggravi per l'illustrazione.
Aggravi (LEGA VDA)
- La mozione, come da premessa,
concentra la sua attenzione su quell'iniziativa che la Finanziaria
regionale aveva messo in campo, a valere sulla propria gestione
ordinaria, riguardante finanziamenti sotto forma di mutui
finalizzati al cosiddetto "consolidamento", ovvero la
ristrutturazione finanziaria a favore delle micro, piccole e medie
imprese con organizzazione operativa e operanti prevalentemente nel
territorio della Regione. Le iniziative o comunque la forma tecnica
del mutuo di consolidamento è particolarmente importante per realtà
la cui struttura finanziaria è in difficoltà, o comunque che hanno
acceso anche dei mutui e degli affidamenti in periodi in cui i
tassi erano particolarmente alti. Queste iniziative, questi
prodotti finanziari possono consentire in particolare alle piccole
e medie imprese ad avere un respiro e quindi facilitare lo
sdebitamento verso il sistema bancario. La Finanziaria regionale
aveva fatto un primo
plafond
di 10 milioni che sono andati
tutti coperti, il fabbisogno non è stato coperto. Da informazioni
che ho raccolto nel corso della mia funzione da Assessore nella
precedente Giunta vi erano ancora posizioni aperte, o comunque
soggetti che attendevano di poter usufruire di questa
facilitazione, di questa misura, ed erano state avviate, a seguito
del rinnovo della
governance
della Finanziaria, delle
interlocuzioni per cercare di potenziare questa importante forma di
prodotto finanziario per andare almeno a sopperire o a coprire le
pratiche ancora insoddisfatte.
L'obiettivo della mozione è appunto quello di impegnare il
Governo, che molto probabilmente ha proseguito - l'Assessore ce lo
potrà poi sicuramente confermare - nelle attività di interlocuzione
con Finaosta per cercare di avere un soddisfacimento almeno delle
domande in essere e, perché no, potenziarne la dotazione al fine di
favorire in una congiuntura in cui i tassi bassi del credito per
certe categorie, mentre altri per quelle più in sofferenza,
potrebbero causare o permettere a più imprese di richiedere questa
forma di prodotto proprio per avere un aiuto in termini di
struttura finanziaria, e quindi avere un respiro necessario che può
facilitare anche l'operato di queste imprese a spese di sviluppo o
comunque di investimento maggiore rispetto al pagamento degli oneri
finanziari.
Presidente
- Ci sono richieste di intervento? Se non ci
sono richieste di intervento chiudiamo la discussione generale. La
parola all'Assessore Testolin per la replica.
Testolin (UV)
- Ringraziamo i proponenti della mozione,
perché questo argomento ci dà la possibilità di rendere partecipe
l'opinione pubblica e il Consiglio di un'iniziativa che ha trovato
il suo via già a partire dalla fine di gennaio, con
un'interlocuzione attivata dall'Assessorato delle finanze in
collaborazione e con la partecipazione al tavolo anche di altri
Assessori: del collega Viérin, per quanto riguarda il commercio e
il turismo, e del collega Bertschy, per il discorso relativo al
lavoro e al sostegno alle aziende.
Abbiamo interloquito non soltanto con Finaosta, ma con tutto il
tessuto produttivo regionale: da Confindustria a Confcommercio, da
CNA a ADAVA, agli agricoltori, alla
Chambre
con la Confidi e
la Valfidi, che si sono unite per coordinare con la Regione delle
iniziative da mettere a disposizione del tessuto produttivo e del
mondo del lavoro in generale, tra le quali è stata riproposta anche
questa iniziativa, già avviata lo scorso anno indicativamente in
questo periodo, con l'allora Governo Viérin e che era stata
presentata dal sottoscritto assieme alla Finaosta e alle varie
categorie per dare appunto il via ad una necessità di
rinegoziazione di tutta una serie di situazioni finanziarie che ben
sono state declinate nella presentazione della mozione, e che hanno
l'obiettivo di andare a dare una boccata di ossigeno dal punto di
vista finanziario a tutte le aziende che hanno contratto dei
finanziamenti o delle aperture di credito o dei mutui in periodi
meno propizi dal punto di vista di quello che era il tasso di
interesse.
L'allora proposta ci ha permesso, grazie ad un'erogazione di 10
milioni di euro da parte di Finaosta per la ristrutturazione di
queste situazioni finanziarie, di dare 83 risposte molto ben divise
sui vari settori dando soddisfazione alle imprese che avevano
necessità più importanti, quindi sopra i 100 mila euro di
ristrutturazione piuttosto che a quelle stanti sotto questa soglia
e che hanno trovato delle risposte concrete. Proprio per continuare
in questa direzione, sono state riproposte le stesse misure che, ad
oggi, direi diventano ancora più premianti per questo tipo di
necessità, perché i tassi - lei mi insegna - sono in previsione di
crescita. Pertanto chiudere delle iniziative ancora all'1 percento
credo che possa essere un segnale di tutta attenzione al nostro
tessuto produttivo, al nostro mondo del lavoro, alle nostre
aziende, al nostro turismo, alla nostra industria e al nostro
artigianato. Lo sforzo che abbiamo concordato di mettere in atto
sulla gestione ordinaria di Finaosta - che in questo caso sarà di
12 milioni, proprio per cercare di dare una soluzione ulteriore -
ha avviato il suo
iter
a gennaio e si è poi chiuso già il 4
di marzo, dopo alcune riunioni nel mese di febbraio; la cosa è già
passata nel Consiglio di amministrazione della Finaosta e a breve
verrà comunicata agli operatori.
Detto questo, altre iniziative in tal senso sono state valutate
e comunque analizzate anche da un punto di vista tecnico assieme a
Finaosta, alle associazioni e agli Assessorati che, di concerto a
quello delle finanze, hanno operato in questa direzione. Chiederei
pertanto ai proponenti se volessero ritirare la mozione, altrimenti
il voto sarà di astensione per quanto riguarda il nostro
gruppo.
Presidente
- La parola all'Assessore Viérin.
Viérin (UVP)
- È stato anticipato dall'Assessore
Testolin: questa occasione ci dà un po' modo - come abbiamo fatto
ieri su altri argomenti - di ricordare come nasce questa iniziativa
che oggi i colleghi chiedono di riproporre, di quali ricadute la
sua genesi abbia prodotto in termini di risposte positive per il
settore, visto che evidentemente la capienza non era sufficiente
per una misura sperimentale; non si sapeva che esito avrebbe avuto,
se non appunto nella sua entità.
Al di là di tutte le misure anticrisi messe in campo negli anni,
si è discusso tanto e spesso sulla questione dell'azienda in crisi:
se è giusto o non è giusto sospendere le rate dei mutui, e poi, al
di là della fattibilità di una norma compatibile con l'evoluzione
delle normative, quali siano oggi le azioni da mettere in campo,
soprattutto per certe aziende, magari nate come ricordava il
collega Aggravi 30 o 20 anni fa, e come queste azioni, oggi,
rapportate all'attualità, possano aiutare e sostenere aziende che
hanno ancora la possibilità di dare in prospettiva un apporto
fattivo al sistema produttivo.
La prima cosa attuata in questi ultimi anni è stata la
ristrutturazione del debito per le aziende che avevano ancora il
vecchio mutuo calibrato su una certa temporalità annuale riportata
in linea con le successive. Per capirci, esistevano dei mutui a 15
anni che sono stati riallineati due Finanziarie fa al ventennale e
con due anni di preammortamento (parlo soprattutto per il settore
alberghiero). A fine del 2017, su iniziativa della Camera di
Commercio, c'era stata proposta la possibilità di intavolare -
attraverso i diversi attori coinvolti - alcune misure che andavano
dal comparto agricolo fino ad arrivare a quello alberghiero,
produttivo, commerciale. L'idea, al di là di mettere in campo
sempre le solite azioni, era quindi quella di andare su un'azione
innovativa che andasse sui fondi diretti, quindi non in gestione
speciale di Finaosta; questo l'avevamo quantificato in 10 milioni,
per provare ad iniziare un percorso e per andare proprio nella
misura della ristrutturazione del debito.
Come è stato ricordato dal collega Aggravi - lo ricordo con
piacere, perché all'epoca proposi appunto questa possibilità ai
colleghi di Giunta che avevano le competenze, ai colleghi
Guichardaz e Testolin -, attraverso Finaosta questa possibilità si
presentò proprio. Chiaramente tali fondi furono polverizzati,
eravamo a fine legislatura, ma questo ci fece sicuramente
riaffermare che il settore, al di là dell'esigenza, ha bisogno di
misure finalizzate non ad un sostegno
tout court
, ma ad un
sostegno che sia consono a dare una possibilità a queste aziende
aventi ancora una prospettiva. Visto che si costruiva invece la
Finanziaria, che programmava il 2019 e il triennio su una prima
base già ipotizzata, abbiamo cercato di lavorare su alcune misure
partendo da una prima riunione sollecitata dal comparto agricolo, a
cui abbiamo aggiunto il comparto produttivo in generale; quindi, al
di là dell'Assessorato delle attività produttive, che è capofila in
questo tavolo, è stato coinvolto anche l'Assessorato del lavoro, la
parte turistica e la parte agricola. Alcune di queste misure sono
più strutturali per una questione di recupero di fondi per
sostenere eventualmente nuovi insediamenti, nuove attività, e si
ritroveranno nella variazione, ma la priorità che ci eravamo dati
era appunto di rifinanziare - il collega Testolin ha ricordato
anche le cifre, aumentate rispetto alla previsione iniziale -,
perché effettivamente è stata una misura molto interessante.
Mi unisco ai ringraziamenti fatti al collega Aggravi, che anche
lui aveva seguito in quei mesi tale questione, con la certezza che
il lavoro corale - come è stato fatto su altri argomenti questa
mattina - potrà dare le risposte, che non hanno connotazioni o
colori, ma semplicemente la volontà di andare, da un lato, a
sostenere chi è in difficoltà ma ha ancora speranza, sperando che
questo futuro possa essere poi ritrasmesso anche alle giovani
generazioni e, dall'altro, a creare possibilità di nuovi
insediamenti, nuove prospettive, perché sia il settore agricolo che
quello turistico ne hanno profondamente bisogno.
Questo per sottolineare la disponibilità a lavorare coralmente
per rilanciare, rinnovare e riportare nuova linfa nei settori
produttivi attraverso queste misure.
Presidente
- La parola al collega Aggravi.
Aggravi
(LEGA VDA)
- Ringrazio i due Assessori per
le spiegazioni date. Ritiro l'iniziativa, perché ho raggiunto
l'obiettivo che mi ero prefissato, ovvero di parlarne, di parlare
soprattutto di misure che, anche se spesso il pubblico le vede come
molto tecniche, chi fa parte del settore sa quanto siano
necessarie.
Proprio in linea con quanto anticipava l'Assessore Testolin,
ovvero che nel futuro i tassi dovrebbero tendenzialmente aumentare,
quello che mi auguro ed auspico, al di là di questo prodotto
finanziario, è che soprattutto ulteriori iniziative ci vedranno
vigili ed attenti e, perché no, forse anche i diretti promotori.
Spero che ci si concentri su settori e su aziende effettivamente in
difficoltà, perché sappiamo che la Finanziaria regionale, dovendo
agire secondo requisiti di bancabilità - spesso e volentieri chi è
più debole ha delle difficoltà ad aderire o comunque a vedersi
erogate misure che gli dovrebbero essere destinate prioritariamente
-, favorisce ancora una volta il più forte, sempre secondo il
regime di bancabilità e sempre secondo settori magari più deboli,
perché altri, magari utilizzando anche risorse di cui la Valle
d'Aosta è ricca - vedi l'acqua - hanno più facilità ad aderire e a
vedersi erogate queste facilitazioni.
Presidente
- Grazie collega Aggravi, la mozione è quindi
ritirata.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK