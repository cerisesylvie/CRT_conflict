Consiglio Regionale della Valle d'Aosta - Oggetto del Consiglio n. 2570 del 25 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2570 del 25 gennaio 2017 - Resoconto
OGGETTO N. 2570/XIV - Interpellanza: "Aggiornamento delle
direttive per l'Office régional du Tourisme".
Rosset (Presidente) -
Punto n. 16 all'ordine del giorno.
Ha chiesto la parola la consigliera Morelli, ne ha facoltà.
Morelli (ALPE) -
Questa interpellanza verte sull' Office
du Tourisme, che è un soggetto importantissimo nella nostra
organizzazione e gestione del turismo. Nasce nel 2009 con una legge
ad hoc
, che cancella le AIAT precedenti e istituisce un
unico
office
che, attraverso delle sedi periferiche, si
occupa di promuovere, accogliere e assistere i turisti nella nostra
Regione. La legge prevede che la Giunta regionale triennalmente
emani delle direttive nei confronti dell'Office ed effettivamente
nel 2009, a seguito dell'approvazione della legge, sono state
emanate le prime direttive: il 21 ottobre 2009 il Consiglio
regionale approva le direttive di base, che servono a dare l'avvio
a un servizio nuovo. Si parla di istituire e gestire i nuovi uffici
del turismo definendone le caratteristiche, di formare e
selezionare il personale, di sviluppare il sito turistico
regionale, di produrre e distribuire materiale informativo, di
organizzare eventi di interesse turistico, di gestire ed erogare
servizi turistici per conto di terzi, di raccogliere le istanze
locali, rilevando e trasmettendo dati sul movimento turistico. Si
tratta di quelle funzioni che sono assolutamente fondamentali
perché questo office riempia al meglio il suo ruolo.
Queste direttive vengono poi prorogate tre anni dopo. Il 5
dicembre 2012 il Consiglio regionale decide, su proposta
dell'assessore Marguerettaz, di prorogare queste direttive con
l'integrazione di una nuova funzione importante, che è quella della
commercializzazione. Questa nuova funzione viene quindi integrata
alle precedenti direttive. Se non che, di proroga in proroga, senza
aggiungere niente di nuovo e senza valutare o cercare di rispondere
alle nuove esigenze, si procede fino al 25 febbraio 2016. C'è una
terza proroga l'11 marzo 2014, dove si dice: "Considerato che la
Giunta regionale ha valutato, nell'ambito degli incontri svoltisi
con la Commissione consiliare, l'opportunità di procedere nel corso
dell'anno 2014 a una revisione del modello di organizzazione
turistica attuale, al fine di fare ordine nelle attribuzioni di
competenze, superare le attuali sovrapposizioni, rendere efficiente
la gestione delle risorse umane e finanziarie dedicate a garantire
una governance ed un coordinamento del settore più efficaci". Con
essa la Giunta regionale propone di prorogare paro paro le
direttive del 2009, integrate nel 2012, per tutto l'anno 2014. Nel
2015 vi è la quarta e ulteriore proroga sino al 30 giugno 2015,
dove si riprende lo stesso principio: "Dato atto che durante l'anno
2014 la competente Commissione ha avviato un confronto politico
concernente la governance del turismo (...) delibera di prorogare
ulteriormente sino al 30 giugno 2015 le direttive di
programmazione". Infine, la quinta proroga, sino all'entrata in
vigore del nuovo assetto organizzativo del settore turismo e delle
direttive di programmazione e di indirizzo, che avrebbero dovuto
essere approvate non oltre il primo semestre 2016.
È un argomento su cui siamo già tornati e sul quale ci siamo
soffermati già diverse volte. Le leggi si fanno e si dovrebbe poi
applicarle, se hanno un senso. La legge prevede che la Giunta
regionale dia le direttive all'Office con cadenza triennale.
Considerato che l'ultima proroga è scaduta il 30 giugno 2016 e che
le direttive sono ancora principalmente quelle del 2009, ci
permettiamo di interpellare la Giunta per capire come si intende
procedere relativamente alle direttive dell'Office du Tourisme, che
nel frattempo continua a svolgere la sua attività.
Vogliamo anche sapere se non si ritiene necessario e urgente di
dover aggiornare queste direttive emanate in precedenza e di
volerle attualizzare, anche in funzione dell'esperienza maturata in
questi anni, del continuo cambiamento del turismo, della continua
evoluzione di questo settore e anche a fronte di criticità che
l'Office du Tourisme stesso evidenzia nel POA (Programma Operativo
Annuale) in riferimento al 2016 e a cui bisogna cercare di dare
risposta.
In particolare, voglio citare un aspetto importante che è
contenuto nelle direttive: la formazione del personale. Secondo
l'Office du Tourisme la formazione è importantissima, ma riuscire a
farla con 1550 euro all'anno è sicuramente un po' difficile. Poi,
c'è l'annosa questione del "VDA booking": come renderlo utile e
performante sia per gli operatori turistici che appetibile per i
turisti stessi. Questo per citare solo due argomenti che sono
importanti e fondamentali per una corretta gestione del turismo.
Quindi la nostra interpellanza va proprio nel senso di capire cosa
si intende fare in merito a queste direttive.
Presidente -
Ha chiesto la parola l'assessore
Marguerettaz, ne ha facoltà.
Marguerettaz (ALPE) -
Credo che la ricostruzione della
collega Morelli sia stata più che puntuale e più che precisa,
citando tutti gli atti che sono stati approvati dal Consiglio. In
particolare l'ultimo, con il quale in Consiglio regionale è stata
approvata la proroga in attesa della ridefinizione del modello che,
abbiamo già avuto modo di dire in aula, purtroppo non è stato
ancora approvato e definito nei tempi sperati. Il lavoro che è
stato avviato è sicuramente molto più complesso e articolato.
Abbiamo avuto modo di parlarne anche durante il Consiglio
regionale, quando abbiamo approvato il bilancio, per cui il tema è
stato ampiamente affrontato.
In buona sostanza, collega Morelli, rispetto all'anno passato la
situazione non è cambiata, quindi la delibera che è stata adottata
dal Consiglio regionale è ancora valida, per cui la proroga delle
direttive è ancora efficace. Sulla base di questa proroga, è stata
predisposta una bozza di POA che contiene invece tutti gli
argomenti che ha avuto modo di citare: in particolare il
booking
e l'attività che era già stata indicata sulle
card
per dare la possibilità di accesso ai vari servizi, ma
anche tutte le attività che sono fatte sul territorio. Ieri abbiamo
avuto modo di confrontarci con il CELVA, perché giustamente la
norma prevede che il POA venga elaborato e proposto a tale
organismo. Il CELVA ha avuto modo di riunire la sua consulta e di
analizzare il documento nel dettaglio e ieri ha approvato la
programmazione annuale.
Quindi l'attività dell'Office prosegue con gli indirizzi che
fino a oggi abbiamo dato. Sugli argomenti particolari che sono
stati da lei indicati c'è il massimo di attenzione, e spero nei
prossimi mesi di arrivare in Commissione prima e in Consiglio dopo,
con gli indirizzi generali per riformare il comparto di cui
l'Office è ovviamente parte integrante. Ne abbiamo convenuto
parlandone già nelle scorse sedute: è inutile dare degli indirizzi
all'Office, quando sappiamo che dobbiamo mettere mano a tutta la
nostra organizzazione. Non può l'Office vivere di luce propria,
perché abbiamo la necessità di avere una convergenza sui dati.
I temi affrontati dall'Office, al contrario, sono seguiti da noi
con attenzione, ma è la
governance
a monte che va definita.
Quindi se la
ratio
delle precedenti deliberazioni del
Consiglio regionale andava nella direzione di proseguire l'attività
e di definire il quadro a monte, noi questa situazione non
l'abbiamo modificata. Le direttive triennali, che sono quelle che
precedono il POA, continuano a essere efficaci e quindi è stato
predisposto un programma annuale in continuità.
Rispetto ai dati, avete visto che le disponibilità di bilancio
sono rimaste identiche: abbiamo circa 3,3/3,4 milioni di euro ma,
come l'anno scorso, circa 2,5/2,6 milioni di euro sono per le spese
di funzionamento dei vari uffici; abbiamo 600 mila euro di attività
sul territorio e 130 mila euro a sostegno delle attività degli enti
locali.
Quindi andiamo avanti in continuità, ma non ho motivo per dire
che la nostra azione per arrivare al nuovo modello di
organizzazione e di promozione turistica, in virtù delle cose che
ho detto, sia rallentata. Cercheremo di portarlo avanti nei
prossimi mesi - lei aveva presentato addirittura una risoluzione,
chiedendo entro il 31 gennaio; le ho detto che sicuramente entro
quella data non saremmo stati in grado - e nei prossimi mesi conto
di avere questo confronto in Commissione sulle bozze che stiamo
elaborando.
Presidente -
Ha chiesto la parola la consigliera Morelli,
ne ha facoltà.
Morelli (ALPE) -
Io vorrei sgombrare il campo da una
possibile interpretazione errata: l'attività dell'Office du
Tourisme deve proseguire, su questo non c'è alcun dubbio da parte
nostra. Quella che manca forse è la regia politica a monte. Che poi
l'Office du Tourisme continui a svolgere il suo compito come meglio
può, io credo che non vi siano dubbi su questo. Però, Assessore,
lei ci insegna che l'Amministrazione parla per atti e l'ultima
proroga dice chiaramente: "Prorogare ulteriormente sino all'entrata
in vigore del nuovo assetto organizzativo del settore del turismo
regionale, che dovrà essere approvato non oltre il primo semestre
2016", il che vuol dire che sono scadute quelle direttive! Sono
scadute al primo semestre 2016, quando avrebbe dovuto essere
approvato il nuovo assetto, il nuovo modello. Questa è
l'interpretazione che do io.
Quindi non sarebbe superfluo che si facesse una riflessione e si
dessero delle direttive aggiornate all'Office du Tourisme, perché
la mancanza di direttive nuove, in attesa di una riorganizzazione,
che dal nostro punto di vista deprecabilmente tarda a venire, io
credo che abbia naturalmente prodotto un rallentamento
dell'attività dell'Office du Tourisme, da parte del quale vi è una
forte attesa, come si legge nel POA dell'anno scorso. Il POA di
quest'anno non ho ancora avuto modo di vederlo, perché è stato
approvato ieri e ne prenderò visione al più presto. Sul Piano
operativo del 2016 si parla dell'anno appena trascorso come di
periodo di transizione e di trasformazione, invece questo non è
avvenuto: il 2016 è stato un anno - lei dice - in continuità, cioè
un anno in cui ci si è fermati. E lo sappiamo che in questo settore
fermarsi vuol dire perdere terreno, perdere dei colpi.
Quindi ancora una volta non possiamo che sottolineare quanto
questi rallentamenti non facciano bene. E questi sono dovuti alla
politica, sono responsabilità nostra, non come per l'ex hotel
Lanterna di cui parlavamo prima, dove le responsabilità sono tutte
esterne: questi sono responsabilità nostra. In un momento in cui
l'attività turistica fa registrare dei dati positivi - abbiamo
avuto un'estate del 2016 che ha fatto registrare dati straordinari,
che non si ricordavano più danni e forse (speriamo e incrociamo le
dita) anche quella invernale potrà essere una buona stagione - è
proprio in questi momenti che bisogna consolidare, che bisogna
capitalizzare, che bisogna far funzionare il cervello e mettere in
moto tutte le azioni possibili. Rimaniamo ancora in attesa,
grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK