Consiglio Regionale della Valle d'Aosta - Oggetto del Consiglio n. 886 del 23 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 886 del 23 settembre 2021 - Resoconto
OGGETTO N. 886/XVI - Interpellanza: "Obiettivi per la riforma
del modello organizzativo di medicina di base della Valle
d'Aosta".
Bertin (Presidente) -
Punto n. 47. Per l'illustrazione,
il consigliere Aggravi.
Aggravi (LEGA VDA) -
Questa interpellanza richiama altre
iniziative che il Gruppo Lega ha fatto riguardo alla medicina di
base e prende ispirazione da fonti di stampa, in particolare un
articolo del Sole 24 Ore di qualche settimana fa laddove si
riportava la cronaca dell'attività che si sta svolgendo in
conferenza delle Regioni per quello che riguarda l'obiettivo che ci
si sta dando di rivedere il contratto nazionale e, tra l'altro, il
modello organizzativo della figura del medico di medicina generale
e, tra l'altro, si cita anche i pediatri di libera scelta.
In particolare si evidenzia la necessità di cambiare un modello
che deve anche pensare alla gestione di multicronicità, aumento di
fragilità, programmazione e assistenza domiciliare, soprattutto
l'articolo citava il fatto che in questa fase di emergenza
ovviamente le USCA hanno sopperito alle difficoltà della medicina
generale ma dovendo poi pensare - ed è già stato occasione anche di
discussione in altri momenti in questo Consiglio - anche al dopo:
come far tesoro, se possiamo dire, delle inefficienze evidenziate
per poi dopo rivedere il modello.
In particolare si diceva, dalle notizie di stampa, che le
Regioni hanno sottolineato nel loro agire la volontà di garantire
l'obbligo di partecipazione a forme organizzate da parte dei
medici, fornitura di prestazione programmata dalla Regione,
indicatore di garanzia di presa in carico, si parla anche delle
strutture PNRR visto che ieri ne abbiamo parlato, e quindi di tutta
una serie di aspetti che dovranno essere toccati dai lavori e in
particolare dalla riforma.
A tal riguardo, chiediamo se la Regione Autonoma, i suoi
rappresentanti, sino ad oggi siano stati coinvolti nelle attività
condotte in seno alla Commissione Sanità della conferenza delle
Regioni: capire qual è il livello di coinvolgimento della Regione
in queste attività, quali siano i contributi e le richieste
presentate dalla Regione alla conferenza nell'ambito della riforma
e se nell'ambito del processo di riforma sono state prese in esame
problematicità inerenti alle realtà turistiche o di Valle o dei
Comuni di montagna; è già capitato più di una volta di parlare di
questioni legate a necessità che in Comuni turistici ovviamente
aumentano nel momento della stagionalità, ovvero di realtà - magari
per conformazione territoriale e per bacino di utenza - un po'
particolari perché distanti dall'asse centrale della Valle e
soprattutto perché durante determinati periodi dell'anno non c'è un
bacino di utenza tale da giustificare determinati livelli di
presenza dell'assistenza; capire se in questa riforma c'è - o
meglio nei contributi portati c'è stata - anche la presentazione
d'istanze in tal senso e capire quali siano i provvedimenti che il
Governo regionale, a fronte di quanto si sta appunto conducendo in
conferenza delle Regioni, intende fare per riformare il modello
organizzativo della medicina di base valdostana e io direi -
legandomi a un'interpellanza che avevo già presentato - per anche
sopperire alle mancanze che oggi sono evidenziate o che si
evidenzieranno nel breve periodo in termini di fabbisogno di
medici.
Presidente -
Risponde l'assessore Barmasse.
Barmasse (UV) -
Grazie, consigliere Aggravi, per la
domanda che ovviamente è pertinente sia per il periodo sia per
l'importanza del problema sanitario e della carenza di medici al
quale lei ha accennato.
Per quanto riguarda l'oggetto dell'interpellanza, informo che
l'Assessorato alla Sanità Salute e Politiche Sociali, per il
tramite delle proprie strutture competenti nelle singole materie,
segue regolarmente e periodicamente i lavori che vengono svolti
nell'ambito dei tavoli tecnici e dei gruppi di lavoro
interregionali anche con la partecipazione dei rappresentanti
ministeriali.
Oltre all'ordinaria partecipazione, i citati tavoli di lavoro,
informo che la Regione Autonoma Valle d'Aosta, per il tramite
appunto dell'Assessorato alla Sanità, e più specificamente della
struttura Assistenza Territoriale Formazione e Gestione del
personale sanitario, partecipa con le Regioni Liguria, Veneto,
Emilia Romagna, Campania, Marche, Umbria e Sardegna al gruppo di
lavoro a regia Agenas per la cabina di regia costituita presso il
Ministero della Salute in relazione al Patto per la salute
2019-2021.
I lavori hanno preso avvio la primavera scorsa e hanno portato
alla redazione di un documento tecnico volto alla definizione di
modelli e standard per lo sviluppo dell'assistenza territoriale nel
Sistema Sanitario Nazionale; i contenuti di tale documento
costituiranno il riferimento per la redazione di un decreto
ministeriale dedicato, il cosiddetto DM71, il quale in parallelo al
DM70/2015, centrato sull'assistenza ospedaliera, detterà le nuove
linee guida dell'assistenza territoriale a cui le programmazioni
regionali dovranno conformarsi, anche tenuto conto delle importanti
risorse messe a disposizione sulla missione 6, dedicata alla salute
del piano nazionale di ripresa e resilienza.
In particolare, il documento propone schede di dettaglio
concernenti il distretto, la casa della comunità, l'infermiere di
comunità, le unità speciali di continuità assistenziali, cioè le
USCA, la centrale operativa territoriale, cioè la COT, la centrale
operativa 116- 117, l'assistenza domiciliare, l'Ospedale di
comunità, l'Hospice nella rete delle cure palliative, i servizi per
la salute mentale, le dipendenze patologiche, la neuropsichiatria
infantile, i servizi per la salute della donna e del bambino, i
servizi per le attività di promozione e prevenzione della salute, i
sistemi informativi e standard di qualità, la telemedicina.
Con riguardo alla riforma dell'assistenza territoriale, secondo
le indicazioni di cui alle lavorande disposizioni nazionali, come
ho già avuto modo più volte di evidenziare, l'Assessorato sta
ultimando la definizione del piano della salute del benessere
sociale 2022-2025 che rappresenterà il documento di programmazione
regionale per le prossime annualità e che già tiene conto della
nuova impostazione dei servizi territoriali.
Sull'argomento informo altresì che l'Assessorato ha già preso
parte a un primo confronto con il direttore generale dell'Agenas,
il dottor Mantoan, in data 25 maggio e che un secondo incontro è
programmato per lunedì 27 settembre; quest'ultimo appuntamento sarà
l'occasione per definire in modo concreto alcuni presupposti che
daranno formalmente avvio alla riforma dell'assistenza
territoriale, per la quale anche la nostra Regione percepirà
importanti risorse finanziarie dal PNRR.
Con più specifico riferimento alla riforma del modello della
medicina generale, anche dal punto di vista della riforma del
contratto di lavoro, la competente struttura dell'Assessorato
partecipa ai preposti tavoli tecnici, secondo le convocazioni che
pervengono dai livelli centrali.
Ad oggi, come è noto anche dalle prime notizie divulgate dagli
organi d'informazione, sono al vaglio tre diverse ipotesi, alle
quali lei ha già fatto riferimento, cioè il passaggio alla
dipendenza con il Sistema Sanitario Nazionale per tutti i medici
oggi convenzionati; la possibilità di mantenere la convenzione per
i professionisti in attività e rapporto di dipendenza, invece, per
i nuovi entrati e la fine della convenzione con i singoli
professionisti in favore di forme di accreditamento dei servizi di
medicina primaria.
Su tali ipotesi le Regioni si stanno confrontando per elaborare
una proposta unitaria da sottoporre al Ministero della Salute e ai
sindacati. A tal proposito le posso dire che questo documento è
stato redatto l'altro ieri in Commissione Salute e verrà oggi
consegnato al Ministero della Salute.
Lo specifico contributo che la Valle d'Aosta intende portare
all'attenzione del tavolo delle Regioni è quello di una sfida volta
a ridisegnare il modello di assistenza territoriale regionale che
da un lato sia adempiente ai requisiti richiesti a livello
nazionale e ai correlati finanziamenti del PNRR e dall'altro possa
dare quelle risposte urgenti e concrete alle peculiarità del nostro
territorio di montagna, particolarmente complesso sia dal punto di
vista morfologico sia dal punto di vista demografico.
In tale ottica, pertanto, la riorganizzazione dovrà attuare
politiche di razionalizzazione e di efficientamento, ma nel
contempo sarà imprescindibile continuare a garantire l'assistenza
in modo capillare sull'intero territorio regionale, pur nella
consapevolezza che il Sistema Sanitario Regionale, fatto
essenzialmente di medicina di montagna, dovrà in questa sfida
scontrare dei costi più elevati rispetto alle altre Regioni. Nei
progetti di adattamento del programma nazionale dal punto di vista
della sanità territoriale alcuni ragionamenti sono stati fatti, ci
sono state già delle interlocuzioni con le organizzazioni sindacali
dei medici di medicina generale, questo da mesi.
Per esempio, una delle cose che noi ovviamente potenzieremo sarà
la telemedicina - proprio per portare un servizio sanitario nelle
zone sicuramente più distanti dalla centralità del servizio
sanitario, che rimane sempre il fondovalle - e un'altra è mantenere
gli ambiti, questo in modo da permettere che ci sia una
fidelizzazione sul territorio del medico di medicina generale che
in questo momento tende magari a recarsi sul fondovalle lasciando
magari scoperte le parti più periferiche delle vallate, che, a mio
avviso, invece, devono essere presidiate.
Questo comporterà ovviamente magari degli investimenti economici
maggiori ma è dovuto alla peculiarità del nostro territorio e
quindi la sanità va portata anche nelle vallate laterali, e
soprattutto mantenuta.
Intanto, posso confermare che il documento che viene presentato
al Ministero della Salute è un documento essenzialmente legato ai
nuovi tipi di contratti ed obblighi che dovrebbero avere i medici
di medicina generale, con la possibilità di un doppio contratto,
quindi o la dipendenza o l'attuale contratto, che è di tipo
convenzionato, con l'obbligo per fare delle associazioni, dei
gruppi; questo è essenziale anche per far funzionare le case di
comunità, e quindi per poter dare un servizio 24 ore su 24 sette
giorni su sette anche nelle zone più periferiche. Non possiamo
nasconderci - questo è un mio punto di vista, ma penso che sia
condivisibile - che il problema ancora adesso rimane quello dei
medici, nel senso che c'è comunque una grossa carenza di medici di
medicina generale.
L'Azienda sanitaria sta elaborando un progetto di attrattività
che non riguarda solamente l'aspetto ospedaliero, ma anche quello
territoriale, e questo verrà presentato a breve anche ai
sindacati.
Il problema dell'attrattività di medici di medicina generale a
mio avviso diventa forse ancora più importante e forse di più
difficile risoluzione di quello ospedaliero, anche se sappiamo che
già quello ospedaliero ha delle forti criticità.
Dal punto di vista economico, per il medico di medicina generale
- ovviamente parlo dei massimalisti - direi che ci può essere già
una certa gratificazione, poi, per carità, sicuramente si può fare
di più, però vanno supportati anche con dei servizi ulteriori,
quindi con assistenza dal punto di vista amministrativo soprattutto
per chi è organizzato in associazioni. Dal punto di vista,
ovviamente, infermieristico: permettere quindi ai medici di
medicina generale di lavorare meglio e di dare un miglior servizio,
questo indipendentemente dai contratti collettivi nazionali.
Questa è la situazione, ovviamente l'Assessorato ci sta
lavorando molto. Come ho potuto già dire precedentemente, i
contatti a livello nazionale sono abbastanza costanti, precisi, in
cui il nostro apporto anche a livello nazionale è costante. Devo
dire che le zone di montagna soffrono sempre un po' di carenza di
attenzione, ma in questo cercheremo ovviamente di supplire.
Questa è la situazione attuale.
Presidente -
Per la replica, il consigliere Aggravi.
Aggravi (LEGA VDA) -
Grazie per aver fatto un quadro
completo e per averci anche reso edotti dell'attività svolta e
anche della rappresentanza in seno ai tavoli tecnici. Sicuramente
l'attenzione per i territori di montagna - quelli, ripeto, più
lontani dall'asse centrale - è fondamentale, anche perché - al di
là del Covid, che secondo me ha aumentato ancora di più questa
percezione - sappiamo che ci sono tipologie di turisti e
soprattutto di domanda turistica che verificano in maniera molto
approfondita l'assistenza sanitaria, soprattutto se pensiamo al Sud
est asiatico e anche al Giappone, che fanno dei controlli veri e
propri per decidere anche laddove passare le vacanze e sono dei
mercati ovviamente in crescita che non possiamo sicuramente
perdere.
Dall'altro lato, l'assistenza anche continua nei confronti dei
cittadini e ben venga la telemedicina, poi speriamo che le reti
siano adeguate perché altrimenti è inutile avere un buon sistema se
poi non si riesce a trasmettere... e soprattutto la parte finale
della sua risposta riguardo l'attrattività dei medici di medicina
generale, perché spesso ce ne dimentichiamo ma quello, lo diciamo,
è il primo baluardo ovviamente medico, per evitare il sovraccarico
della medicina ospedaliera, cosa non banale.
Sicuramente ci sono delle difficoltà, scontiamo spesso quelli
che, magari una volta, erano dei punti di forza sui numeri piccoli,
oggi rischiamo, però - e quelli siamo attualmente come residenti -
e dobbiamo fare forza sulle nostre caratteristiche.
E sono anche contento rispetto al discorso del PNRR - perché
forse il treno in questo caso lo prenderemo - e quindi dei fondi
arriveranno rispetto ad altri fondi che, l'abbiamo visto ieri
nell'altra mia interpellanza, sono molto aleatori, e poi lì
dobbiamo ancora capire come e quando arriverà alla stazione l'altro
treno, ma questa è una battuta. In questo caso bene che vengano i
fondi, ci sarà sicuramente occasione - l'ha annunciato con la
presentazione del Piano salute e benessere sociale - poi per
discuterne. L'importante è che ci sia una costante attenzione sui
territori di montagna e sulle necessità di comunità come la nostra
che meritano un'attenzione al di là dei numeri che non sono
sicuramente quelli di grandi centri urbanizzati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK