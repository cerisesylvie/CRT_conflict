Consiglio Regionale della Valle d'Aosta - Oggetto del Consiglio n. 1370 del 7 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
STATUTO
Precedente
Successivo
Resoconto integrale del dibattito dell'aula
Oggetto del Consiglio n. 1370 del 7 giugno 2000 - Resoconto
OGGETTO N. 1370/XI Coinvolgimento del Consiglio regionale per
le modifiche allo Statuto speciale della Valle
d’Aosta. (Approvazione di risoluzione)
Président
La parole au Conseiller Marguerettaz.
Marguerettaz (Aut) Come i colleghi vedranno ben presto, non
appena verrà distribuito il nuovo testo, si è concordato, così come
auspicavamo nel momento in cui abbiamo presentato la risoluzione,
un testo a firma di quattro forze politiche presenti in questo
Consiglio.
Il carattere di urgenza e quindi la necessità di andare
immediatamente alla discussione, come dicevo quando ho richiesto
l'iscrizione d'urgenza di questa risoluzione, è data dal fatto che,
a meno di variazioni dell'ultima ora, il Senato dovrebbe iniziare
proprio questa sera la discussione su questo tema.
Questa risoluzione è chiaro che si inserisce nella scia di altre
quattro risoluzioni, così come richiamato nelle premesse, che
questo Consiglio ha già assunto ad ampia maggioranza, a partire dal
gennaio 1999 fino all'ultima del mese scorso. Risoluzioni che in
passato avevano la stessa impostazione, che era quella di reclamare
un fatto sostanziale per l'autonomia della nostra Valle, che credo
assuma un'importanza oggi più che mai rilevante a fronte dei
dibattiti che spesso questo Consiglio è chiamato a svolgere intorno
ai temi dell'Autonomia e in particolare intorno ai temi dello
Statuto speciale della nostra regione.
Al di là dei contenuti che alcuni possono condividere ed altri
no, penso nello specifico al sistema di giungere alla votazione del
Presidente della Regione, credo che dovrebbe esserci un largo
consenso di questo Consiglio intorno a ciò che ritengo - ma credo
che i miei colleghi condivideranno - essere la questione
sostanziale, che è - come prima accennavo - non tanto una questione
di contenuti, quanto una questione di procedura.
Credo che questo atto, che non ha, per quanto mi concerne,
un'enorme rilevanza dal punto di vista dei contenuti, assume però
un'importanza evidente là dove si stabilisce, o per meglio dire si
stabilirebbe - usiamo ancora il condizionale - una procedura che
mai è stata attuata nei confronti della nostra regione per quanto
concerne modifiche statutarie. Lasciare passare sotto silenzio un
atto di questo genere con più o meno accondiscendenza rappresenta,
a nostro avviso, un passo indietro nell'ottica dell'Autonomia
stessa della nostra regione.
Siamo arrivati purtroppo al dunque su un oggetto, ripeto, non di
eccessiva importanza; si sancisce un metodo di rapporto tra il
Governo nazionale e il Consiglio della Valle d'Aosta, un metodo che
abbiamo sempre auspicato - e quelle deliberazioni lo stanno a
testimoniare - dover seguire la strada di quell'aggettivo ad alcuni
cari, ad altri un po' meno - del carattere "pattizio" che dovrebbe
avere - anche qui usiamo il condizionale - lo Statuto della Valle
d'Aosta e che invece, ripeto, su questo piccolo atto sostanziale di
fatto non rispetta questa procedura.
È evidente che sulla modalità con cui si affronta ogni tematica,
ogni variazione anche minima dello Statuto della nostra regione,
bisogna oggi più che mai, visto che il Senato si appresta ad
affrontare l'argomento, ribadire che per quanto concerne questo
Consiglio regionale è doveroso che ogni modifica dello Statuto
avvenga d'intesa fra questo consesso e il Governo, o per meglio
dire il Parlamento italiano.
È chiaro che sarebbe facile per il sottoscritto fare della
facile polemica su ciò che sta avvenendo a livello politico a
livello nazionale. Me ne guardo bene dal farla, perché ritengo che
il fatto a cui stiamo assistendo vada combattuto per quello che è,
senza strumentalizzazioni di parte, ma avendo tutti la coscienza
che è più che mai doveroso che il Consiglio regionale, mi auguro
non in maniera inconsistente, come purtroppo sembrano testimoniarlo
i passi fatti finora dalla Commissione Affari costituzionali del
Senato, continui a far sentire con forza la propria voce.
Président
Je donne la lecture du nouveau texte qui a été
présenté:
Risoluzione Richiamato il DL Costituzionale n. 4368
concernente l'elezione diretta dei Presidenti delle regioni a
Statuto speciale e in particolare l'art. 2 riguardante le modifiche
allo Statuto speciale della Valle d'Aosta;
Richiamate le proprie deliberazioni n. 389 del 27.1.1999, n. 815
del 22.9.1999, n. 889 del 7.10.1999 e n. 1205 del 16.3.2000 con le
quali, a più riprese, si chiedeva al Parlamento italiano che per
qualsiasi revisione dello Statuto si prevedesse la procedura
d'intesa con la Regione e si dava mandato ai Parlamentari
valdostani di appoggiare nelle sedi competenti le tesi
irrinunciabili della Regione;
Appreso che la commissione Affari Costituzionali del Senato ha
licenziato il DL Costituzionale n. 4368 senza tener conto
minimamente delle posizioni più volte espresse da questo
Consiglio;
il Consiglio regionale della Valle d'Aosta
Riconferma
le proprie ferme convinzioni, così come dalle deliberazioni
richiamate in premessa, sulla procedura da seguire per le modifiche
allo Statuto speciale della Valle d'Aosta;
Esprime
forte contrarietà per la decisione assunta dalla Commissione
Affari Costituzionali del Senato di rigettare tutti gli emendamenti
presentati sul DL n. 4368 eludendo così le volontà più volte
espresse da questo Consiglio;
Richiede
che l'Assemblea del Senato in particolare accolga la norma che
prescrive l'intesa per ogni modifica degli Statuti speciali e
quella che consente al Consiglio regionale della Valle d'Aosta di
decidere autonomamente la forma di governo adatta alle esigenze
della Comunità Valdostana. Richiede altresì che venga esclusa la
sottoposizione a referendum della legge regionale che determina la
forma di governo della Regione qualora la stessa sia approvata da
almeno due terzi dei componenti il Consiglio della Valle.
F.to: Marguerettaz - Piccolo - Cottino - Fiou
La discussion générale est ouverte.
La parole au Conseiller Curtaz.
Curtaz (PVA-cU)
Noi riconfermiamo la posizione che abbiamo
assunto anche in occasione di precedenti risoluzioni sul tema,
richiamando sostanzialmente le stesse valutazioni che avevamo già
fatto le volte scorse, se possibile richiamando anche le stesse
osservazioni esemplificative.
Tra l'altro rilevo che, a differenza di quello che ha detto il
Consigliere Marguerettaz, la risoluzione non si preoccupa solo di
sottolineare le problematiche relative all'intesa, che sotto il
profilo dei principi mi trovano d'accordo. Non ho nulla da eccepire
sui principi; si può discutere poi su come debba avvenire questa
intesa, se debba essere paralizzante oppure no, però dal punto di
vista dei principi mi sembra un elemento di ragionevolezza che
andrebbe introdotto nei rapporti fra Stato e regioni.
Ma questa risoluzione contiene intanto richiami a precedenti
deliberazioni che noi non abbiamo votato, e già questo sarebbe un
fatto impeditivo, ma richiama espressamente un altro principio che
si vorrebbe introdurre, sul quale invece dissentiamo in maniera
assoluta, ed è quello di prevedere l'esclusione della
sottoponibilità a referendum della legge regionale che determinerà
la forma di governo, qualora venga raggiunto in quest'aula il
quorum approvativo dei due terzi.
Già in un'altra occasione ho fatto rilevare come attualmente la
maggioranza consiliare è di due terzi, in certe occasioni anche un
po' più abbondante dei due terzi, quindi il non consentire mai, pur
in casi determinati e pur con dei limiti, al popolo valdostano di
esprimersi su questioni di così grande rilevanza, qualora venga
raggiunto in quest'aula il numero di consiglieri pari a due terzi,
mi sembra una forzatura che dal mio punto di vista è totalmente
inaccettabile.
Riassumendo, ci sono delle questioni che ci vedono d'accordo
sotto il profilo dei principi, altre questioni sulle quali invece
non siamo d'accordo, quindi confermiamo il voto di astensione sulla
risoluzione che ci è stata proposta.
Président
La parole au Conseiller Lattanzi.
Lattanzi (FI)
Questa risoluzione arriva al termine di un
processo, è l'epilogo di un percorso di riforma, potremmo dire di
"non riforma" avviata dal "Governo D'Alema" e dal suo
Sottosegretario agli Affari regionali, On. Caveri. Questa
risoluzione ci appare come un urlo tardivo, pur condividendone i
principi, ma un urlo assolutamente tardivo e inconcludente, perché
riteniamo che quanto è successo, al di là del merito dei vari
emendamenti che sono stati questa mattina bocciati dalla
Commissione Affari costituzionali, su cui si potrebbe disquisire,
sia il frutto di una politica sbagliata dei nostri parlamenti che
hanno sostenuto una maggioranza di Centro-Sinistra assolutamente
non coerente - come andiamo sostenendo da due anni in questo
Consiglio - con quello che dice in termine di federalismo, di
autonomia e di sussidiarietà, una scelta politica che oggi tutti
quanti paghiamo.
Oggi serve a poco venire qui con una risoluzione a chiedere che
diciamo tutti insieme che vogliamo la nostra Autonomia. Lo dovevano
dire i nostri Parlamentari, quando davano la fiducia al "Governo
D'Alema", quando prendevano le poltrone da sottosegretari non
preoccupandosi dei veri effetti di scelte politiche sbagliate, a
favore di un Centro-Sinistra assolutamente centralista che ancora
una volta, anche in questa occasione, ribadisce la sua forte
volontà di non decentrare nessun potere, anche quando si tratta
addirittura di regioni a statuto speciale.
Poi sappiamo che la materia è anche più complessa, perché sulle
questioni della Valle d'Aosta si innescano questioni di altre
regioni a statuto speciale come la Sicilia, che hanno pesi politici
diversi e che hanno anche esigenze diverse.
Ma la Valle d'Aosta viene triturata a livello parlamentare e
nelle varie commissioni per l'incapacità delle posizioni dei nostri
Parlamentari, che si devono assumere la responsabilità del
"massacro istituzionale" che la Valle d'Aosta sta subendo.
Per quanto ci riguarda, su questa risoluzione ci asterremo,
perché le premesse citano deliberazioni che non avevamo votato, in
quanto avevamo proposto delle risoluzioni che avevano i contenuti
che oggi vengono proposti e che sono state bocciate, esprimono
contrarietà verso decisioni di non accettazione di emendamenti del
Sen. Dondeynaz, che noi non condividiamo: giudice di pace,
referendum, pertanto, senza andare oltre, non ci sentiamo di
appoggiare questo urlo tardivo e inconcludente contro un evento che
è da addossare tutto alla responsabilità politica della maggioranza
di Centro-Sinistra che governa questa regione e purtroppo anche il
nostro Paese!
Président
Je soumets au vote la résolution:
Conseillers présents: 28
Votants: 22
Pour: 22
Abstentions: 6 (Beneforti, Curtaz, Frassy, Lattanzi, Squarzino
Secondina, Tibaldi)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK