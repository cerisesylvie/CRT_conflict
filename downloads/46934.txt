Consiglio Regionale della Valle d'Aosta - Oggetto del Consiglio n. 3282 del 9 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Celebrazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3282 del 9 febbraio 2024 - Resoconto
OGGETTO N. 3282/XVI - Reiezione di mozione: "Impegno a
organizzare iniziative concernenti la Giornata per il ricordo dei
Martiri delle foibe".
Marguerettaz (Presidente) -
Colleghi, possiamo iniziare
di nuovo i nostri lavori. Punto 90 all'ordine del giorno. Per la
presentazione della mozione, la parola al collega Manfrin.
Manfrin (LEGA VDA) -
Voglio iniziare questa mozione
evidenziando come siano evidentemente cambiati i tempi, sono
cambiati i tempi in maniera importante da vent'anni a questa parte,
è da vent'anni che esiste la legge 92 che fu emanata il 30 marzo
del 2004, che istituì la Giornata del Ricordo.
Vent'anni nei quali si sono fatti molti passi avanti, che hanno
portato - e questo credo sia un dato assolutamente rimandabile -
addirittura il Presidente del Consiglio, che non è il collega
Marguerettaz, che in questo momento presiede l'Aula, ma il
presidente Bertin, ad aprire la seduta di mercoledì ricordando
proprio una tragedia come quella delle foibe, una cosa fino a
qualche anno che sarebbe stata immaginabile, quindi sicuramente un
dato che ci ha portato a crescere e a diffondere la conoscenza di
quest'evento.
Le foibe, come sappiamo e come ricordiamo, sono state purtroppo
una pagina nera, nerissima, tragica, terribile, di tutto il nostro
Paese, una vicenda - l'abbiamo ricordato già mercoledì - nella
quale sono state barbaramente uccise circa 10 mila persone, sono
state gettate in queste forre del terreno che appunto si aprono in
Istria, in Dalmazia, in Friuli-Venezia Giulia, prese, legate a
gruppi, neanche sommariamente processate ma semplicemente con
l'accusa di essere Italiani e di rappresentare un'etnia diversa
rispetto a quella che voleva impadronirsi di quei territori,
giustiziati a prescindere dalla loro collocazione, a prescindere
dalle loro idee, a prescindere da qualsiasi cosa credessero; non
che questa sarebbe stata una giustificazione, ma sicuramente rende
ancora più odioso questo crimine. A questo si unisce, purtroppo,
quello che fu l'esodo di 350 mila Istriani, Fiumani e Dalmati, che,
a causa dell'appropriazione da parte del regime comunista Titino di
quei territori, furono messi di fronte a due scelte: o inchinarsi
al regime comunista di Tito, e quindi aderire alla Jugoslavia di
Tito, con tutte le negatività che questo comportava, oppure perdere
tutto e venire esiliati. In 350 mila, la stragrande maggioranza,
vennero esiliati e vennero rimpatriati, rimpatriati ovviamente in
quello che era il pezzo dei paesi che rimaneva e spesso e purtroppo
ebbero anche accoglienza negative, ricordiamo le scene nelle quali
i treni carichi di questi veri profughi, cacciati dalle proprie
case, dalle proprie terre, senza più nulla, senza averi, senza un
futuro, senza un'idea di dove sarebbero finiti, venivano accolti a
male parole, venivano addirittura guardati e contestati quando si
fermavano nelle stazioni che erano particolarmente più schierate
verso la simpatia del regime comunista Titino, perché
rappresentavano coloro che non avevano voluto accettare questo
"vento liberatore" del Comunismo che cominciava ad avere questo suo
afflato, questa sua diffusione anche a livello europeo.
Di tutta questa tragedia chiaramente abbiamo poi potuto prendere
atto dei frutti, io voglio dare qui oggi atto a quello che fu un
Presidente di questo Consiglio, che fu il presidente Cerise, che
conferì - ricordiamo ai primi anni del Duemila, quindi dopo il
2004, mi pare fosse il 2005 o il 2006 - i riconoscimenti a coloro
che erano parenti degli infoibati o gli esuli e fra questi vi era
appunto Salvatore Radizza, che è stato oggetto di un'iniziativa in
quest'aula, oggetto che poi è stato approvato all'unanimità da
parte di tutti i colleghi, quasi tutti, e, grazie a
quest'iniziativa, si è potuto e si potrà inaugurare nella giornata
di domani uno spazio dedicato proprio a Salvatore Radizza e alla
sua famiglia, che poi ha visto una grande partecipazione anche
nella nostra comunità, una grossa presenza, un grosso contributo e
sarà un piacere poter vedere i nipoti di un infoibato che potranno
partecipare a questa inaugurazione. Proprio però perché questa
legge è stata approvata solo vent'anni fa, dobbiamo interrogarci
sulla conoscenza che le persone hanno di questo fenomeno, perché
non possiamo nascondercelo, è evidente che per decenni le foibe non
soltanto non sono state celebrate, quindi non si è potuto
perpetuare il ricordo di quanto accaduto, di quanto occorso durante
quei tragici eventi, ma possiamo anche dirci che questo fenomeno è
stato spesso nascosto, perché forze che politicamente erano
omogenee a chi governava in quel momento preferivano evitare di
avere un'accezione negativa e ammettere di aver avuto un ruolo da
protagonisti negativi nella storia avendo o girato la testa
dall'altra parte, o addirittura sostenuto la pulizia etnica messa
in campo in quel momento e quindi di questo fenomeno non se n'è
parlato.
Il problema è che non se n'è parlato e se ne parla sempre di più
di allora, ma se ne parla comunque poco al giorno d'oggi.
Testimonianza plastica, come abbiamo voluto evidenziare in
quest'iniziativa, è proprio il calendario delle iniziative che sono
state organizzate per celebrare due grandi eventi che meritano il
ricordo e la memoria, sono proprio la Giornata della memoria è
quella del ricordo. Per la Giornata della memoria sono stati
organizzati diversi appuntamenti su tutto il territorio regionale,
con particolare attenzione verso il capoluogo, compresi alcuni
eventi specificamente dedicati alle scuole, eventi teatrali,
proiezioni, film, documentari, che hanno spiegato che cosa accadde
in quel momento terribile per perpetuare la memoria di quei fatti
tragici e per evitare che questa non dovesse più ripetersi.
Purtroppo abbiamo rilevato che identica attenzione non è stata
dedicata al Giorno del ricordo, che - e siamo assolutamente felici
di questo - prevede due eventi: come abbiamo detto, l'intitolazione
all'infoibato Salvatore Radizza di un parco cittadino nel comune di
Aosta e una presentazione di un libro che è avvenuta nella giornata
di ieri alle ore 18:00 presso la biblioteca Bruno Salvadori. In
questi eventi però abbiamo potuto apprendere e potuto rilevare che
non sono state coinvolte le scuole, non sono stati coinvolti i
giovani e purtroppo non sono state, per esempio, rese note, non è
stata data visibilità e pubblicità ad alcune opere che noi
riteniamo sicuramente importanti per diffondere la conoscenza di
quegli eventi, per esempio, è stato fatto un film molto
interessante su quanto accade a Norma Cossetto, che fu una ragazza
di 19 anni che fu sequestrata da casa, fu malmenata, stuprata,
seviziata e poi uccisa dai partigiani titini perché era la figlia
del Commissario di Polizia del Paese. In questo bellissimo
documentario, in questo bellissimo film, che si intitola proprio
"Foiba rossa", si racconta la storia che c'è dietro quegli eventi e
si illustra anche la barbarie di quegli eventi che purtroppo furono
tragici.
Oltre a questo ricordo... e anche qui devo assolutamente
ringraziare quello che fu l'allora Ufficio di Presidenza della
scorsa legislatura, che permise di organizzare presso la Cittadella
dei giovani di Aosta uno spettacolo di Davide Giandrini, che è un
bravissimo attore di teatro, che fece proprio una rappresentazione
di quei giorni tragici delle foibe e chiaramente anche dell'esodo e
purtroppo dell'abbandono delle case in Istria, Fiume e Dalmazia. Da
quel giorno e da quella volta purtroppo altri eventi non sono stati
organizzati e l'assenza di eventi, soprattutto dedicati alle
giovani generazioni, che devono necessariamente conoscere quei
fatti, perché questo è quello che prevede la legge e questo è
quello di cui peraltro - e qui venendo un attimo a noi - abbiamo
anche discusso recentemente con l'assessore Guichardaz, cioè il
contenuto di una nota che fu mandata tempo fa dal Ministero degli
interni, che chiedeva di diffondere la conoscenza della spirale di
violenza che esplose all'indomani della firma dell'Armistizio e che
per i successivi quattro anni si scatenò su molti Italiani inermi e
incolpevoli residenti nei territori a est di Trieste, con durissime
e atroci rappresaglie dai contorni di una vera e propria pulizia
etnica... per scongiurare il rischio di ridurre la solennità civile
a una mera celebrazione. "Quindi - concludeva appunto quella nota -
dovranno essere promosse presso i giovani delle scuole di ogni
ordine e grado... che venga favorita, da parte delle istituzioni e
di enti, la realizzazione di studi, convegni, incontri e dibattiti
in modo da conservare la memoria di quelle vicende". Ricordo, in
completa sincerità, che l'assessore Guichardaz disse che, pur non
condividendo le modalità di comunicazione che avevano
contraddistinto questa nota, era assolutamente favorevole e
disponibile per portare avanti delle iniziative in questo
senso.
Ci avviciniamo alla giornata, siamo oggi al 9 febbraio, dedicata
proprio al ricordo dei Martiri delle foibe, però di questi eventi
ulteriori non abbiamo visto traccia. Noi vogliamo cogliere lo
spirito positivo e siamo sicuri che magari sia stato fatto un
elenco limitato ad alcuni eventi e poi ne siano stati fatti tanti
altri, ma ci terremmo particolarmente che la tragedia delle foibe
venisse ricordata, venisse soprattutto spiegata alle giovani
generazioni e venisse illustrata, perché le immagini sono
sicuramente molto più efficaci a volte spesso delle parole, anche
tramite delle proiezioni, delle rappresentazioni teatrali.
Con questa mozione quindi, venendo all'impegno, chiediamo al
Governo regionale di mettere in campo ogni azione utile al fine di
organizzare un'iniziativa dedicata ai giovani delle scuole di ogni
ordine e grado e un evento teatrale o di proiezione dei temi
concernenti la Giornata del ricordo dei Martiri delle foibe,
istituita con la legge 30 marzo 2004 n. 92 al fine di conservare e
rinnovare la memoria della tragedia degli Italiani e di tutte le
vittime delle foibe e dell'esodo dalle loro terre degli Istriani,
Fiumani e Dalmati nel secondo dopoguerra.
Presidente -
Grazie collega. Apriamo la discussione
generale sulla mozione. Ci sono prenotazioni? Ha chiesto la parola
il collega segretario Distort, ne ha facoltà.
Distort (LEGA VDA) -
La presentazione del collega Manfrin
è sicuramente esaustiva, per cui quest'intervento vuole
semplicemente rafforzare degli elementi.
Inizio ricordando quello che diceva un grande giornalista, Indro
Montanelli, lui usava un'espressione che non so se sia sua o se
presa in prestito sostenendo che "L'inchiostro con cui si scrive la
storia è il sangue". Questo rende la storia un elemento
fondamentale per la costruzione di una società di persone e per la
formazione di ogni persona all'interno di questa società; conoscere
e condividere l'insegnamento della storia significa riconoscere che
la speranza di avere un futuro dipende dalla capacità di assimilare
la verità che la storia ci consegna. Si diceva
historia magistra
vitae,
è esattamente così. Ci sono pagine di storia, purtroppo
- e questa è una di quelle - che invocano ancora oggi giustizia e
onestà intellettuale e il dramma delle foibe è una di queste
pagine, con una maligna regia di occultamento della memoria,
ripetendo la malignità di questa pagina di storia.
In questo processo maligno - e, vedete, sto ripetendo il termine
"maligno" perché è proprio qui che si colloca questa triste pagina:
nella malignità, nel
mysterium iniquitatis,
così come
racconta la grande tradizione giudaico-cristiana, questo male che
si insinua nell'uomo che è a immagine e somiglianza di Dio ma
riesce a essere angelo e demone nello stesso tempo - i complici non
sono solo gli attori del crimine di allora, o i servi esterni che
hanno permesso le azioni di contorno a quel crimine, o addirittura
gli omertosi che non hanno denunciato, ma i complici di questa
regia maligna, che fanno parte di questa malignità sono quei
macchinatori che si impegnano e che si sono impegnati nel tempo a
negare il crimine commesso, a diminuirne la gravità, a sviarne la
verità. Ancora oggi leggiamo messaggi, complici di questa regia
maligna, che collocano la celebrazione del Giorno del ricordo e il
crimine delle foibe come revanscismo fascista, eppure è così,
succede sempre così, succede così quando non riesci a sostenere lo
sguardo sulla verità, la cambi, la confondi, la tradisci o
addirittura la neghi, è un problema di incapacità.
Noi, come Istituzione, abbiamo il dovere di consegnare alle
nuove generazioni il vigile attento ricordo di quanto l'uomo può
diventare diabolico, soprattutto quando un'ideologia diabolica -
che, tra l'altro, non si è mica solo limitata alle foibe - ne
giustifica gli atti e soprattutto quando una macchinazione condotta
per decenni e decenni da parte degli interpreti e degli eredi di
quella stessa ideologia hanno cercato e cercano tutt'ora di
minimizzarne l'orrore. "Esiste un solo bene - diceva Socrate - la
conoscenza, ed esiste un solo male: l'ignoranza"; ecco il motivo e
la ragione di fondo di questa nostra mozione, chiedere di trattare
la storia con coraggio, con rispetto, con rigore. Ricordiamoci che
una società che ignora la sua storia non solo ignora il suo
passato, ma chiude le porte al suo futuro.
Presidente -
Ha chiesto la parola il collega Perron, ne
ha facoltà.
Perron (LEGA VDA) -
Rapidamente mi unisco a quanto hanno
già detto i colleghi o, meglio, non mi ripeto, però voglio dare
atto quest'anno alla Fondazione Chanoux che tra i propri incontri
ha organizzato la scorsa settimana una serata con lo storico Gianni
Oliva, in dialogo con Alessandro Celi, questo era un suggerimento
che era arrivato da questi banchi lo scorso anno, è stato ben
recepito e quindi una nota certamente positiva.
Ricordo che lo storico appena citato Gianni Oliva è in realtà
uno storico di area Sinistra democratica, quindi che non ha
assolutamente alcuna appartenenza politica ma sa far bene il suo
mestiere di storico utilizzando l'imparzialità che uno storico deve
utilizzare, altrimenti è un militante. Tanto per fare un esempio,
uno dei titoli dei libri di Gianni Oliva è: "45 milioni di
antifascisti, il voltafaccia di una Nazione che non ha fatto i
conti con il ventennio", tra l'altro viene riportata la famosa
frase di Churchill: "In Italia sino al 25 luglio c'erano 45 milioni
di fascisti, dal giorno dopo 45 milioni di antifascisti, ma non mi
risulta che l'Italia abbia 90 milioni di abitanti". Questo per
capire come sul ventennio ci sia ancora la difficoltà di avere dei
giudizi che siano in qualche modo oggettivi e storicamente
fondati.
Ben diverso invece lo storico Eric Gobetti, invitato mi pare lo
scorso anno o forse due anni prima, è un autore invece militante,
famoso anche per le sue fotografie con la maglia di Tito e il pugno
chiuso sui
social
, quindi uno "storico", più un attivista da
centro sociale che abbiamo avuto anche noi qui in Valle mi pare lo
scorso anno. Chiaramente quest'area politica ha la sua dignità di
esistere e devo dire che anche qua in questo Consiglio è
brillantemente rappresentata, dunque ci mancherebbe...
rappresentata in un'area e di un Governo autonomista di Sinistra
che ha come appendice più a Sinistra anche questo tipo di area che
brillantemente ci delizia della sua superiorità culturale su questi
temi e attendiamo anche qui un brillante intervento su queste
faccende e tematiche storiche che sicuramente non mancherà dai
banchi che io ho qui di fronte.
Presidente -
Grazie collega. Siamo in discussione
generale, ci sono prenotazioni? C'è qualcuno che vuole intervenire?
Non ci sono richieste di intervento, chiudo la discussione
generale. Per la replica del Governo, ha chiesto la parola
l'assessore Jean-Pierre Guichardaz, ne ha facoltà.
Guichardaz J. (FP-PD) -
Mi scuso ma mi sono fatto
prendere dall'entusiasmo e ho prenotato un secondo prima del tempo,
quindi mi contengo. Intanto rispondo subito alla vostra impegnativa
e lo dico subito: vi propongo di ritirare la mozione altrimenti ci
asterremo, poi vi rappresenterò anche i motivi della richiesta che
sono rinvenibili in parte anche nelle numerose risposte che sono
state fornite nel corso di questi anni in svariati Consigli
regionali, da parte sia dell'assessore Caveri, quando aveva la
delega all'istruzione, sia da parte mia anche nel mio ruolo di
Assessore alla cultura.
Devo dire con un certo sollievo che il tema - e lo vedo anche
dal dibattito e dall'approccio con cui lo abbiamo affrontato oggi -
mi pare stia finalmente uscendo da alcuni steccati che lo vedevano
- e ancora in alcuni casi lo vedono - motivo di contrapposizione
tra schieramenti pro o contro, spesso fatti anche con finalità
ideologiche e politiche. Non nego ovviamente che vi siano ancora
dibattiti in tal senso che addirittura mettono in competizione la
Shoah con le foibe e l'esilio Giuliano-Dalmata al punto da
pretendere un equilibrio quantitativo tra eventi dell'una e l'altra
ricorrenza, è una sorta quasi di pesatura della presenza e del
gradimento dei Giorni della memoria e del ricordo nel dibattito
politico, ma, avendo partecipato attivamente anche agli eventi di
cui parlava il collega Perron, portando i saluti istituzionali e
fornendo anche alcuni spunti al dibattito, a diversi di questi
eventi organizzati in occasione di tali ricorrenze, posso dire che,
secondo me, si sta andando sempre di più nella buona direzione, che
è una direzione anche proprio di pacificazione credo rispetto a
questi temi. Intendo dire con questa mia affermazione che
finalmente le due ricorrenze non appaiono più in competizione tra
loro, tanto che le associazioni di riferimento, sia quelle
riconosciute dalle leggi istitutive delle giornate nazionali, sia
le varie associazioni che a diverso titolo partecipano al
dibattito, partecipano - e mi è stato riferito proprio dal
Presidente dell'associazione che è stato invitato al dibattito
organizzato dalla Fondazione Chanoux - finalmente insieme a
svariati seminari, convegni e insieme riflettono sul tema della
memoria con un approccio comune. L'approccio è sostanzialmente che
occorre ricordare i fatti più efferati della storia affinché questi
non si ripetano, credo che l'obiettivo delle leggi che hanno come
tema la memoria sia proprio che le persone capiscano in qualche
modo come le ideologie estreme, tanto di Destra quanto di Sinistra,
possano trasformare una persona normale, quindi il vicino della
porta accanto in un delatore, se non addirittura in un esecutore
spietato.
La proiezione del film sul processo Eichmann, per esempio, al
Théâtre de La Ville, organizzata dall'Istituto storico della
Resistenza, alla quale abbiamo partecipato il presidente Testolin e
io, ma anche i racconti sugli infoibati proprio da parte del
Presidente dell'ANVGD, che è l'Associazione Nazionale Venezia
Giulia e Dalmazia e dello storico Gianni Oliva di cui lei ha fatto
cenno durante la serata alla BCC dell'altro ieri alla quale ho
partecipato, così come anche la commovente testimonianza di Egea
Haffner al Salone ducale di Aosta, "La bambina con la valigia",
questa donnina di 83 anni, che con il suo entusiasmo ha raccontato
tutta la storia della sua famiglia, di come è stata caricata su un
carretto con questa valigia con scritto: "Sono un'esule
giuliano-dalmata", o qualcosa del genere, raccontano di un'adesione
popolare diffusa e convinta, senza la quale nessuna opzione
organizzata e sistematica sarebbe stata possibile, io credo che
questo sia il primo elemento importante. Non possono capitare:
questo è il messaggio che hanno cercato di veicolare sia Egea, sia
il Presidente, le persone che erano lì, c'era anche Elettra
Crocetti, per esempio, in rappresentanza dell'Associazione
valdostana degli esuli... il primo messaggio che hanno cercato di
veicolare è quello della responsabilità collettiva, così come con
la Shoah, anche in questo caso l'adesione della popolazione a
questo tipo di persecuzione è stata comunque importante e
fondamentale. Un tema delicato quello del coinvolgimento dei popoli
nelle pratiche dello sterminio e delle persecuzioni, sul quale le
iniziative di cui ho detto hanno posto l'attenzione, così come
anche il tema dell'individuazione del nemico comune, che è sempre
l'espediente utilizzato dalle dittature più spietate per mantenere
un po' la coesione popolare e naturalmente il potere totalitario.
Devo dire che in questi giorni questi temi sono stati dipanati in
maniera molto interessante e che la riflessione è stata una
riflessione importante.
Riguardo al Giorno del ricordo, come ho detto, ho personalmente
assistito alle conferenze organizzate dalla Fondation Chanoux, ne
ricordo una domani sera alle ore 20:45 alla biblioteca di
Saint-Vincent, dove parteciperà un altro storico, un personaggio
dalle ampie competenze: il professor Vercelli, quindi siete
invitati tutti a parteciparvi, e la Fondation Chanoux, che è
un'Associazione partecipata dalla Regione Autonoma Valle d'Aosta e
con la quale vi è un continuo dialogo finalizzato proprio ad
affrontare le tematiche relative alle minoranze etnico-linguistiche
e alle vicende storiche che le hanno viste vittime di persecuzione,
in alcuni casi di veri e propri genocidi. Devo riconoscere anche al
vostro intervento e al fatto di portare comunque questi temi in
Consiglio e attraverso anche il sottoscritto insomma la
sensibilizzazione è stata fatta ed è stata anche raccolta con
parecchio interesse ed entusiasmo, queste conferenze sono state
assolutamente importanti, tra l'altro, hanno aperto anche degli
orizzonti e dei temi di discussione anche abbastanza
inaspettati.
Naturalmente le persone interessate, comprese le scuole, sono
state informate di questi eventi e di altri anche predisposti da
soggetti diversi, avete citato l'evento che c'è stato ieri in
biblioteca: quello organizzato in occasione del Giorno del ricordo
che, tra l'altro, mi dicono essere stato molto apprezzato anche per
il suo equilibrio e per la sua scientificità. Eventi che, come nel
caso del Giorno della memoria - questo lo voglio dire, poi farò un
piccolo inciso -, sono ad adesione completamente libera ed è giusto
che sia così, perché credo che le leggi istitutive di queste
solennità siano estremamente attente anche a diffondere la memoria
di queste giornate, ma sempre nella piena libertà e nella piena
adesione.
Faccio un inciso anche per spiegare a chi ci ascolta che il
mondo della scuola viene sensibilizzato rispetto a tematiche
importanti come quelle veicolate dalle ricorrenze ufficiali, quindi
le giornate citate, la Festa della Repubblica, della Liberazione,
dei Lavoratori, insomma, tutte le solennità, ma l'autonomia
scolastica - e questo credo che il collega Perron lo sappia meglio
di me essendo insegnante - è un elemento imprescindibile, che è
previsto, tra l'altro, proprio da specifiche norme di riferimento e
questa autonomia scolastica, organizzativa, didattica e
amministrativa svincola le istituzioni da qualunque tipo di
costrizione o di imposizione ideologica, partitica, politica o
anche di altro genere. Gli organi della scuola e anche i piani
dell'offerta formativa e altri strumenti programmatori fissano
loro, certo nel rispetto ovviamente dei piani di studio e di
indirizzo, che, secondo me, danno poca attenzione, questo lo devo
riconoscere, anche a certe tematiche che dovrebbero essere forse
affrontate anche con un approccio un po' più programmatorio...
fissano a quali eventi e iniziative partecipa la singola scuola e
la singola istituzione, cioè sono loro che decidono dove andare e a
quali eventi far partecipare.
Mi si consenta anche una piccola riflessione personale, mi
aggancio anche un po' alle cose dette dal collega Manfrin rispetto
a un dibattito che abbiamo già avuto, io ho letto di nuovo con
attenzione la nota del Ministero che lei ha citato in premessa
della mozione che voi avete citato, il Ministero dell'istruzione e
del merito... e devo dire che, rileggendola, l'ho di nuovo trovata
un po' inconsueta, diciamo così, sia nel tono che nei contenuti.
L'ho confrontata con la legge del 2004, che voglio ricordare, fu
votata al 99%, cioè a larghissima maggioranza da tutto l'arco
costituzionale, con qualche eccezione, ma fu votata al 98,8%
dell'arco costituzionale rappresentato e, rispetto a quella legge,
io rilevo una sorta di fuga in avanti rispetto alle disposizioni
contenute nella nota ministeriale. Non l'ho rilevata solo io questa
fuga in avanti ma anche tanti con i quali in questi giorni ho avuto
modo di confrontarmi proprio in occasione degli eventi sul Giorno
del ricordo: parlo dei rappresentanti degli esuli, degli esuli
ancora in vita e dei rappresentanti delle associazioni, con i quali
ho avuto il piacere, tra l'altro, di passare un'intera giornata
perché ero proprio curioso anche di capire il loro punto di vista e
che poi nel pomeriggio e al Salone Ducale la sera hanno poi fatto
queste due conferenze. La legge parla di iniziative volte a
diffondere la conoscenza dei tragici eventi e di favorire, da parte
di istituzioni ed enti, la realizzazione di studi, convegni,
incontri e dibattiti con riferimento alla tragedia degli Italiani e
di tutte le vittime delle foibe, dell'esodo gli Istriani, Fiumani e
Dalmati nel secondo dopoguerra e della più complessa vicenda del
confine orientale.
La nota del Ministero invece mi pare - e questo è abbastanza
condiviso anche con le persone con le quali ho parlato che credo
non ci sia sospetto che abbiano collocazioni politiche estremiste a
Sinistra, tanto per essere chiari - semplifichi la questione
riducendola ai soli Italiani. Loro mi hanno spiegato - e di questo
ne parlavo prima anche con il collega Caveri - che tutti gli
infoibati, gli esili perseguitati - perché poi tanti sono morti
anche nei campi di concentrazione e di concentramento, nei campi di
prigionia per stenti, per fame, diciamo per la repressione anche da
parte dei carcerieri, gli infoibati sono una parte, poi però il
fenomeno è molto più ampio - non erano solo Italiani, ma persone di
varia provenienza etnica, erano Sloveni, erano persone che
storicamente, da secoli magari facevano parte di famiglie che
avevano all'interno persone provenienti dal Veneto, c'erano
tantissimi dissidenti politici che non erano Italiani e poi i
nemici del regime Titino, che era un regime che non si faceva
nessuno scrupolo di far scomparire e di far sparire nelle foibe,
era costume prendere queste persone e infoibarle in alcuni casi, in
altri vi erano le fosse comuni, sono state trovate.
La nota, tra l'altro, spinge a definire la vicenda come una vera
e propria pulizia etnica. Il fatto che la legge parli di complessa
vicenda del confine orientale significa che sul tema - e questo mi
è stato proprio detto da loro - vanno rifuggite delle
semplificazioni delle categorizzazioni. Loro mi hanno detto:
"Bisogna fare molta attenzione, perché nel momento in cui questa
cosa qua diventa un problema di genocidio, di uccisione degli
Italiani, poi alla fine si nega una realtà e si allontana, rispetto
a questo fenomeno, la vera realtà storica".
Presidente -
Per la replica, la parola al collega
Manfrin.
Manfrin (LEGA VDA) -
Vede, Assessore, io ho seguito il
suo
excursus
dove ha parlato di queste persone con cui si è
confrontato, che sono e rimangono per quest'Aula delle entità
misteriose. "Ho parlato con della gente che mi ha detto...", se
vuole, io le dico che ho parlato con dell'altra gente che mi ha
detto, però credo che il valore del dibattito e delle tesi o delle
opinioni che esprimiamo in quest'aula dovrebbe avere un valore
superiore rispetto a quello che riportiamo, che ci ha detto
qualcuno. Mi ha fatto particolarmente piacere ascoltare alcune sue
parole rispetto, per esempio, alle ideologie che non sono
finalmente più soltanto quelle di estrema Destra ma anche quelle di
estrema Sinistra. Io non so se tutto il suo gruppo sarebbe
d'accordo con questa sua affermazione ma effettivamente il
contrasto a queste credo sia importante.
Lei ha parlato di uscita dagli schieramenti, sono perfettamente
d'accordo, chi ha cercato di categorizzare certi eventi e certe
ricorrenze, per fortuna, non è questa parte del tavolo, ma questa è
una considerazione politica che non ci aiuta nella nostra
discussione.
Vengo invece... come dire? alla parte del suo rifiuto, perché
lei sviluppa un ragionamento a partire da una parte, l'autonomia
scolastica, dall'altra parte la sua contrarietà rispetto al
contenuto che lei ha letto della comunicazione del Ministero degli
interni. Come lei avrà avuto modo di leggere, nell'impegnativa di
questa mozione abbiamo scritto: "Rinnovare la memoria della
tragedia degli Italiani e di tutte le vittime delle foibe", per cui
nessuno qui ha negato che fossero vittime di altre nazionalità,
quindi questo è sicuramente un modo per dire che abbiamo rispettato
in maniera sicuramente importante il testo della legge che è stata
approvata. D'altra parte non possiamo neanche nasconderci, come le
ho detto in premessa, che vi sia stata una parte politica che ha
cercato di cancellare quella pagina o di minimizzarla e di
attribuire alle persone che furono infoibate o furono cacciate da
quei territori semplicemente l'accezione di fascista, erano dei
fascisti, io me lo ricordo perché ci sono dei volantini, se vedrà
in rete, uno di quelli che non ha votato quella legge mi pare fosse
il rappresentante dei Comunisti italiani o del Partito Comunista
Italiano, c'erano varie suddivisioni e spaccature, partiti e
partitini; i giovani di quel movimento ai tempi fecero un volantino
con uno scarpone che schiacciava la faccia di una persona con
scritto: "Nelle foibe solo fascisti e assassini" semplificando la
questione in maniera molto sbrigativa. Era abbastanza notorio che
ci fosse effettivamente questo tipo di contrapposizione, ma anche
per uscire da questa contrapposizione, l'informazione è corretta;
lei dice però, per addivenire alla questione dell'astensione, da
una parte chiamando a sé e adducendo il fatto che sono stati
organizzati degli eventi.
Io le ripeto: ho preso il comunicato stampa che voi avete
mandato, gli eventi per la Giornata della memoria e il Giorno del
ricordo e in questo comunicato stampa io vedo due soli eventi: una
presentazione di un libro, che è quello di cui ha parlato, che è
avvenuta ieri: "Le due Marie. Vite sulla frontiera orientale
d'Italia", in dialogo con la scrittrice Maria Pia Simonetti e
l'evento di domani che sarà d'intitolazione di uno spazio. Io però
le lancio anche un monito: se non vorremo fare un'altra
intitolazione il prossimo anno, io spero di sì ma ne dubito... gli
eventi sono finiti, basta, stop, non viene organizzato nulla. Forse
è opportuno prendersi per tempo, sarebbe stato anche interessante
farlo per questa edizione, però fare qualcosa di organizzato da
parte della nostra Regione per ricordare quella tragedia e per
evitare che questa debba ripetersi facendo rimanere vivo il
pensiero di quanto è accaduto è importante.
Lei dice che non si può organizzare nulla perché c'è l'autonomia
scolastica, però io leggo, per esempio, fra gli eventi che sempre
voi nel vostro comunicato stampa avete organizzato, per esempio:
"Venerdì 26 gennaio 2024, ore 08:30, al Théâtre de La Ville di
Aosta, nella ricorrenza della Giornata della memoria si svolgerà il
classico incontro dedicato alle scuole superiori di secondo grado
che quest'anno proporrà, a partire dal film di Eichmann Show "Il
processo del secolo", una riflessione sulla memoria collettiva
dell'Olocausto". Non è ovviamente per fare dei paragoni o dire: "Di
qua è stato organizzato un evento in più, un evento in meno", ma
nella nostra impegnativa chiediamo specificamente che vengano
realizzati degli eventi dedicati alle scuole e obiettivamente degli
eventi dedicati alle scuole oggi non ce ne sono per perpetuare la
memoria del Giorno del ricordo.
Sa che cosa è successo la scorsa legislatura, quando l'Ufficio
di Presidenza organizzò una
pièce
teatrale con l'attore
Davide Giandrini per ricordare (io ho partecipato e molti dei
colleghi qui hanno partecipato ed è stato davvero bellissimo
assistere ad uno spettacolo che metteva in scena una tragedia
umana, recitato in maniera magistrale)? Questo invito venne mandato
a tutte le scuole e nel teatro della Cittadella dei Giovani si
presentò un solo dirigente senza studenti, nessun studente. Allora
io chiesi a quel dirigente: "Mi fa piacere vederti qui, ma come mai
non c'è nessun altro? Non ci sono professori e non ci sono
studenti?", a parte che era organizzato in orario serale e non
c'erano le uscite organizzate alle otto e mezza del mattino dove ti
portano a teatro, la risposta fu desolante. Io non so che cosa
hanno fatto gli altri dirigenti ma lui me lo disse: "Io ho mandato
l'invito a tutti gli insegnanti, a tutta la scuola, nessuno ha
risposto". È evidente che se a fronte di questi atteggiamenti, cioè
di persone e di insegnanti, che hanno volutamente deciso di
ignorare questo tipo di invito, magari perché non avevano voglia,
può darsi, più probabilmente perché preferivano che magari i loro
ragazzi non sapessero cosa era accaduto, magari perché erano di
idee politiche contrastanti, non lo so, è una possibilità... allora
a fronte di questo a maggior ragione si devono organizzare eventi
dedicati alle scuole e magari anche in orario scolastico, come è
già stato fatto, e non per parificare le cose, ma per spiegare che
ci sono tragedie del nostro Paese che hanno toccato famiglie, che
vivono anche qui in Valle d'Aosta, che devono essere ricordate e
che se qualcuno le vuole cancellare, a maggior ragione vanno
ricordate. Questo purtroppo è il problema. Lei dice che vi
asterrete e noi ovviamente non ritireremo la mozione perché nulla è
stato organizzato; se lei mi avesse detto che c'era in programma di
organizzare un evento dedicato alle scuole, io l'avrei ritirata di
buon grado. Siccome lei dice che non avete intenzione di farlo per
tutta una serie di motivi, tra cui l'autonomia scolastica, mi
dispiace, Assessore, ma questa è una scelta che un'Amministrazione
deve fare, un'Amministrazione deve decidersi con chi schierarsi,
con chi vuole ricordare o con chi vuole nascondere e dimenticare.
Lei ha parlato prima, e mi ha colpito, di schieramenti pro o
contro, ne ha parlato in tempi moderni; probabilmente è un
lapsus
evidentemente, ma in realtà non è andato così
lontano. C'erano e continuano a esserci schieramenti contro quel
tipo di tragedia ma probabilmente qualcuno rimane ancora a favore o
perlomeno rimane in colpevole silenzio.
Presidente -
Qualcun altro in replica o per dichiarazioni
di voto? Nessun altro in replica. Passiamo alle dichiarazioni di
voto. La parola all'assessore Jean-Pierre Guichardaz per
dichiarazione di voto.
Guichardaz J. (FP-PD) -
Approfitto di questo dibattito e
comunque la ringrazio anche per i toni. Intanto le persone con cui
ho parlato sono persone con cui ho passato l'intera giornata e sono
il Presidente dell'ANVGD, quindi il rappresentante nazionale delle
Associazioni Giuliano-Dalmate, che ha avuto la cortesia di venire
in Valle d'Aosta a parlare di questo tema con Gianni Oliva, con
Egea Haffner che era la famosa bambina con la valigia e che poi ha
fatto un po' una missione nella sua vita, tanto che credo domani
sarà con il Presidente della Repubblica per la celebrazione della
solennità e leggerà parte del suo libro; tra l'altro, una
testimonianza molto serena, devo dire che a me è piaciuto molto
anche quest'approccio che vuole ricordare i fatti ma non
nell'ottica di polarizzare, come dicevo prima, il conflitto, perché
credo che non ci sia nessun conflitto e nessuna competizione.
 Domani con il Presidente della Repubblica ci saranno anche i
rappresentanti probabilmente non so se delle chiese rabbiniche,
comunque ci saranno anche i rappresentanti delle associazioni della
Shoah proprio per dare un senso di non concorrenza tra questi due
temi che devono essere ricordati, come dicevo prima, per gli
effetti che qualunque tipo di totalitarismo può avere poi sulle
persone. È interessante anche quest'aspetto di come le comunità
comunque sono sempre state coinvolte, perché l'adesione e la
condivisione delle comunità sono un fattore importante, e lo citava
prima il collega Perron, la questione dei 45 milioni di
antifascisti, dal giorno dopo erano in 90 milioni. Questo tema
della condivisione collettiva che, per esempio, viene riportato in
un bellissimo libro: "I volenterosi carnefici di Hitler" che vi
consiglio di leggere, è proprio un saggio sulla partecipazione del
popolo agli eventi estremi, alla fine è stato affrontato ieri, così
come è stato detto in maniera molto chiara dal Presidente: "Noi
vogliamo rifuggire le categorie. Noi non siamo fascisti", poi lui
credo che abbia fatto una sua carriera politica, tra l'altro, nella
Democrazia Cristiana, ha detto: "Noi siamo un variegatissimo
panorama dove questa cosa per cui gli esuli e gli infoibati erano
fascisti alla fine fa danno alla memoria. Non è così, non può
essere categorizzato e non può essere in nessun modo fatto". Questo
per rispondere alla domanda: a quali erano le persone con cui mi
sono confrontato, poi ce ne sono sicuramente altre; durante la
serata sono venute fuori varie altre testimonianze, ha parlato
anche Elettra a nome dell'Associazione valdostana, altri hanno
fatto le loro considerazioni.
Io quello che voglio dire è che già quest'anno io penso si sia
dato un segnale coinvolgendo la Fondazione Chanoux in questo e il
segnale è stato accolto. Io raccolgo le istanze anche di costruire
magari degli eventi che non siano di difficile accesso rispetto
alle scuole, tra l'altro, in Senato, mi sembra ad ottobre, è stato
votato il DDL sul viaggio del ricordo, quindi anche questo è
comunque un impegno che viene assegnato alle scuole, così come "I
viaggi della memoria". Quello è un altro elemento importante perché
bisogna essere sui luoghi, sentire i testimoni, respirare un po'
anche le situazioni, così come fanno oramai da tanto tempo gli
studenti, per esempio, nel viaggio della memoria andando
direttamente nei luoghi dove ci sono stati gli stermini.
L'impegno in ogni caso è quello di cercare di andare in una
direzione che è quella del coinvolgimento sempre maggiore delle
scuole, fermo restando - e qua lo voglio dire - che anche per il
Giorno della memoria non è che i teatri fossero strapieni di
persone, c'erano delle classi che hanno deciso di aderire per
iniziativa della classe e di alcuni professori più sensibilizzati.
L'Associazione, per esempio, ha cominciato a formare e sono già due
i docenti che sono stati formati specificamente per quanto riguarda
la questione del ricordo, della tematica degli esuli
giuliano-dalmata, si sta andando in questa direzione.
Presidente -
Ha chiesto la parola la collega Minelli per
dichiarazione di voto, ne ha facoltà.
Minelli (PCP) -
Io ho ascoltato con interesse tutto
quanto è stato detto, ho letto con attenzione sia le premesse che
l'impegno di questa mozione.
È stato detto sia dall'Assessore ma anche dal proponente che è
un po' riduttivo, forse, per un argomento importante come questo
mettersi a contare quanti eventi sono organizzati per una giornata
di commemorazione piuttosto che per un'altra. Faccio presente
peraltro che io ho spulciato in questi giorni sui giornali le cose
che venivano proposte e mi sembra che sul Giorno del ricordo sono
state organizzate quattro se non cinque iniziative da parte anche
di soggetti che in qualche modo hanno un riconoscimento
istituzionale: parlo dell'Istituto storico della resistenza, che ha
patrocinato l'evento del 6 a Palazzo Ducale e poi di Fondation
Chanoux che ha organizzato i due eventi: quello della "Bambina con
la valigia" e l'altro quello alla BCC con la presenza di Claudio
Vercelli. Mi sembra che siano eventi di una certa importanza e
qualità.
Intervengo però su un'altra questione, che è quanto fanno le
scuole; io credo che, al di là di quella che effettivamente è
l'autonomia scolastica riconosciuta per legge, le scuole,
soprattutto quelle che non sono ad Aosta, e quindi che sono
distanti dal capoluogo regionale, organizzano autonomamente delle
attività, magari meno altisonanti, meno evidenti dal punto di vista
pubblico, però nei singoli consigli di classe anche vengono
programmate delle attività. Il fatto che solo un po' più
recentemente, questo è vero, sia stata data attenzione al Giorno
del ricordo non deve però neanche essere visto come una grave
mancanza. Intanto c'è un percorso, ma poi soprattutto, quando si ha
a che fare in particolare con bambini e ragazzi molto giovani,
spesso è il raccordo con il territorio che poi aiuta a costruire
delle iniziative ed effettivamente, per quello che riguarda la
Giornata della memoria o anche altre questioni: penso alla tragedia
della guerra, penso al periodo della Resistenza, alle
manifestazioni per il 25 aprile, eccetera, purtroppo hanno degli
agganci che sono più diretti con il territorio, quindi è anche più
semplice - e mi riferisco soprattutto a una certa fascia di età,
anche dei bambini proprio piccoli - organizzare delle iniziative.
Una preoccupazione che ho un po', e che mi pare emergere tra le
righe di tutto quello che ho sentito, è che si possa andare nella
direzione di rendere obbligatorie alcune attività per le scuole.
Questo non mi sembrerebbe positivo, anzi, è addirittura
controproducente, perché è veramente difficile alle volte
organizzare a scuola tutta una serie di attività e sappiamo bene -
l'ho detto in altre occasioni - che alla scuola vengono dati
moltissimi compiti che riguardano giustamente anche il dovere di
conservazione della memoria ma poi ci sono tante altre cose. Io
credo quindi che sia importante rispettare quest'autonomia delle
scuole e rendersi anche conto che se si organizzano degli eventi,
questi vengono organizzati nel capoluogo regionale di solito e la
partecipazione non può che essere limitata, mentre va valorizzato
il lavoro delle singole realtà, cosa di cui si parla poco e credo
che invece abbia una sua consistenza.
Presidente -
Grazie collega. Ci sono altre dichiarazioni
di voto? Il collega Perron ha chiesto la parola per dichiarazione
di voto.
Perron (LEGA VDA) -
La dichiarazione di voto ovviamente
sarà positiva. Colgo l'occasione per dare atto, in questo caso
all'assessore Guichardaz, quanto meno anche del coraggio di aver
affrontato queste tematiche, sono tematiche complesse, l'ha fatto
anche con una certa imparzialità e glielo riconosco e poi è troppo
facile stare qua dentro, tacere e poi uscire e fare comunicati
stampa magari o
post
sui
social
. Il dibattito deve
avvenire qua, troppe volte c'è un silenzio forte dalla parte
Sinistra, specie su queste tematiche che sono complesse. Di questo
assolutamente gliene diamo atto, poi ovviamente io voterò a favore.
Piccola chiosa sulla scuola, sull'insegnamento: innanzitutto c'è un
vulnus
nella scuola italiana, perché i professori che
insegnano storia insieme a italiano e geografia alle medie hanno la
formazione generalmente letteraria a cui aggiungono poi qualche
esame di storia.
Alcuni, che sono un po' le pecore nere, i casi diversi, come il
mio personale, ho una laurea in storia e poi mi faccio degli esami
sulla letteratura, quindi è vero che in Italia sul tema storico il
personale docente è generalmente formato sull'italiano, quindi
sulla letteratura e sulla grammatica. Il tema storico a volte viene
affrontato con un po' meno di competenza proprio per questo motivo
qua, come da parte mia ho dovuto studiarmi dopo altre cose e sono
veramente meno competente rispetto a dei miei colleghi che hanno
una base forte di greco e latino sulla letteratura, nessun problema
a riconoscerlo.
Sull'insegnamento della storia è chiaramente sempre delicato
perché si avvicina sempre alla politica, ovvio anche questo, penso
che l'unico modo per bypassare questo sia la massima trasparenza
possibile, quando un professore si sa da che parte è, secondo me, è
bene, perché almeno uno può prendere la parte e può prendere tutto
sempre con il beneficio anche del dubbio, che è sacrosanto, e non
deve mai essere eliminato nell'insegnamento. Per parte mia posso
dire che ho preso la laurea a Torino, in contemporanea il mio
professore scriveva su "l'Unità", quindi io ho studiato il pensiero
di Sinistra con un professore dichiaratamente comunista, era un
professore estremamente competente e quindi ne ho giovato e
ringrazio quel tipo di formazione. A volte piuttosto è meglio avere
qualcuno dichiarato ma competente e onesto intellettualmente che
avere qualcuno invece che magari non si dichiara ma che è
incompetente. Questi sono tutti aspetti della scuola che
generalmente non vengono valutati, sono elementi in più che
inserisco proprio
en passant
nel dibattito, comunque voterò
a favore di questa mozione ma le do atto che su questo ha avuto
almeno il coraggio di esporsi su queste tematiche complesse e
delicate.
Presidente -
Grazie colleghi. Altre dichiarazioni di
voto? Non ci sono altre richieste per le dichiarazioni di voto.
Metto in votazione la mozione. La votazione è aperta. La votazione
è chiusa.
Presenti: 34
Votanti: 14
Favorevoli: 14
Astenuti: 20 (Barmasse, Bertschy, Carrel, Caveri, Chatrian,
Cretier, Di Marco, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rosaire, Sapinet, Testolin)
La mozione non è approvata.
Colleghi, sono le ore 12:45, potremmo presentare la mozione e
rinviare... dite voi. La parola al collega Planaz.
Planaz (RV) -
Scusi, Presidente, solo per dire che se non
riesco entro i termini, andiamo a finire un po' più tardi, per me è
uguale.
Presidente -
Noi alle ore 14:30 abbiamo l'Ufficio di
Presidenza, quindi non è possibile. Se ritiene di poter stare in un
quarto d'ora...
Planaz (RV) -
Non garantisco che riesco a stare nei
minuti.
Presidente -
Allora sospendiamo e ci ritroviamo alle ore
15:00 per la ripresa dei lavori.
---
La seduta termina alle ore 12:44.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK