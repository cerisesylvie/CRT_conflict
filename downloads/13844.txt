Consiglio Regionale della Valle d'Aosta - Oggetto del Consiglio n. 334 del 13 dicembre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 334 del 13 dicembre 1993 - Resoconto
OGGETTO N. 334/X - Recupero e rilancio dello stabilimento di
Saint-Vincent, già sede dell'azienda "Nuova Rock".
(Interpellanza)
Interpellanza - Rilevato che dall'inizio dell'anno in corso è
cessata la produzio­ne di escavatori nello stabilimento "Nuova
Rock" di St-Vincent;
Tenuto conto che i trenta dipendenti, operativi presso il
suddet­to insediamento, sono stati progressivamente collocati in
mobili­tà e per alcuni di essi tale provvidenza è già cessata;
Constatato che nei confronti della società Nuova Rock è in corso
una procedura concorsuale, nei confronti della quale l'ente
Re­gione figura come parte creditrice;
Constatato che nei mesi scorsi è stato presentato
all'Ammini­strazione regionale un piano di rilancio dello
stabilimento di St-Vincent, denominato "Piano Hydromac";
i sottoscritti Consiglieri regionali
interpellano
l'Assessore competente per sapere:
1) quali sono le intenzioni dell'Amministrazione regionale in
merito al recupero dello stabilimento di St-Vincent e al rilancio
di un'attività che sia in grado di garantire l'occupazione delle
persone già occupate in passato presso tale insediamento
pro­duttivo;
2) quale giudizio esprime l'Amministrazione regionale in
rife­rimento al "Piano Hydromac";
3) qual è l'entità dei crediti della Regione nella procedura
con­corsuale di cui in premessa e quali sono le probabilità del
loro soddisfacimento integrale.
F.to: Tibaldi - Bavastro - Linty
Presidente -
Ha chiesto la parola il Consigliere
Tibaldi.
Tibaldi (LN) -
Lo stabilimento Nuova Rock è sempre
stato al centro dell'at­tenzione delle Giunte regionali che si sono
succedute tra il 1986 ed il 1990; dapprima, perché le stesse sono
state prodighe di fi­nanziamenti verso la società che lo gestiva, e
poi perché hanno seguito con vigile attesa la burrasca sopravvenuta
nell'ambito societario.
Sta di fatto che, sin dal 1986, la Regione ha cercato di avviare
nella media Valle una nuova realtà produttiva, capace di dare
lavoro ad almeno una trentina di persone, accordando alla stes­sa
finanziamenti per circa otto miliardi di lire, come ho desunto
dalle deliberazioni che avevo richiesto.
Dall'inizio di quest'anno l'attività produttiva è cessata del
tut­to. Dapprima sono stati messi in mobilità sedici dipendenti,
poi tutti gli altri. Sappiamo che la mobilità è a tempo
determinato, cioè interviene fino ad un certo momento e poi viene
meno.
Nel frattempo, se non erro il 14 aprile di quest'anno, è
interve­nuto anche il fallimento della Nuova Rock e mi sembra che
an­che la Regione sia uno dei creditori fallimentari nel
procedi­mento concorsuale in questione.
L'interpellanza pone essenzialmente tre domande. Chiede
in­nanzitutto quali sono le intenzioni della Regione per rilanciare
lo stabilimento. Noi vogliamo sapere se la Giunta regionale, sulla
base di un piano di rilancio presentato da alcuni privati, ritiene
che esistano i presupposti per il recupero dello stabili­mento
produttivo, oppure chiediamo di indicarci le possibili
al­ternative.
Mi sembra che il piano in questione ("Piano Hydromac") sia stato
presentato nel marzo di quest'anno e vorrei conoscere in merito il
giudizio della Regione. Questa domanda tende a dare qualche
speranza ai dipendenti che ora si trovano senza lavoro, non certo
per causa loro, ma - sembra - per incapacità dell'im­prenditore o
degli imprenditori che si sono avvicendati nella gestione dello
stabilimento. I lavoratori avevano chiesto all'As­sessore delle
risposte all'inizio di ottobre, ma sembra che le stesse siano state
piuttosto evasive.
Infine, sarebbe interessante conoscere l'entità dei crediti che
la Regione intende recuperare inserendosi nella procedura
falli­mentare.
Presidente -
Ha chiesto la parola l'Assessore
all'industria, commercio e ar­tigianato, Mafrica.
Mafrica (GV-PDS-SV) -
Rispondo alla prima domanda
dicendo che il recupero dello stabilimento di Saint-Vincent può
solo avvenire in forma indi­retta, in quanto lo stesso non è
attualmente nella disponibilità della Regione, perché è di
proprietà della Nuova Rock e fa parte dei beni che sono iscritti
nel fallimento della società; è quindi difficile per la Regione
programmare interventi su una proprie­tà che per il momento non è
ancora sua.
Lo stabilimento è comunque ipotecato per i crediti che la
Fi­naosta e la Regione stessa vantano nei confronti della Nuova
Rock. Secondo una perizia regionale il suo valore è di circa sei
miliardi. La Regione sta verificando con alcuni imprenditori,
intenzionati ad avviare delle attività in Valle, la possibilità di
un loro intervento diretto nell'acquisto dello stabilimento.
Veniamo ora alla seconda domanda. Il "Piano Hydromac", che è
stato presentato nel marzo 1993 da una società, sostanzial­mente
aveva per oggetto la prosecuzione della produzione di macchine
movimento-terra Hydromac e Rock.
Bisogna ricordare che la precedente attività aveva fatto fallire
sia la Nuova Rock che produceva in Valle d'Aosta, sia la Ilme, cioè
la società collegata, che a Settimo Torinese produceva an­ch'essa
macchine movimento-terra.
Questo progetto è giunto in Regione l'11 marzo 1993 ed il 12
marzo 1993 è stato inviato alla Finaosta per un'analisi
econo­mico-finanziaria. Il rapporto della finanziaria regionale ha
evi­denziato notevoli elementi di rischio, derivanti principalmente
dalle caratteristiche del mercato di riferimento. Infatti, l'ultimo
triennio è stato caratterizzato da un forte calo della domanda,
dovuto anche al contenimento delle opere pubbliche.
Il mercato è dominato da grandi operatori, come Caterpillar,
gruppo Fiat, operatori giapponesi..., che assorbono il 74 per cento
del mercato, con le otto società più importanti.
C'è da dire che, vista la forte competizione sui prezzi, questi
gruppi tendono ad integrarsi per rafforzarsi. Rimane quindi molto a
rischio un'attività di nicchia, quale quella proposta dal Progetto
Hydromac, in riferimento proprio ad un'attività che aveva portato
al fallimento delle due principali piccole società del Nord che
operavano in questo settore.
In tale situazione, le possibilità di riuscita di una piccola
socie­tà in fase di avvio appaiono piuttosto scarse. D'altra parte,
gli impegni richiesti alla Regione (tre miliardi complessivi di
fi­nanziamenti) sembrano eccessivamente gravosi, soprattutto perché
non verrebbero assistiti da alcun tipo di garanzia.
Sulla situazione debitoria della Nuova Rock posso dire che la
Finaosta aspetta lire 7.252.000.000 per rimborso finanziamenti e
interessi di mora, ai quali è da aggiungere un debito residuo per
l'acquisto dell'immobile pari a lire 1.148.000.000, con cui si
raggiunge un totale di lire 8.400.000.000. I finanziamenti ero­gati
dalla Finaosta sono garantiti dalla finanziaria Pafin S.p.A. Il
debito residuo sull'immobile è invece garantito da un'ipoteca di
primo grado e, sempre sull'immobile, esistono anche ipoteche di
secondo grado a garanzia dei finanziamenti della Finaosta.
La Regione è rimasta in attesa di proposte transative, che per
una certa fase parevano anche discutibili, ma poi sono state
rimesse in discussione da parte della Pafin, per cui la Regione si
è inserita nel fallimento, chiedendo che proseguano gli atti
esecutivi per il recupero delle somme dovute.
Si dà atto che alle ore 10,37 assume la Presidenza il
Vicepresi­dente Aloisi.
Presidente -
Ha chiesto la parola il Consigliere
Tibaldi.
Tibaldi (LN) -
La risposta dell'Assessore sembra
soddisfacente, ma presenta grossi elementi di preoccupazione.
Poiché guardo al futuro, comincio dal Piano Hydromac, che sa­rebbe
potuto divenire una specie di trampolino di rilancio dello
stabilimento.
Esso è stato presentato da due soci, che hanno costituito la
co­siddetta "Nuova Ilme" a Settimo Torinese, perché la Valle
d'Aosta non aveva concesso uno spazio per quell'attività, dal
momento che il piano era stato giudicato dalla Finaosta
incom­patibile con il mercato e con le richieste finanziarie.
In proposito bisogna fare alcune considerazioni.
La Nuova Ilme, che è nata dalle ceneri della Ilme che era
falli­ta, ha costituito la "Hydromac Italia-Argentina", che nello
stabilimento di Settimo Torinese produce escavatori che esporta
oltreoceano. Questo significa che non c'è solo il mercato italiano,
dominato da alcuni oligopolisti, ma anche quello oltre­oceano dove,
stando ai dati in mio possesso, essi hanno orienta­to la loro
produzione che sta dando i primi frutti e garantisce l'occupazione
di una ventina di persone.
Il fatto che questa attività, giudicata rischiosa dalla Finaosta
e dalla Regione, si sia potuta insediare a Settimo Torinese,
di­mostra che è stata persa un'altra occasione per rivitalizzare
uno stabilimento, peraltro costato alla Regione un bel po' di
miliardi.
Mi sembra inoltre paradossale parlare solo adesso di "elementi
di rischio", dal momento che, a voler essere precisi, gli stessi
c'erano fin dal 1986. Dalla cifra indicata dall'Assessore (oltre
otto miliardi) mi pare pertanto di capire che devono essere
re­cuperati tutti i soldi concessi dalla Regione alla Nuova Rock.
Tali soldi erano stati concessi in più soluzioni, l'ultima delle
quali, sotto forma di sottoscrizione di obbligazioni per ben 3,5
miliardi, è stata erogata nel 1991, quando erano già evidenti gli
elementi di crisi presenti nella società, la quale doveva
recupe­rare crediti per 3,5 miliardi dalla Puglia-Tractor per una
forni­tura di 30 escavatori.
Questo rigore dell'Amministrazione, nel momento in cui si
po­trebbe rilanciare lo stabilimento, equivale alla leggerezza
di­mostrata in passato, ma questi due atteggiamenti mal si spo­sano
tra loro e non risolvono il problema occupazionale degli ex
dipendenti, che ormai vanno ad ingigantire quella massa di
di­soccupati o di persone in mobilità che sta crescendo in misura
sempre più preoccupante anche nella nostra Regione.
Non voglio dire che la risposta dell'Assessore è stata evasiva,
però mi sembra che non poggi su elementi concreti e sia frutto di
una certa leggerezza. Sollecito, quindi, una rapida soluzione per
questo stabilimento, che dal punto di vista strutturale è comunque
pronto ad ospitare un'attività produttiva, in modo che si possa
dare una speranza a quelle trenta persone che chiedono un lavoro;
chiedono, cioè, di poter esercitare uno dei diritti fondamentali
tutelati dalla nostra Costituzione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK