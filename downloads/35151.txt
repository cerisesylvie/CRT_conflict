Consiglio Regionale della Valle d'Aosta - Oggetto del Consiglio n. 2715 del 5 dicembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2715 del 5 dicembre 2012 - Resoconto
OGGETTO N. 2715/XIII - Interpellanza: "Motivi della mancata
consegna alla Regione, entro i termini stabiliti dal contratto, del
parcheggio pluripiano interrato a servizio dell'Ospedale Parini di
Aosta".
Interpellanza
Vista la delibera di Giunta n. 3293 del 12 novembre 2010,
recante "Approvazione di contratto preliminare di compravendita con
la Società Saint-Bernard S.r.l. di un parcheggio pluripiano
interrato da realizzare a servizio della struttura
ospedaliera";
Considerato che il prezzo di acquisto è stato stabilito in
complessivi 18.590.000,00 di euro per 509 posti auto
stimati;
Visto che il contratto preliminare prevedeva la consegna
dell'immobile alla Regione entro l'8 ottobre 2012 e a oggi i lavori
risultano non ancora ultimati;
Considerato che la Regione può accordare un solo rinvio della
consegna su richiesta della controparte venditrice;
Visto l'art. 6 del contratto stipulato tra le parti;
tutto ciò premesso i sottoscritti Consiglieri
regionali
Interpellano
il Governo regionale affinché illustri:
1) quali sono le motivazioni per cui non è avvenuta nei
termini stabiliti dal contratto la consegna del parcheggio
interrato a servizio dell'ospedale;
2) come intende procedere, per il tramite degli uffici
competenti, a tutela degli interessi della Regione autonoma Valle
d'Aosta.
F.to: Chatrian - Bertin - Cerise - Louvin - Patrizia
Morelli
Président -
La parole au Vice-président Chatrian.
Chatrian (ALPE)
- Grazie Presidente.
Il 20 ottobre 2010 avevamo avuto un dibattito serrato su questo
dossier, non abbiamo approvato non solo tale modifica di progetto,
l'abbiamo criticata, abbiamo messo nero su bianco le tantissime
nostre perplessità, l'opportunità e la trasparenza di questo
dossier di impatto, è un dossier che racchiude quasi 20.000.000 di
euro e in questi due anni abbiamo controllato lo stato dell'arte,
l'avanzamento dei lavori, le modifiche, le integrazioni e
nell'aprile 2012 abbiamo nuovamente criticato l'opportunità di non
espletare una gara, anche solo negoziata. La maggioranza invece ha
deciso ancora una volta di prendere la strada della trattativa
privata, apro la parentesi per dire che il codice dei contratti dà
questa possibilità, ma in quest'aula abbiamo cercato di stimolare
il dibattito che forse, viste le difficoltà dal punto di vista
giuridico-amministrativo e anche dato che c'era un'azione in corso,
non era opportuno mettere in campo una trattativa privata con la
stessa società.
Faccio qualche passo indietro: il 12 novembre 2010 con una
delibera consiliare si dava mandato alla Giunta di fare i vari atti
amministrativi per acquistare 509 posti auto, realizzati
direttamente dalla società privata e l'assegnazione di monitoraggio
veniva affidata alla società di scopo unipersonale COUP:
l'assegnazione alla società di scopo unipersonale COUP del
monitoraggio e della costruzione in termini di corrispondenza
dell'immobile alle caratteristiche di cui alla relazione consegnata
alla Regione in data 17 giugno 2010, successivamente trasfusa nel
progetto presentato in Comune per il rilascio della concessione.
Nella stessa delibera si approvava il contratto preliminare, un
contratto tecnico, molto succinto, a mio avviso, anche molto
chiaro, dove si definiva il termine di questa operazione,
l'Amministrazione ha fatto questa scelta e ha approvato un
contratto con la società Saint-Bernard. In questo contratto si dice
all'articolo 3:
"l'immobile dovrà essere consegnato alla Regione
entro 21 mesi dalla firma del presente contratto preliminare, o
comunque i 16 mesi del rilascio della concessione edilizia, l'opera
dovrà essere consegnata a collaudi ultimati e deve essere acquisita
la sua agibilità"
. Nello stesso contratto si dettagliava il
discorso di natura economica: a firma del contratto subito
4.500.000 sul tavolo IVA inclusa, altri 2.500.000 dopo cinque mesi
dalla firma del contratto preliminare, quindi c'era il filone delle
risorse ben dettagliato nel contratto. Al punto n. 3.3 si diceva:
"la Regione potrà accordare un solo rinvio della consegna su
richiesta della promittente venditrice, esclusivamente qualora
siano sopravvenuti durante l'esecuzione dei lavori fatti rilevanti
derivanti da eventi di forza maggiore o estranei alla volontà e
responsabilità della società"
. Si esplicitavano questi fatti
maggiori, fra cui il ritrovamento di reperti archeologici, bellici
e atti vandalici. Sempre nel contratto la Regione incaricava la
società unipersonale di scopo COUP del monitoraggio e della
costruzione in termini di corrispondenza dell'immobile alle
caratteristiche di cui nella relazione, società che diventava il
soggetto che verificava il monitoraggio dell'operazione, ovvero
verifica di conformità, verifica durante la fase di realizzazione e
che doveva dare immediata comunicazione scritta alla Regione e per
conoscenza alla società Saint-Bernard qualora nel corso
dell'attività di monitoraggio fossero rilevate gravi difformità.
All'articolo 6 del contratto si parla di rispetto dei termini: i
termini per la consegna dell'immobile, nonché quelli per la
stipulazione dell'atto di cessione dovranno essere rispettati,
salvo casi di forza maggiore o di sopravvenuta impossibilità
accertata, fatto salvo quanto stabilito al punto precedente: per
ogni mese o frazione di mese di ritardo rispetto al termine fissato
per la consegna dell'immobile il pattuito prezzo di compravendita
sarà diminuito a titolo di penale calcolata nella misura del 0,2
percento del medesimo prezzo. Questo è quanto le parti hanno
approvato.
Il gruppo ALPE è intervenuto nel 2010 e nel 2012 sulla verifica
e sulle modalità di avanzamento dei lavori; l'8 febbraio 2012 il
Presidente Rollandin ci rispose così alla nostra interpellanza:
"la société spécialement constituée Complesso ospedaliero
Umberto Parini, chargée du suivi des travaux de réalisation de ce
parking à plusieurs étages, n'a fait état d'aucun
ralentissement.
La dernière communication envoyée par ladite
société au bureau compétent le 25 janvier 2012 confirme le respect
du calendrier des travaux"
. Nel giugno 2012 abbiamo affrontato
una modifica importante per noi, perché all'epoca la maggioranza
decise di affidare direttamente alla stessa società anche l'opera
del cunicolo, per quasi 2.000.000 di euro, con le stesse
motivazioni: c'è il cantiere, c'è la società, ci sono gli spazi, è
opportuno affidare direttamente alla stessa società. È opportuno
anche perché ci sono delle scadenze importanti: l'8 ottobre 2012
tutto doveva essere fruibile ai cittadini valdostani, motivato
nella risposta dell'Assessore Albert Lanièce. Durante l'estate,
fine agosto 2012, l'Assessore Lanièce ha esplicitato con gioia:
"siamo soddisfatti perché siamo perfino in anticipo sul
cronoprogramma"
.
Termino questa premessa per chiedere all'Assessore:
"quali
sono le motivazioni per cui non è avvenuta nei termini stabiliti
dal contratto la consegna del parcheggio interrato a servizio
dell'ospedale
- doveva essere il tutto consegnato l'8 ottobre
2012, quasi due mesi fa -;
come intende procedere, per il
tramite degli uffici competenti, a tutela degli interessi della
Regione autonoma Valle d'Aosta"
. Dico questo perché le penali
inserite in questo contratto sono importanti e corrispondono a
circa un posto auto al mese, quasi 35.000 euro al mese. Aspettiamo
le risposte dell'Assessore. Grazie.
Président
- La parole à l'Assesseur au budget, aux
finances et au patrimoine, La Torre.
La Torre (FA)
- Grazie Presidente. Ringrazio il collega
Chatrian per l'interpellanza che porta l'attenzione sul
monitoraggio dei lavori, svolto molto attentamente dalla società.
Non entro nel merito della valutazione del progetto, questo è già
stato fatto, quindi mi atterrò scrupolosamente a rispondere alla
sua interpellanza.
Per quello che riguarda la prima domanda, nel corso delle
attività propedeutiche e nel corso della costruzione l'impresa ha
dovuto modificare la progettazione e anche le tecniche di
realizzazione del manufatto in ragione di sopravvenute esigenze,
che sono legate al mancato rilascio di autorizzazioni da parte dei
condomini vicini, da ritrovamenti archeologici che hanno richiesto
il monitoraggio da parte della Sovrintendenza ai beni culturali,
anche a parziale riduzione dell'orario di lavoro rispetto al
regolamento comunale, nonché la realizzazione del cunicolo del
sottoattraversamento di via Roma, che si è rivelato più complicato
di quanto previsto per la necessità di creare un
by-pass
rispetto all'acquedotto comunale; tutto questo ha comportato lo
slittamento dei tempi di consegna previsti per l'8 ottobre. La
proroga dei tempi è legata ad eventi imprevedibili all'atto della
stipula del contratto e non imputabili a colpa di nessuno, il tutto
è documentato dal soggetto incaricato del monitoraggio, cioè la
COUP.
Seconda domanda: qui la tranquillizzo, perché quello che lei
dice è giusto, c'è un contratto e i contratti vanno rispettati.
Come riportato nelle premesse dell'interpellanza, la proroga può
essere concessa una sola volta e, se sarà necessario, sarà
applicato l'articolo 6 del contratto che prevede l'esatta misura
delle penali. La proroga è stata concessa una volta, è di tre mesi
e scade l'8 gennaio; mi auguro per l'impresa, e soprattutto per
l'ente pubblico, che l'impresa possa recuperare i tempi persi e
consegnare l'opera, non è mai piacevole né il ritardo dell'opera,
né l'applicazione delle penali, quindi mi auguro che tutto si possa
risolvere, ma credo che il ritardo fin qui accumulato sia
ampiamente giustificato dalla documentazione che ha fornito la
COUP, che svolge un attento e costante monitoraggio dei lavori.
Grazie.
Président -
La parole au Vice-président Chatrian.
Chatrian (ALPE)
- Grazie Presidente. Ringrazio
l'Assessore per la risposta, mi associo al suo augurio, l'obiettivo
dell'iniziativa è conoscere le motivazioni, quindi mi associo al
suo augurio sia all'impresa, sia soprattutto alla collettività. Se
abbiamo fatto questa ennesima iniziativa su tale dossier, è perché
pensiamo che la collettività debba essere tutelata e mai come su
questi dossier delicati deve essere tutelata fino in fondo.
Entreremo nel dettaglio delle sue dichiarazioni nelle prossime
settimane, cioè faremo delle richieste interne alla COUP per avere
maggiori dettagli, perché mi sembrano le sue motivazioni un po'
superficiali. Le stesse considerazioni le avevamo fatte quattro,
cinque mesi fa, quando la maggioranza decise di affidare
direttamente quella gara, parliamo di quasi 2.000.000 di euro,
successivamente la motivazione era che si doveva chiudere il
cerchio entro fine settembre, così si consegnavano i 509 posti auto
per l'8 ottobre e così non è. Solo un mese e mezzo prima Assessori
che fanno parte di questo Governo manifestavano i loro proclami in
maniera trionfalistica, che finalmente questo dossier di natura
privatistica stava dando dei risultati ottimi, per cui l'8 ottobre
si sarebbe potuto fruire di questi 500 parcheggi, ma così non è.
Siamo stati critici e continuiamo ad esserlo su tutto l'iter del
dossier, pieno di zone grigie: è una trattativa privata milionaria,
che però non è stata sufficiente, perché ci avete messo un'altra
trattativa milionaria ad aprile 2012; non siamo soddisfatti per
niente delle sue risposte, siamo preoccupati per come si intende
procedere su dei dossier molto delicati ed impattanti.
In conclusione vorrei dire che questo dossier è nato bene per
qualcuno, per pochissimi, forse finisce male per la collettività e
mi dispiace con lei di questo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK