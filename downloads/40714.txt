Consiglio Regionale della Valle d'Aosta - Oggetto del Consiglio n. 47 del 25 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Alcolismo e tossicodipendenze
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 47 del 25 luglio 2018 - Resoconto
OGGETTO N. 47/XV - Interpellanza: "Interventi in materia di
prevenzione e trattamento della dipendenza dal gioco d'azzardo
patologico".
Fosson (Presidente)
- Punto 11 all'ordine del giorno. La
parola alla consigliera Nasso per l'illustrazione.
Nasso (M5S) -
La dipendenza da gioco d'azzardo è una
piaga sociale molto grave e tocca tutte le età e tutte le fasce
della popolazione. Sovente sono i fragili che giocano, persone
insicure, ma non solo. Questa è una tematica di cui si parla poco,
la dipendenza che si viene a creare è molto forte e tocca anche
moltissimi minorenni che non sanno come affrontare il grave
problema. Si pensi che nel 2017, in Italia, sono stati giocati
circa 102 miliardi di euro e che la Sanità nazionale ha in carico
più di un milione di azzardopatici. L'Italia purtroppo è prima in
Europa per gioco d'azzardo e al quarto posto nel mondo. Sono dati
tragici e preoccupanti che vediamo ovviamente anche in Valle
d'Aosta. In magistratura l'azzardopatico non è riconosciuto, mentre
per l'Organizzazione mondiale della sanità sì. La Società pediatri
riferisce che migliaia di bambini tra i sette e dieci anni sono
coinvolti. È inevitabile sottolineare che il gioco d'azzardo è
spesso gestito dalla criminalità organizzata, quindi dalla mafia.
Il circolo vizioso che si innesca è pertanto: usura, gioco lecito,
riciclaggio, gioco illecito, quindi soldi in nero; infatti non
abbiamo cifre esatte dal Monopolio, i dati che abbiamo sono della
Commissione antimafia parlamentare. A febbraio sono stati
denunciati dalla Finanza undici cambisti a Saint-Vincent che
operavano fuori dal Casinò, denunciati per usura, riciclaggio e
attività finanziaria abusiva. La nostra regione quindi è gravemente
colpita da questi fenomeni.
L'anno scorso in Valle d'Aosta sono stati giocati alle
slot
cerca 200 milioni di euro, 1.200 euro per abitante,
neonati compresi, e solo alle slot. La legge regionale 15 giugno
2015 n. 14 (Disposizioni in materia di prevenzione, contrasto e
trattamento delle dipendenze da gioco d'azzardo patologico) al suo
interno prevede solo 4.700 euro annui per la spesa volta alla
prevenzione. Si pensi che recentemente ci sono stati tre suicidi
per azzardopatia. Questo è davvero un allarme sociale.
Siamo a conoscenza che il 4 giugno 2018 la Giunta ha approvato
la versione rimodulata del Piano regolatore 2017/2019 per la
prevenzione, cura e riabilitazione del gioco d'azzardo patologico
della Regione autonoma Valle d'Aosta con un impegno di 106.327
euro, che spero saranno impiegati in modo responsabile. È ancora
presto, non sono passati nemmeno due mesi, ci sono state le
elezioni e l'insediamento del nuovo Governo, ma noi sicuramente
vigileremo e vorremo sapere a proposito di questi 106.327 euro.
Ho cercato di fare un cappello introduttivo provando ad essere
sintetica, esponendovi una carrellata di punti importanti. È quindi
evidente che l'alto numero di azzardopatici presenti in Valle
d'Aosta è preoccupante. L'elevato pericolo di cadere nella
dipendenza dal gioco d'azzardo, visti i numerosi locali ove ciò è
consentito - che sono siti vicino a luoghi sensibili come scuole,
strutture culturali, residenziali, ospedali - è tangibile, li
vediamo numerosissimi ovunque questi locali.
Noi vorremmo quindi conoscere, vista la legge citata poc'anzi,
in che modo, dove, con quale cadenza e attraverso quali enti
nell'ultimo triennio è stata fatta prevenzione, se si stia
effettuando ad oggi e come si intende programmarla per i prossimi
anni. È inoltre di fondamentale importanza sapere se vi è una
mappatura aggiornata dei soggetti dipendenti dal gioco d'azzardo
sul territorio regionale e se vi è la volontà di affrontare
sistematicamente questo grande problema che tocca molti cittadini.
Inoltre vi interpelliamo per essere al corrente di come la Regione
ha agito e intende agire per favorire l'accesso delle persone
affette da dipendenza da GAP - la sigla per indicare il gioco
d'azzardo patologico - ai trattamenti sanitari e al sostegno dei
familiari, chiediamo se vi sono dati aggiornati al riguardo. Infine
vi interpelliamo per conoscere con quali modalità e da chi sono
stati effettuati i corsi di formazione previsti sempre dalla
suddetta legge per i gestori delle sale da gioco e degli spazi per
il gioco, e se il marchio "Slot Free-Regione Valle d'Aosta" sia
stato istituito.
Presidente -
La parola all'assessore Certan per la
risposta.
Certan (ALPE) -
Non ritornerò sulle domande, ma già nel
question time
che lei ha fatto volevo precisarlo: è vero, la
struttura del SERD è una struttura semplice all'interno della
nostra Azienda, quindi funziona con i criteri della struttura
semplice, e questo è sicuramente un dato di partenza. Noi ci siamo
insediati da tre settimane e prima nella risposta le ho detto che
sicuramente stiamo facendo delle valutazioni, come per esempio se
non sarebbe più opportuno che, invece di essere sotto l'Area
ospedaliera, fosse sotto l'Area territoriale per avere un
monitoraggio molto più dettagliato e preciso, ma anche puntuale sul
territorio, perché riguardo alle dipendenze forse è meglio
intervenire prima che siano consolidate e già definite e
strutturate, anche in collaborazione con le forze dell'ordine.
Nell'ultimo triennio la prevenzione del gioco d'azzardo
patologico - che d'ora in poi definirò GAP - è stata fatta
sistematicamente sostanzialmente dall'Azienda USL, in particolare
dal servizio SERD e da un'associazione onlus denominata "Mi
ripiglio". Gli enti locali, anche tramite il CPEL, sono stati più
volte sollecitati dall'assessorato per avere mappatura dei luoghi
pubblici di raccolta del gioco d'azzardo e per sensibilizzare
l'adozione di un regolamento, ai sensi dell'articolo 4 della legge
n. 14/2015. In particolare dall'ottobre 2015 ad oggi il SERD ha
organizzato e svolto, spesso in collaborazione anche
dell'associazione "Mi ripiglio" numerose serate aperte alla
popolazione presso le biblioteche comunali e altri luoghi pubblici.
In queste serate gli operatori del SERD, avvalendosi di materiale
audiovisivo, hanno indotto nell'auditorio locale una riflessione
sulle dipendenze giovanili sul gioco d'azzardo, promuovendo così
l'informazione e la sensibilizzazione sul gioco d'azzardo. A questi
interventi preventivi nella comunità si sono affiancate anche
iniziative svolte nelle scuole ovvero all'interno degli istituti
scolastici di primo e secondo grado della regione autonoma. Nello
specifico, un gruppo di operatori, sempre con il supporto
dell'associazione, hanno promosso nelle scuole regionali un
percorso di formazione che si è articolato attraverso tre giornate
di formazione sulle dipendenze giovanili rivolte agli operatori
della scuola attraverso l'istituzione di gruppi di monitoraggio
sugli interventi in atto e attraverso l'attivazione di sportelli di
ascolto e hanno incontrato e colloquiato con un numero importante
di studenti valdostani sui temi delle dipendenze chimiche e
comportamentali, perché - come lei ricordava - forse stiamo anche
assistendo ad un tipo di dipendenze  diverse, non solo quelle
del gioco, ma anche dipendenze chimiche, non solo comportamentali.
Queste attività di prevenzione sono state continuative negli ultimi
tre anni, ultimamente sono state programmate in quattro istituti
scolastici di secondo grado che le hanno inserite nei loro POF, e
sono risultate utili ed interessanti, tanto che i dirigenti
scolastici delle istituzioni interessate hanno espresso per
iscritto il loro gradimento e la loro volontà di continuare la
collaborazione con il SERD. Chiaramente, proprio per il discorso
che facevamo in apertura, l'attività messa in atto dal SERD è
rapportata alle risorse disponibili di una struttura semplice.
Infine l'assessorato della sanità, salute e politiche sociali ha
recentemente promosso e finanziato una campagna promozionale di
giovani per i giovani denominata "Dipende da me". Credo che ci
siano ancora alcuni manifesti affissi. La campagna ha visto
lavorare un piccolo laboratorio di giovani reclutati attraverso la
Cittadella dei giovani coordinato da una società di comunicazione,
che innanzitutto ha individuato venti giovani
testimonial
valdostani con un buon livello di emulabilità ovvero persone che,
pur senza raggiungere particolari livelli di notorietà, senza
essere dei fenomeni con capacità fuori dall'ordinario, sono
riuscite ad affermarsi nella vita. Credo che anche questo sia stato
un intervento importante.
Per quanto riguarda la seconda domanda: "se vi è la mappatura",
la sola mappatura ufficiale disponibile del fenomeno GAP è quella
offerta annualmente dal SERD attraverso il popolamento del flusso
informativo previsto dal Ministero della salute denominato SIND
(Sistema informativo nazionale dipendenze). Tale flusso consiste in
una rilevazione epidemiologica annuale che il SERD deve elaborare
entro il mese di aprile di ciascun anno. L'ultimo flusso relativo
all'anno 2017 evidenzia la presa in carico da parte del SERD in
Valle d'Aosta di cinquantatré utenti affetti da GAP. È un dato
certamente lontano dalla realtà e sottostimato, dovuto al fatto che
i soggetti affetti da GAP arrivano al SERD solo quando la patologia
è conclamata e ha già prodotto effetti e conseguenze travolgenti
sulle persone, ma anche sulle famiglie. Credo invece che sarebbe
opportuno fare - e ci prendiamo l'impegno di lavorarci sopra, ma
finora non ne abbiamo avuto l'occasione - una mappatura più
allargata alle persone a rischio, maggiormente esposte alla
patologia dipendenza da gioco d'azzardo. Nel piano GAP di cui dirò
poi al punto 3 è prevista un'azione dedicata alla rilevazione
epidemiologica, al monitoraggio e alla sorveglianza del
fenomeno.
"Come la Valle d'Aosta ha agito e intende agire": la Regione
Valle d'Aosta, con deliberazione della Giunta del 4 giugno 2018, ha
approvato il piano triennale di contrasto al GAP finanziato con
fondi provenienti dal Ministero della salute - quindi sono fondi in
più che vengono destinati - che si svilupperà nel 2018/2019. Il
progetto era già stato approvato nell'anno 2016, ma i finanziamenti
statali erano stati poi bloccati a livello nazionale a causa di un
contenzioso che si è risolto solo di recente. Nell'ambito di tale
piano sono state previste diverse azioni che in parte sono già in
fase attuativa (l'uniformità dei regolamenti comunali, attività
formative per i gestori dei locali, di raccolta di gioco pubblico,
attività di formazione rivolta ai docenti di sensibilizzazione) e
altre che sono in fase di avvio, quali: il
counseling
negli
sportelli sociali, il numero telefonico di primo contatto, le
azioni di supporto sociale, azioni di rilevazioni e monitoraggio
del fenomeno. In particolare tra le azioni finalizzate
all'accoglimento dei pazienti e familiari azzardopatici l'obiettivo
specifico prevede di organizzare l'attività del SERD istituendo un
nucleo operativo dedicato per la diagnosi e la presa in carico dei
pazienti e delle loro famiglie.
Per quanto richiesto al punto 4, con quale modalità e da chi
sono stati effettuati i corsi di formazione e il marchio "Slot
Free-Regione Valle d'Aosta", i corsi di formazione per i gestori
delle sale da gioco degli spazi per il gioco nell'ultimo triennio
sono stati istituiti e svolti dal servizio SERD in collaborazione
con la Chambre Valdôtaine des entreprises et des activités
libérales. In particolare gli operatori sono presenti in quattro
giornate di formazione all'anno con i gestori di sale e spazi
organizzati dalla Chambre. La formazione affronta le problematiche
relative al GAP e si sviluppa in moduli informativi di quattro ore
ciascuno. In tal modo ogni anno 225 gestori di sale e spazi per il
gioco sono stati informati. Per quanto riguarda il marchio "Slot
Free", devo dirle che la deliberazione del 2016 ha definito tutte
le caratteristiche, ma al momento nessun esercizio commerciale
risulta avere richiesto e ottenuto il marchio regionale "Slot
Free". Io direi pertanto che è un discorso anche culturale. Bisogna
stabilire se l'aspetto sanitario e di prevenzione prevale
sull'aspetto economico e di
business
. Questo è forse un po'
forte, però è anche in relazione a tutto un discorso aperto in V
Commissione dal mese di gennaio 2018, e in relazione al regolamento
del Comune di Aosta, credo sia interessante riprenderlo da lì. In
questo senso sono a disposizione per lavorare eventualmente con la
Commissione.
Presidente -
La parola alla consigliera Nasso per la
replica.
Nasso (M5S) -
Grazie di nuovo, assessore Certan, visto
che la tematica non è la stessa ma simile a quella di prima. Devo
dire subito una cosa, perché mi ha risposto adesso su un dato che
prima non mi aveva fornito: ha parlato di quattro istituti
scolastici che il SERD riesce a coprire, quindi il dato più preciso
l'abbiamo ora. Conoscevo l'associazione "Mi ripiglio" e sono
d'accordo con lei: è molto triste che, per quanto molto seria e
rispettabile, sia un'associazione a doversi fare carico per la
maggior parte mentre il SERD non riesca. Lavoreremo, speriamo di
portare avanti questa tematica, perché il SERD purtroppo, quando
finisce le risorse, ha le mani legate, non può andare avanti; che
sia una struttura semplice e non complessa come nel resto d'Italia
è davvero un problema.
Su una questione vorrei ritornare in merito a questa legge. Il
gioco d'azzardo - lei lo ha citato brevemente prima, ma volevo
sottolinearlo - è distribuito ormai capillarmente, infatti era una
nobile iniziativa quella del marchio, anche se poi è andata
perdendosi. La distanza di sicurezza, questi famosi cinquecento
metri dai luoghi sensibili, è importante, è ovvio, perché poi un
malato può farne anche più di metri, però è sicuramente un
deterrente molto importante e nella nostra legge è citata. Il
problema è che dalla data di pubblicazione della suddetta legge si
è dato tempo otto anni alle sale da gioco e cinque anni agli spazi
per il gioco - i bar con l'angolino con le macchinette per
intenderci - per mettersi a norma. Ora si pensi che
l'Amministrazione in Piemonte ha dato sessanta giorni, quindi solo
due mesi per mettersi in regola sulla questione dei cinquecento
metri. Cinque o otto anni oggettivamente è imbarazzante, scusate il
termine forte. Non è forse questa la sede per fare un'osservazione
del genere, ma non è un segreto che purtroppo alcuni proprietari di
sale da gioco e bar con spazi gioco siano considerati un bacino di
voti. Tempo fa, in una conferenza, si era sentito dire: "se ci fate
chiudere non vi facciamo più votare".
Un'altra questione che lei ha affrontato e di cui la ringrazio è
quella delle serate in biblioteca: è tutto molto bello e virtuoso,
però non basta. Ha parlato poi di altre dipendenze, ma anche questa
è una dipendenza, con una gravità uguale alle altre, e la scuola -
ovviamente non può fare sempre tutto la scuola - può mettere i semi
per prevenire, però è una tematica trasversale, come riferivo anche
prima.
L'auspicio è che questo problema venga affrontato
responsabilmente, una sensibilizzazione è necessaria su tutti i
fronti perché è una tematica trasversale. Spero che si operi al
meglio e che non si tenda a nascondere il problema. L'azzardopatia
esiste, va affrontata. La ringrazio perché ho proprio colto un
reale interesse ad operare in questo senso.
Presidente -
Informo l'Assemblea che sono state
depositate le seguenti relazioni sul DL n. 1 al rendiconto: la
relazione del consigliere Cognetta e quella dei revisori dei conti
(Lucianaz, Morelli e Sorbara). I documenti saranno distribuiti ora
ai consiglieri.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK