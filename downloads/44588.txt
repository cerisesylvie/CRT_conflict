Consiglio Regionale della Valle d'Aosta - Oggetto del Consiglio n. 1561 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1561 del 26 maggio 2022 - Resoconto
OGGETTO N. 1561/XVI - Interpellanza: "Azioni finalizzate alla
richiesta di nuovi ispettori del lavoro in Valle d'Aosta".
Bertin (Presidente) -
Punto n. 41. Illustra
l'interpellanza il consigliere Manfrin.
Manfrin (LEGA VDA) -
Quest'interpellanza prende
ispirazione da alcuni fatti purtroppo tragici che hanno coinvolto
la nostra Regione in quest'ultimo anno che è trascorso in cui
abbiamo purtroppo appreso di notizie tragiche che si legano al
mondo del lavoro: dal decesso di Giuseppe D'Agostino nel febbraio
2021 a Sandro Pepellin ad agosto e Velio Dal Dosso sempre nello
stesso incidente, uno il 24 e uno il 25 agosto, a Salvatore
Esposito morto a marzo del 2022 e infine l'ultima vittima
nell'ultimo evento tragico di cui è stata data contezza da parte
degli organi di informazione, il decesso che ha visto Costantin
Obanel perdere la vita nel lavoro di ristrutturazione di un
alloggio di proprietà del ministro della giustizia Cartabia. Sono
cinque eventi luttuosi che sicuramente spiccano ma che sono la
punta di un iceberg che riguarda degli eventi sicuramente
altrettanto gravi come i gravi infortuni che accadono sul lavoro.
Banalmente, ma penso che tutti in quest'aula abbiamo ricevuto
segnalazioni proprio del mancato funzionamento anche a fronte di
denunce circostanziate dell'attività di ispezione dell'Ispettorato
del lavoro, quindi persone che magari lavorano in nero, piuttosto
che non rispettano le disposizioni di legge e che a questo
proposito rischiano quando non rispettano le norme sul lavoro ed
espongono sé stessi, gli altri, le imprese e i dottori del lavoro a
gravi conseguenze, siano esse giuridiche o ancora peggio fisiche.
Quello che ha un po' smosso nell'opinione pubblica e che ha
restituito una fotografia abbastanza inquietante è che nella nostra
Regione - e questa è stata la denuncia da parte delle
organizzazioni sindacali - vi sia un solo ispettore del lavoro. Io
parto da questo dato perché ovviamente non è responsabilità della
Regione disporre degli ispettori del lavoro, è sicuramente un
compito dello Stato, però parto anche da un altro dato fornito
sempre dalle organizzazioni sindacali che evidenziano come, fino a
qualche anno fa, gli ispettori del lavoro fosse almeno sei ed
evidenzino anche come un tessuto come il nostro, che è fatto da una
molteplicità sicuramente di organizzazioni pubbliche, private, di
imprese, di realtà imprenditoriali, abbia necessità di avere anche
una verifica e un controllo per fare in modo che simili tragedie
non debbano più ripetersi.
Partendo da questa segnalazione e da questo problema che è stato
sollevato appunto dalle organizzazioni sindacali, con
quest'interpellanza si chiede se queste segnalazioni che sono state
effettuate corrispondono a verità e, in caso affermativo, siccome
evidentemente abbiamo detto che non è la Regione che ha il
controllo diretto di queste verifiche e di questo Ispettorato del
lavoro, se però sia intenzione della Regione fare da tramite con il
Governo nazionale per richiedere che venga ristabilito un numero
congruo di ispettori del lavoro per fare in modo che possano essere
effettuate le opportune verifiche e simili tragedie non debbano più
ripetersi.
Presidente -
Risponde l'assessore Bertschy.
Bertschy
(AV-VdA Unie) -
Il tema, come da sua
illustrazione, ha una grande importanza, la sicurezza sul lavoro
non passa esclusivamente dai controlli degli ispettori, però è
fondamentale avere un'organizzazione che ci permetta di tutelare in
primo luogo i lavoratori, ma in generale il sistema economico e le
stesse imprese, perché poi garantire a tutti le stesse condizioni e
l'osservazione delle regole è fondamentale affinché il sistema, nel
suo complesso, risponda nella maniera migliore possibile e più
trasparente possibile. Quando succedono fatti tragici, come quelli
che ha illustrato nella sua presentazione, è evidente che è una
sconfitta, oltre che un grande dolore per le famiglie che vengono
coinvolte, una grande sconfitta per il sistema nel suo
complesso.
Noi seguiamo ormai da circa un anno, in Consiglio politiche del
lavoro se n'è parlato durante la scorsa estate, abbiamo segnalato
il problema in più occasioni, poi abbiamo fatto anche alcuni atti
ufficiali. Il Consiglio politiche del lavoro ha dato delega
all'Assessore competente per scrivere ai nostri Parlamentari e per
segnalare all'autorità questo deficit di organizzazione sul quale
purtroppo non può contare in questo momento il nostro territorio.
Abbiamo scritto l'anno scorso ai Parlamentari e il senatore Lanièce
nell'agosto ha proposto un'interrogazione al Ministro del lavoro,
che, purtroppo, ad oggi non ha ancora avuto risposta. È ovvio che
questo è un atto politico e fa la tua strada, però dispiace
rilevare come un territorio come quello valdostano, una situazione
come questa, non veda una risposta in termini politici da parte del
Ministro competente. Comunque noi abbiamo fatto anche un lavoro
parallelo sentendo direttamente la Direzione dell'Ispettorato
territoriale del lavoro, cercando di avere comunque un rapporto,
anche in questi ultimi giorni abbiamo avuto occasione di
confrontarci con il direttore Andrea Sammuri, che, da un lato,
evidenzia come i controlli in questa fase, pur in carenza del
personale, vengono svolti attraverso le Direzioni di Biella e
Vercelli, è tornato a confermare che, entro luglio, dovrebbero
finalmente prendere servizio due nuovi funzionari amministrativi e
sei ispettori ordinari, a scorrimento della graduatoria nazionale
che è stata fatta l'anno scorso, dal concorso che è stato
realizzato l'anno scorso. È ovvio che la speranza è sempre che
queste persone che sono in graduatoria prendano poi servizio qua da
noi perché c'è una questione anche territoriale da rispettare. Gli
abbiamo sottolineato quanto questo per noi sia importante perché,
senza andare proprio a una risposta precisa ai due quesiti, quello
che segnalano le organizzazioni sindacali è corretto, sono fatti
che, pur in una diminuzione di denunce rispetto al 2021, nel 2020
registravamo 1.270 denunce, nel 2021 sono 1.221, il dato è sempre
un dato preoccupante ma soprattutto i fatti, le tragedie e gli
infortuni mortali che sono avvenuti hanno messo tutti ancora più in
allarme e soprattutto creato le condizioni affinché questo elemento
fosse patrimonio della discussione di tutti.
Quello che noi stiamo cercando di fare, oltre a stimolare il
Ministro competente, la Direzione competente e gli attori locali,
attraverso il confronto in Consiglio politiche del lavoro si vuole
arrivare a costruire, di qui al prossimo autunno una serie di
momenti di confronto di tipo pubblico per parlare del tema e per
confrontarci con le associazioni datoriali, con i sindacati ma
anche con gli organi di controllo in generale sul tema della
sicurezza sul lavoro; in particolare con le occasioni di confronto
attraverso le associazioni che rappresentano il mondo
dell'edilizia, che, in questo momento è comunque un mondo che vede
anche un forte stress relativo a tutta una serie di azioni di
finanziamento positive da un lato ma che, dall'altro, hanno creato
condizioni di lavoro sempre più legate all'urgenza del rispettare
le tante scadenze che vengono poste nel sistema, in particolare
dell'efficienza degli investimenti che vengono realizzati per
l'efficientamento generale energetico ma, in particolare, di tanti
settori.
Poi il lavoro che si vorrebbe completare è quello di arrivare a
una vera e propria Carta di alleanza del lavoro dove ci si impegni
su tanti progetti: dall'inclusione al lavoro per i giovani alle
condizioni di tipo contrattuale, anche al tema della sicurezza,
perché il tema della sicurezza, come abbiamo detto e come tutti
sosteniamo, è fondamentale per garantire a tutti le stesse
condizioni, le stesse regole e soprattutto a garantire che le
persone possano andare a lavorare in una condizione di massimo
rispetto, quindi massimo rispetto per la vita delle persone e per
l'attività delle imprese, quindi attività di formazione preventiva
sui lavoratori, sui giovani, attività di formazione continua
all'interno delle imprese nel tema della sicurezza lavoro e
un'attività di controllo che sia opportuna e che sia anche capace
di andare a intervenire a sostegno di quelle imprese che in questo
credono e a verifica invece di quelle attività che forse non sempre
danno la corretta importanza.
In questo senso al Consiglio delle politiche del lavoro è stato
sottolineato com'è importante che però gli stessi lavoratori
credano nell'importanza della formazione rispetto alla sicurezza,
perché il primo elemento di garanzia passa per la formazione delle
persone e per le capacità di mettere in condizione tutti quanti di
avere tutte le informazioni necessarie ma anche le competenze e le
esperienze necessarie per stare nei luoghi di lavoro con la massima
sicurezza. Il lavoro che faremo è questo, speriamo che ci venga
data la bella notizia che le assunzioni, rispetto agli organi di
controllo, sono state fatte, che le persone hanno preso servizio e
che si possa stabilire per il futuro anche un giusto confronto tra
tutti gli attori istituzionali che sono preposti alla
vigilanza.
Presidente -
Per replica, ha chiesto la parola il
consigliere Manfrin.
Manfrin (LEGA VDA) -
Grazie Assessore per la sua risposta
che ha ripercorso anche alcuni elementi aggiuntivi rispetto alla
mera questione che considera gli eventi che sono occorsi e
considera la scarsità rispetto al numero di ispettori presenti in
Valle; la ringrazio perché credo sia un dato importante
innanzitutto - ed è corretto dirlo - dire che la sicurezza
evidentemente non dipenda solo dal numero degli ispettori del
lavoro presenti in Valle, ma è altrettanto importante dire che,
oltre alle buone pratiche che giustamente ha illustrato e che mi
auguro possano vedere la luce, anche un'attività di controllo e
verifica sicuramente può incidere rispetto ai problemi che possono
sorgere, come giustamente anche qui evidenziato, e sono sotto gli
occhi di tutti, i dati dei decessi riguardano prevalentemente se
non esclusivamente i cantieri e il ramo dell'edilizia, quindi
un'attività di verifica in questo senso può sicuramente avere
un'influenza positiva.
Mi stupisce particolarmente che sia già stato prodotto un atto
politico con un'interlocuzione con il Ministero del lavoro senza
che però vi sia stata alcuna risposta; credo che sia sicuramente un
dato negativo su cui riflettere e probabilmente su cui provare a
incidere.
Mi auguro davvero che si possa modificare lo stato delle cose e
che si possa arrivare finalmente a cancellare certi episodi che io
non ho mai, perlomeno a memoria mia, ricordato o non ho mai visto
con un numero tanto importante e con una tale rilevanza nella
nostra comunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK