Consiglio Regionale della Valle d'Aosta - Oggetto del Consiglio n. 36 del 24 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 36 del 24 luglio 2013 - Resoconto
OGGETTO N. 36/XIV - Interrogazioni: "Stato dei lavori di
costruzione della nuova funivia del Monte Bianco".
Président -
La parole à l'Assesseur Marguerettaz.
Marguerettaz (UV)
- Grazie Presidente.
Questa risposta è stata fatta anche raccogliendo i dati e le
informazioni dal collega Baccega, da cui dipende l'Ufficio
espropri. Prima domanda dell'interrogazione di Rosset:
"i
termini della causa dei proprietari e gli esiti precisi della
sentenza della Corte d'Appello di Torino per la Regione"
, le
aree acquisite per la realizzazione della stazione di partenza del
complesso funiviario Entrèves-Punta Helbronner, situate in zona
urbanistica C8/4, erano inserite nelle aree di interesse
paesaggistico del PTP, per le quali valevano le prescrizioni di cui
all'articolo 40 delle norme di attuazione del PTP stesso. Tale
prescrizione in pratica escludeva per i privati ogni possibilità di
nuova edificazione nella zona, tra l'altro già soggetta a PUD,
limitando gli interventi possibili al solo mantenimento e
ripristino del sistema agrario. L'assoluta impossibilità
edificatoria per il privato trovava conferma, a contrario, nel
fatto che la Giunta regionale, per poter approvare il progetto
preliminare, relativo alla costruzione del complesso funiviario, ha
fatto ricorso ad una deroga alle prescrizioni del PTP, riconoscendo
il carattere eccezionale, nonché l'interesse generale e la
particolare rilevanza economica dell'intervento proposto a seguito
del parere positivo espresso dall'apposita conferenza dei servizi,
secondo quanto previsto da una delibera del 3 maggio 2004.
Per quanto riguarda il calcolo delle indennità di esproprio, nel
momento ablativo di riferimento, cioè l'anno 2009, il sistema
indennitario obbligava a fondare le valutazioni sul solo parametro
dell'edificabilità, escludendo che potesse configurarsi un terzo
genere tra aree edificabili ed aree agricole, nel quale inserire
terreni che, pur privi di suscettività edificatoria, potessero
comunque avere una buona potenzialità reddituale, come poteva
essere proprio per le aree in questione. La stessa Corte
costituzionale aveva confermato l'impossibilità di fare ricorso ad
un terzo genere di valutazione. Per tali aree, pertanto, la
presenza del vincolo di carattere conformativo ha comportato
obbligatoriamente l'applicazione delle previsioni indennitarie
relative alle aree non edificabili di cui all'articolo 40 del Testo
unico degli espropri, più precisamente nel caso in esame il valore
di 1,08 euro al metro quadro, al quale è stato sommato il
contributo integrativo previsto dalla legge regionale, sicché ai
proprietari è stata offerta un'indennità di euro 10,89 al metro
quadrato. Il sistema espropriativo sul quale si è obbligatoriamente
basata la stima indennitaria è radicalmente mutato a seguito della
sentenza della Corte costituzionale 7 giugno 2011, che è
intervenuta pertanto nel corso del dibattimento presso la Corte di
appello di Torino. Questa sentenza in sintesi ha dichiarato
l'illegittimità costituzionale della normativa che legava la stima
dei terreni non edificabili a criteri astratti e predeterminati. In
coerenza con tale mutata impostazione, il CTU, il Consulente
Tecnico d'Ufficio nominato dal Tribunale, ha determinato in euro 60
al metro quadro la stima dei terreni, stima accettata dalla Regione
stessa proprio alla luce della sopravvenuta sentenza della Corte
costituzionale. C'era quindi un quadro di riferimento, è cambiato e
la sentenza si è espressa in tal senso.
Per raccordare le due interpellanze, la modalità di reperimento
di ulteriori fondi da corrispondere ai proprietari dei terreni, si
precisa che i fondi necessari saranno reperiti negli appositi
capitoli di bilancio della struttura "espropriazioni e patrimonio"
e in parte col prelievo dai fondi di riserva.
Per quanto riguarda i tempi dell'iter procedurale per la
corresponsione delle indennità, si prevede: l'adozione del
provvedimento dirigenziale di deposito dei fondi presso la Cassa
depositi e prestiti, in ottemperanza alla sentenza, esperiti i
dovuti accertamenti e conteggi e la relativa comunicazione del
deposito agli interessati; la richiesta degli interessati dello
svincolo della somma spettante da parte della Cassa depositi e
prestiti e la successiva procedura di svincolo. Si tratta quindi di
procedure sia da parte dell'Amministrazione, sia dei privati.
Seconda domanda:
"come procedano i lavori della
funivia..."
, i lavori di realizzazione della funivia procedono
conformemente al cronoprogramma dei lavori, nonostante le
condizioni atmosferiche eccezionalmente negative della primavera
2013 abbiano fortemente condizionato la ripresa delle attività
nelle stazioni di Pavillon e di Punta Helbronner. Lo stato di
avanzamento dei lavori è pari a circa il 39 percento e al momento
attuale è possibile confermare la previsione di apertura dei nuovi
impianti funiviari entro la primavera 2015, cui seguiranno i lavori
di smantellamento delle attuali funivie, la riconversione degli
edifici di stazione del Rifugio Torino e di Pavillon du Mont Fréty,
lo smantellamento dei cantieri e la completa rinaturalizzazione dei
siti.
Relativamente ai costi di realizzazione, risulta approvata una
perizia suppletiva per un importo di 543 mila euro, relativa
principalmente ad adeguamenti eseguiti nella galleria di
collegamento tra il Rifugio Torino nuovo e il pozzo strutturale di
Punta Helbronner, alla sistemazione delle stazioni radioelettriche
presso il Rifugio Torino vecchio, a lavori di disgaggio e scavo per
la messa in sicurezza dei nuovi cavidotti elettrici e alla
ristrutturazione per il consolidamento della scala di collegamento
tra il Torino vecchio e il Torino nuovo, che dovrà ospitare le
nuove reti tecnologiche. Risultano inoltre approvate due perizie
migliorative in diminuzione derivanti da ottimizzazioni delle
lavorazioni, che hanno comportato un risparmio per la stazione
appaltante di 525 mila euro circa. Globalmente il bilancio delle
tre perizie finora approvate ha determinato un saldo negativo di
18.809, cioè niente, ampiamente ricompreso nelle somme a
disposizione per imprevisti e varianti in corso d'opera stanziate a
norma di legge. Incrociamo quindi le dita, ma ad oggi le cose
sembrano andare molto bene sia dal punto di vista dei lavori, sia
dal punto di vista finanziario, speriamo continui così.
"Quali fondi sino stati trasferiti dallo Stato"
: l'opera
è ricompresa nell'intesa generale quadro tra la Regione e lo Stato
per la realizzazione di infrastrutture strategiche sottoscritte nel
luglio 2010, è stata inserita nell'allegato sulle infrastrutture al
documento di economia e finanza del 2012, con un fabbisogno
previsto di 70 milioni di euro. Al momento lo Stato non ha ancora
trasferito queste risorse.
Président
- Merci. Pour la réplique, la parole au
collègue Rosset.
Rosset (UVP)
- Grazie Presidente. Grazie Assessore, nel
prendere atto di quanto lei mi ha risposto alla nostra
interrogazione, bene, un primo imbarazzo: che i soldi per la
funivia, che sembravano uno dei cardini dell'accordo col PDL su
questi soldi a pioggia, con un apposito provvedimento CIPE, sono
evaporati, come tutto il resto, lasciandoci con un pugno di mosche,
questo è un aspetto politico da non sottacere.
In secondo luogo temiamo una forte lievitazione dei costi - lei
ci parla di un deficit di 18 mila euro in equilibrio, poi le
chiederò magari i dati... - non solo per la causa persa sugli
espropri, che pone un problema di prudenza nelle valutazioni in un
settore a parte, ma temiamo soprattutto per i rischi e i giochini
delle perizie suppletive, su cui bisogna vigilare con attenzione e
senza accondiscendenza. Ora, mentre si costruisce un'opera che al
di là di quello che può costare per costruire...l'importanza di
quest'opera che ha assunto dimensioni di costo ciclopiche, perché
si parla di cifre non indifferenti...bisogna anche pensare a
modelli gestionali e alla necessaria promozione per evitare un flop
che proprio non ci vorrebbe in questo periodo, cioè nel senso della
gestione capire anche quanto potrà costare questa costruzione.
Grazie.
Président
- La parole au Conseiller Cognetta.
Cognetta (M5S)
- Grazie, grazie anche per la risposta da
parte dell'Assessore.
Gli unici rilievi che faccio rispetto alla risposta sono
innanzitutto che, se ho capito bene, c'è un passaggio tecnico per
ricevere questi soldi da parte di chi è stato espropriato, speriamo
che sia un passaggio veloce, insomma, in tempi ragionevoli.
Infine volevo avere un chiarimento, se poi magari sarà possibile
in altra sede...rispetto a quanto verrà speso con i soldi di
riserva e quanto invece con altri... Grazie.
Président
- Point 21 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK