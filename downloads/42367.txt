Consiglio Regionale della Valle d'Aosta - Oggetto del Consiglio n. 1203 del 22 giugno 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1203 del 22 giugno 2020 - Resoconto
OGGETTO N. 1203/XV - Illustrazione del DL. n. 60:
"Assestamento al bilancio di previsione della Regione autonoma
Valle d'Aosta/Vallée d'Aoste per l'anno 2020 e misure urgenti per
contrastare gli effetti dell'emergenza epidemiologica da
COVID-19".
Rini (Presidente) -
Passiamo ora, colleghi, così come
avevamo concordato in seno alla Conferenza dei Capigruppo, per
quanto riguarda l'analisi del punto n. 7, ci saranno quindi
solamente le relazioni e poi i lavori verranno sospesi perché sono
pervenuti e sono stati consegnati formalmente tutti gli emendamenti
che dovranno ovviamente passare il vaglio degli uffici tecnici,
soprattutto gli uffici dell'Assessorato del bilancio. Per la
relazione la parola al collega Lavevaz.
Lavevaz (UV) -
Quest'anno la legge di assestamento di
bilancio di previsione della Regione assume una connotazione
particolare per diversi aspetti:
in primis
la situazione
politica e amministrativa attuale, con un Consiglio sciolto e
un'amministrazione in
prorogatio
, che può, conseguentemente,
agire solo attraverso atti che attengano a procedure indifferibili
e urgenti, dall'altra parte la crisi di natura economica e sociale
che sta coinvolgendo la nostra Regione e che si sta manifestando in
questi mesi a seguito della grave emergenza epidemiologica da
Covid-19, senza naturalmente dimenticare l'aspetto sanitario sia
relativo al lento ritorno alla normalità, sia relativo alla
possibile malaugurata nuova recrudescenza del virus nell'autunno
prossimo.
L'assestamento di bilancio diventa quindi, di fatto, una legge
che affronta in maniera quasi esclusiva i diversi aspetti connessi
all'emergenza conseguente all'epidemia. La natura eccezionale della
pandemia richiede interventi eccezionali sia nell'ambito del
sostegno al tessuto economico, produttivo, turistico e agricolo
valdostano, sia nel campo dell'istruzione, sia nel campo della
semplificazione delle procedure amministrative, uno sforzo
necessario a garantire l'uscita dalla crisi sanitaria ma
soprattutto necessario per creare una solida base su cui costruire
la ripartenza dell'economia valdostana.
Questo terzo provvedimento ha una consistenza economica
rilevante dopo i due provvedimenti normativi approvati da questo
Consiglio con le leggi n. 4 e n. 5 di quest'anno, che hanno dato le
prime risposte urgenti quando eravamo ancora in una situazione di
completo confinamento e all'apice della crisi sanitaria, peraltro a
queste stesse norme la presente legge ritorna ampliandone l'azione
e rifinanziando alcune misure.
Il disegno di legge n. 60 è un provvedimento corposo e molto
articolato composto da quattro titoli corrispondenti alle
principali aree di intervento. Il titolo I è dedicato alle
disposizioni di assestamento. La parte disponibile dell'avanzo di
amministrazione dell'esercizio 2019 sulla quale è costruita la
presente legge di assestamento è di euro 176 milioni e 624 mila. Il
primo aspetto che il Governo regionale ha dovuto affrontare per
poter definire in modo corretto le risposte disponibili per la
manovra anticrisi oggetto del presente provvedimento è stato di
ridefinire la previsione di entrata al corrente esercizio
finanziario. Inevitabilmente la crisi economica ha un impatto sulle
principali entrate del bilancio regionale, in particolare sui
tributi propri e sul gettito dei tributi erariali, conseguentemente
è stato destinato parte dell'avanzo disponibile per la creazione di
un fondo di accantonamento per complessivi euro 38 milioni che
garantisce serenamente gli equilibri di bilancio. Questo aspetto è
da tenere ben presente anche in prospettiva delle prossime misure e
variazioni, è infatti ragionevole pensare che la coda lunga della
crisi economica avrà conseguenze pesanti, probabilmente peggiori
sui prossimi esercizi finanziari. Di conseguenza, anche in attesa
della definizione dei rapporti economici con lo Stato riguardo ai
trasferimenti per il risanamento della finanza pubblica che il
Governo regionale ha prudenzialmente congelato per quest'anno,
occorre una particolare cautela sulle nuove spese e sull'utilizzo
delle prossime disponibilità finanziarie.
Il titolo II è il più consistente nel quale sono contenuti gli
interventi urgenti per fronteggiare gli effetti negativi derivanti
dall'emergenza epidemiologica da Covid-19 ed è suddiviso in 14
capi. Oltre a intervenire a favore del contribuente prevedendo un
maggiore utilizzo dell'istituto della rateizzazione dei debiti
tributari, in questo titolo sono contenuti al capo III una serie di
interventi riguardanti la finanza locale. Questa misura torna ad
aumentare le risorse dirette agli Enti locali, gli enti più vicini
al cittadino che già nella fase acuta della crisi sanitaria hanno
saputo essere riferimento certo per la popolazione riorganizzando e
reinventando i servizi ai residenti e ancora di più lo potranno
essere ora nella fase di ripartenza. Sono previste maggiori risorse
a favore degli Enti locali valdostani per complessivi euro 44
milioni e 800 mila di cui una parte importante: 38 milioni e 400
senza vincolo di destinazione. Di questo importo 16 milioni e 235
mila sono destinati a spese correnti, anche a parziale copertura di
minori entrate tributarie e 22 milioni e 200 per spese di
investimento.
L'obiettivo di questa iniziativa è quello di mettere in campo,
nella maniera più immediata possibile, delle risorse per far
ripartire l'economia valdostana attraverso piccoli interventi che i
Comuni possono mettere in atto in pochi mesi. La creazione di
lavoro, anche senza grandi opere, permette, oltre a far ripartire
l'edilizia e il suo indotto diretto, anche una benefica ricaduta
attraverso il micro-indotto su piccola attività di ristorazione e
ricettiva, solo il lavoro può essere il vero volano per l'economia
delle piccole realtà di montagna. Con questo intento si è
concordato con il Consiglio permanente degli Enti locali una
ripartizione orizzontale delle risorse con una suddivisione uguale
per tutti i Comuni, essendo il beneficiario dell'azione non tanto
l'Ente locale stesso ma piuttosto il tessuto produttivo attraverso
l'esecutore finale delle opere.
Per quanto riguarda gli altri interventi di competenza della
finanza locale, va evidenziato come si tratti di interventi che
hanno l'obiettivo di essere aiuti indiretti alle famiglie,
riguardando primariamente i servizi alla persona. Sono previsti
fondi per gli enti gestori dei servizi alla prima infanzia a
compensazione delle minori entrate nel periodo di
lockdown
,
così come i servizi legati alla disabilità. In coerenza con quanto
previsto in ambito sanitario, anche nei servizi di competenza degli
Enti locali duramente colpiti nel corso della crisi sanitaria,
l'articolo 20 prevede un'indennità giornaliera
una tantum
per l'attività prestata in presenza, sia nelle microcomunità che
nei servizi di assistenza domiciliare. Si è inoltre previsto
l'esonero della retta delle strutture residenziali per anziani per
le persone che sono state contagiate da Covid-19. Infine si è
previsto un contributo straordinario per il Comune di Courmayeur
per la messa in sicurezza della pista di collegamento tra Plan
Checrouit e Dolonne, un intervento sicuramente straordinario ma che
è assolutamente necessario per garantire la riapertura di un
impianto nodale per un comprensorio strategico per l'economia
turistica di tutta la Valdigne.
Le chapitre quatre du titre II du projet de loi en analyse est
dédié aux mesures concernant l'instruction. Les étudiants, les
enseignants, les familles ont été touchés lourdement par la période
de confinement. Ils ont dû se réinventer dans les méthodes et dans
les habitudes pour ne pas perdre l'année scolaire. Pour l'école la
crise n'est pas terminée, il faut organiser la rentrée de septembre
en sécurité pour élèves et instituteurs. La mesure aborde les deux
aspects principaux qui concernent la gestion de la rentrée
post-Covid : d'abord le renforcement du personnel enseignant et
successivement l'adaptation des structures pour garantir
l'espacement des élèves. En ce domaine la mesure prévoit la
possibilité de location de structures provisoires, en particulier
pour le Lycée Bérard (prévus 6.500.000 euros sur les trois années),
des interventions urgentes sur les écoles et la simplification des
procédures pour les adjudications des travaux.
En matière d'agriculture le chapitre 5 prévoit le retraitement
du cofinancement régional du plan de développement rural 2014/2020
en déplaçant 3.500.000 euros de la compétence 2022 à la compétence
2020, un cofinancement qui permettra au total de faire entrer dans
les caisses régionales environ 18 millions de Agea, outre à prévoir
des ressources supplémentaires pour 3.200.000 euros, toujours pour
le milieu agricole ; en particulier, 2.000.000 euros pour la
zootechnie qui s'ajoutent aux ressources déjà disponibles et
1.200.000 euros pour le domaine des produits laitiers et du secteur
vitivinicole. En particulier, pour frais de locations et pour
garantir aux consortiums d'amélioration foncière les fonds pour les
transferts ordinaires.
Sempre nel solco dell'incentivazione per la ripresa
dell'attività edilizia, il capo VI prevede un ulteriore 1 milione
di euro per fondo di rotazione destinato a interventi di
efficientamento energetico e altre detrazioni che vanno a integrare
gli aiuti statali, in particolare con le detrazioni fiscali.
Il capo VII prevede lo stanziamento di 5.100.000 euro per lavori
riguardanti il patrimonio della Regione, in particolare strade ed
edifici pubblici, oltre a intervenire con 15.500.000 euro sugli
impianti a fune, un settore di capitale importanza per il tessuto
economico valdostano legato a doppio filo al settore turistico. La
garanzia che i nostri impianti possano essere efficienti e sicuri è
condizione imprescindibile per garantire l'offerta turistica della
nostra Regione. La misura prevede inoltre ulteriori 2.800.000 per
sostenere la liquidità corrente ai gestori delle piste, così come
le risorse già a bilancio hanno garantito la liquidità delle
piccole stazioni.
Altri interventi sono previsti nel campo dello sport e della
cultura con lo stanziamento di 1.700.000 euro in favore
dell'Associazione Forte di Bard, un'eccellenza turistica e
culturale valdostana che risulta centrale per l'economia di tutta
la Bassa Valle, nello spirito di contenere in parte le perdite
causate dalla chiusura forzata del sito. Sono inoltre previsti
interventi a sostegno di Enti locali per la manutenzione
straordinaria delle strutture sportive.
L'articolo 41 stabilisce la finestra temporale nella quale
indire le elezioni regionali, un argomento questo che dal momento
della proposta del disegno di legge da parte del Governo regionale
ad oggi ha avuto aggiornamenti recenti, in particolare con
l'approvazione del cosiddetto "decreto elezioni" approvato in
Senato venerdì scorso, quindi l'articolo sarà certamente oggetto di
emendamenti presentati dai diversi gruppi. Quello che con questo
articolo si evidenzia è la necessità di anticipare le elezioni
regionali rispetto a quanto inizialmente previsto con la legge n.
5/2020, restando preminente l'assoluta necessità del rinnovo del
Consiglio Valle per ridare piena operatività alla politica
valdostana, pur assicurando il regolare e sicuro svolgimento delle
procedure di votazione, così come della campagna elettorale.
Il capo XII è quello principale che riguarda le misure a
sostegno delle attività economiche, in particolare con interventi
volti a garantire liquidità alle imprese mediante la concessione di
contributi a fondo perso. Le prime due misure, la legge n. 4 e la
legge n. 5, hanno in primo luogo differito il pagamento delle rate
dei mutui e in secondo luogo favorito l'accesso al credito in
diverse forme. Il presente provvedimento vuole invece, attraverso
contributi a fondo perso, evitare di peggiorare la solidità delle
attività economiche, creando uno squilibrio tra debiti e mezzi
propri. La proposta del Governo regionale è tesa a garantire la
sopravvivenza di tutte le attività, con un'attenzione particolare
per le piccole attività economiche e commerciali che caratterizzano
il tessuto produttivo valdostano e delle piccole realtà di
montagna. I contributi sono destinati, da un lato, a contenere il
danno subito per i mancati ricavi, dall'altro, a fornire un
incentivo alla ripresa e al proseguimento dell'attività, sostenendo
i costi incrementali che le imprese hanno sopportato o dovranno
sopportare a seguito dell'emergenza sanitaria per mettere in
sicurezza sanitaria i clienti e gli ambienti di lavoro, oppure per
riorganizzare in modo efficiente l'attività produttiva. Queste
sovvenzioni dovranno comunque rispettare il quadro ordinamentale
degli aiuti di Stato, con le semplificazioni in materia, discusse e
in corso di discussione presso la Commissione e il Consiglio
europeo.
Nello specifico le misure di sostegno si dettagliano nella
previsione di un contributo a fondo perduto diretto a tutte le
imprese valdostane, singole o collettive, comprese le società
cooperative e consortili iscritte nel registro delle imprese,
esercenti attività agricola o commerciale, con la sola esclusione
delle società a partecipazione pubblica e delle società
concessionarie di pubblici servizi. Il contributo, nell'ottica di
evitare un eccessivo frazionamento dei fondi erogati alle singole
imprese, è concesso nel caso in cui l'impresa richiedente dichiari
una contrazione del fatturato di almeno il 40 percento in un
trimestre 2020 rispetto all'anno precedente. Si è considerato che
percentuali inferiori dovrebbero essere sopportate e gestite come
ordinario rischio di impresa indipendentemente dall'emergenza
sanitaria. Il contributo è concesso in maniera forfettaria da euro
3 mila a 7 mila a seconda della classe di fatturato di riferimento
dell'impresa beneficiaria, con il limite di fatturato di 5 milioni
nel 2019. Nella logica già intrapresa con i precedenti
provvedimenti, ossia della maggiore semplificazione possibile delle
procedure, in armonia con le regole di semplificazione, si prevede,
per l'ottenimento dei fondi previsti dalla norma, che il contributo
sia concesso sulla base di dati autodichiarati dall'impresa. In
ragione della indiscussa necessità di accelerare i tempi per
l'erogazione dei contributi diretti a sostenere nell'immediato le
imprese, assicurando quel minimo di liquidità necessaria alla
ripartenza dell'attività, il procedimento è regolato in modo
semplificato, prevedendosi che i contributi siano concessi per
ordine cronologico di ricevimento delle domande.
Con discipline sostanzialmente analoghe, negli articoli da 43 a
46, il Governo regionale ha proposto una formulazione che prevede
aiuti
una tantum
in misura pari al 50 percento della spesa
sostenuta, nei limiti minimi e massimi diversamente modulati a
seconda del settore di intervento, correlata allo stato
emergenziale e sostenuta dalle imprese nel periodo compreso tra il
9 marzo 2020 e il 31 ottobre 2020. Al pari del bonus imprese il
procedimento è a sportello e su base di dati autodichiarati dalle
imprese per la massima rapidità di risposta. Nell'ambito delle
imprese industriali e artigianali sono state altresì previste
ulteriori semplificazioni sulle normative di settore esistenti.
Il settore agricolo ha richiesto una formulazione diversa per
proporre un sostegno incisivo e a parziale compensazione delle
perdite subite. L'articolo 47 prevede un bonus a fondo perduto
nella misura massima di 2.500 euro, con la possibilità comunque di
valutare se accedere a questo tipo di aiuto piuttosto che all'aiuto
di cui all'articolo 42. Anche nell'ambito dell'agricoltura si è
deciso di sostenere investimenti e interventi innovativi con
contributi a fondo perso fino al 50 percento della spesa.
Un innovativo sistema di aiuto invece è previsto per le imprese
di somministrazione di alimenti e bevande e per quelle operanti nel
settore della ricettività alberghiera ed extralberghiera.
L'articolo 48 prevede l'acquisto tramite la piattaforma elettronica
unica dedicata, costituita per la concessione delle misure di
sostegno di cui alla legge regionale 5/2020, di materie prime
provenienti da aziende agricole regionali. Il contributo, di
importo compreso tra euro 300 ed euro 7.000 ha una finalità
duplice: da una parte sostenere i produttori, dall'altra il settore
della ristorazione, sicuramente tra i settori più pesantemente
colpiti dalla crisi economica post Covid.
Sono infine previsti in questo capo aiuti alle piccole e medie
imprese per l'assunzione di personale a tempo determinato e
indeterminato attraverso fondi strutturali europei, contributi a
sostegno degli oneri gravanti sulle imprese che accolgono
tirocinanti, indennità per i soggetti disoccupati che al momento
del lockdown stavano frequentando un percorso formativo e infine
contributi per la prosecuzione della formazione professionale a
distanza, con l'obiettivo di garantire l'accesso ai soggetti che
incontrano oggettivi ostacoli alla fruizione dei percorsi in
presenza, in particolare per ragioni di conciliazione
lavoro-famiglia.
Sempre nell'ambito delle misure di sostegno per lavoratori e
famiglie, il capo XIV prevede l'allungamento del periodo di
riferimento e il rifinanziamento di alcune misure di cui alla legge
n. 5/2020 e la gratuità fino a dicembre 2020 del trasporto pubblico
locale.
Nella logica di semplificazione in materia di procedure
amministrative e dei contratti pubblici il disegno di legge n. 60
interviene inoltre riducendo gli adempimenti burocratici che
cittadini e imprese dovranno sostenere per la realizzazione di
iniziative anche edilizie necessarie ad assicurare le misure di
sicurezza imposte, oltre a prorogare scadenze dei titoli
abilitativi e prevedere ulteriori rateizzazioni per gli oneri di
urbanizzazione. Ulteriori semplificazioni normative sono previste
in materia di agricoltura, in campo agrituristico e con la proroga
di un anno per il termine di restituzione delle somme dovute alla
Regione dagli agricoltori che non ricevono il pagamento da parte di
Agea dei premi di superficie. Sono infine state previste
semplificazioni per le procedure di assunzione a tempo determinato
e per le procedure concorsuali, oltre a prevedere, in particolare
per gli Enti locali, la possibilità di utilizzare forme di lavoro
flessibile.
Una serie di iniziative volte quindi a facilitare i passaggi
burocratici per famiglie e imprese e rendere, per quanto possibile,
più semplice la ripartenza.
Per quanto riguarda invece i capi di competenza della V
Commissione, è il collega Peinetti che relaziona.
Presidente -
La parola quindi al collega Peinetti per la
parte integrante della relazione.
Peinetti (UV) -
Le norme relative agli aspetti sanitari
contenute nel DL 60, in particolar modo al capo II, dall'articolo
10 all'articolo 16, hanno lo scopo di contrastare l'eventuale
recrudescenza dell'epidemia da Covid-19, comprendono misure atte a
favorire l'attrattività dei medici specialisti sia a tempo
determinato che indeterminato, hanno lo scopo di instaurare norme
relative alla premialità attraverso una specifica indennità per i
lavoratori della sanità coinvolti nell'emergenza Covid-19.
Sono poi previste norme relative alla sospensione dei super
ticket e alla gratuità della retta per ospiti in nuclei
residenziali.
Al titolo IV, capitolo III, invece sono elencate norme che vanno
nella direzione di favorire il conferimento di borse di studio
regionali per contratti di formazione specialistica rendendo meno
stringenti le norme che regolano l'accesso a tale sostegno
regionale.
Si prevede inoltre l'attivazione di nuovi accordi interregionali
e/o transfrontalieri al fine di favorire la migliore gestione
dell'emergenza sanitaria, come peraltro previsto dal DL n. 70 del
2015.
Gli articoli 76 e 78 istituiscono l'Osservatorio epidemiologico
regionale e quello dell'Azienda USL definendone i compiti e le
finalità.
L'articolo 77 infine istituisce in modo strutturale le
cosiddette "USCA" (Unità Speciali di Continuità Assistenziale), che
hanno ricoperto un ruolo essenziale nella gestione dell'emergenza
Covid-19, in particolar modo a domicilio.
Nel dettaglio il titolo II, capo II, in particolare, reca
disposizioni urgenti per i settori sanitario e socio-sanitario
regionale e introduce le misure necessarie a fronteggiare le
difficoltà determinatesi nella gestione dell'emergenza
epidemiologica da Covid-19.
L'articolo 10 ridefinisce in particolare il finanziamento della
spesa sanitaria di parte corrente per l'anno 2020, prevedendo un
incremento di risorse di euro 14.025.981, finalizzate a far fronte
ai maggiori oneri sostenuti e da sostenere per l'emergenza
epidemiologica da Covid-19 (in particolar modo farmaci, servizi per
la disinfezione, i servizi alberghieri e logistici, spese di
personale, convenzioni con strutture private accreditate, acquisto
di dispositivi di protezione individuale e reagenti per tamponi e
test sierologici). Tali maggiori somme costituiscono un
finanziamento per i livelli essenziali di assistenza e hanno
specifiche destinazioni, in particolar modo quelle che vengono
citate nell'articolato sono:
- euro 500 mila destinati all'attivazione sul territorio di
strutture socio-sanitarie e residenziali in relazione ai fabbisogni
determinati dalla Giunta regionale e ci si riferisce in particolar
modo alle strutture di Perloz e Morgex;
- euro 600 mila destinati al potenziamento dell'assistenza
sanitaria erogata dalle strutture socio-sanitarie e
socio-assistenziali residenziali pubbliche, con particolare
riferimento alla tanto richiesta e auspicata implementazione della
direzione medico-sanitaria di struttura;
- infine euro 2.600.000 destinati all'attuazione di un programma
strutturato di effettuazione di tamponi e test sierologici e per
l'espletamento delle attività in capo all'Osservatorio
epidemiologico dell'Azienda USL.
Viene inoltre ridefinito il finanziamento della spesa sanitaria
per investimenti, per l'anno 2020, prevedendo un incremento di
risorse di euro 2.987.000, finalizzate a far fronte ai maggiori
oneri sostenuti e da sostenere per l'emergenza epidemiologica
Covid-19 (lavori di adeguamento dei reparti, acquisto di tecnologie
biomedicali, costi di natura informatica) di cui euro 400 mila
destinati alla implementazione dei sistemi informativi finalizzati
all'attivazione di sistemi di telemedicina, in particolar modo alla
istituzione della suddetta banda larga perché possa essere
utilizzata in tutte le strutture sul territorio: mi riferisco
soprattutto alle microcomunità e alle RSA.
Viene infine autorizzata l'acquisizione in via d'urgenza di
beni, servizi e lavori finalizzati alla riorganizzazione della rete
territoriale e ospedaliera per rispondere alla domanda sanitaria
conseguente all'emergenza Covid-19.
L'articolo 11 introduce sino al 31 luglio 2022 disposizioni
derogatorie per il reclutamento a tempo determinato (24-36 mesi)
per sopperire alla carenza di personale della dirigenza medica,
veterinaria e sanitaria, eliminando l'obbligo del previo
accertamento della conoscenza della lingua francese (o italiana).
Il personale così assunto ha l'obbligo di frequentare, al di fuori
dell'orario di servizio, un corso finalizzato alla conoscenza della
lingua mancante, organizzato e finanziato dall'ASL della Valle
d'Aosta, e di conseguire il superamento della prova di accertamento
entro diciotto mesi dalla data di assunzione, pena la risoluzione
di diritto del rapporto di lavoro. Il personale assunto ha inoltre
l'obbligo di partecipare, nei 3 anni successivi alla prova di
accertamento della conoscenza della lingua (francese o italiana),
ai concorsi a tempo indeterminato banditi dall'Azienda USL per la
specialità per cui è stato assunto (o specialità equipollente) e,
in caso di inadempimento, dovrà rimborsare all'Azienda USL il costo
pro capite dei corsi attivati. Il personale assunto dovrà, inoltre,
prestare servizio per l'azienda per un periodo minimo di 3 anni e,
in caso di cessazione anticipata, dovrà restituire l'importo
equivalente a una mensilità retributiva.
L'articolo 12 introduce fino al 31 luglio 2020 la misura
economica cosiddetta "di attrattività" per il personale della
dirigenza medica, per il potenziamento degli organici, diretta ai
neo assunti a tempo indeterminato, sotto forma di indennità
mensile, quantificata in euro 600 lordi busta, erogabile per 24
mesi dal momento dell'assunzione. L'indennità è erogata
subordinatamente all'impegno assunto di prestare servizio per
l'Azienda USL per un periodo minimo di 3 anni maturati
esclusivamente nell'ambito del contratto di lavoro subordinato a
tempo indeterminato.
La novità in questo caso in modo particolare risiede nel fatto
che l'indennità venga estesa anche al personale a tempo determinato
non oltre il diciottesimo mese dall'assunzione. Il riconoscimento
dell'indennità ai neoassunti a tempo determinato, ovviamente
esclusi coloro i quali vengono assunti con contratti attivati ai
sensi dell'articolo precedente e dall'articolo 11, è subordinato
all'impegno, assunto e sottoscritto all'atto della nomina, di
partecipare, nei 2 anni successivi alla data di assunzione, ai
concorsi pubblici per l'assunzione a tempo indeterminato banditi,
per la medesima o equipollente specialità, dall'Azienda USL e di
prestare servizio, in caso di assunzione all'esito dei medesimi,
per un periodo minimo complessivo di 18 mesi. In caso di violazione
degli impegni assunti, gli interessati sono tenuti a rimborsare
all'Azienda USL un importo pari al 30 percento della spesa
complessivamente sostenuta per l'indennità di attrattività già
percepita. L'indennità non può essere erogata ai medici assegnatari
di un contratto aggiuntivo regionale ai sensi della legge regionale
31 luglio 2017 n. 11.
L'articolo 13 prevede un riconoscimento economico
una
tantum
, la cosiddetta "premialità", per tutto il personale
dell'Azienda USL e non solo coinvolto nell'emergenza epidemiologica
da Covid. Infatti la misura riguarda tutto il personale dipendente
(con qualsiasi profilo professionale e tipologia contrattuale) e
convenzionato dell'Azienda USL impegnato nelle strutture o nei
servizi operanti per l'emergenza sanitaria. L'indennità è
strutturata su due livelli: un'indennità di disagio
una
tantum
per ogni giornata effettivamente lavorata nei mesi di
marzo-aprile 2020 e un'indennità Covid-19
una tantum
, per
ogni giornata effettivamente lavorata in presenza nei mesi di marzo
e aprile 2020, graduata sui profili professionali di dirigente
sanitario, medico e non medico, e medico convenzionato, infermiere,
fisioterapista  e tecnico in ambito sanitario, operatore
socio-sanitario, operatore tecnico addetto all'assistenza e altri
profili. La prima è rivolta a tutti coloro che hanno lavorato in
condizioni di disagio, mentre la seconda, aggiuntiva, è destinata
solo a coloro che hanno lavorato in condizioni particolarmente
difficili nei reparti ospedalieri Covid e sul territorio.
L'articolo 14 prevede, al fine di promuovere maggiore equità
nell'accesso delle cure, che per il periodo 1° settembre-31
dicembre 2020, la quota di partecipazione al costo per le
prestazioni di assistenza specialistica ambulatoriale (il
cosiddetto "super ticket") per gli assistiti non esentati sia
sospesa. Questa è una norma che viene introdotta credo anche a
seguito di normative nazionali. Il comma 2, sempre al fine di
promuovere maggiore equità nell'accesso alle cure, sospende
l'efficacia dei commi 14 e 15 dell'articolo 22 della legge
regionale 19 dicembre 2014 (la legge finanziaria per gli anni
2015-2017).
L'articolo 15 sostituisce le disposizioni regionali vigenti
relative all'applicazione della quota fissa per l'assistenza
farmaceutica convenzionata per la distribuzione per conto e per
l'assistenza integrativa. Più in dettaglio, la norma prevede, a
carico degli assistiti non esenti, degli importi massimi a
confezione e a ricetta, demandandone alla Giunta regionale la
modulazione sulla base dell'ISEE. Gli elementi di novità sono
essenzialmente due: introduzione dell'esclusione per gli assistiti
esenti per reddito ai sensi della normativa statale vigente e la
possibilità di rimodulare, con deliberazione della Giunta
regionale, la soglia di ISEE per l'applicazione della quota
fissa.
L'articolo 16 dispone l'esonero dal pagamento della retta per i
giorni di positività nei mesi di marzo e aprile 2020 per gli utenti
contagiati da Covid-19 in trattamento TD2, vale a dire nelle
cosiddette "residenze per lungo assistiti" inseriti nei nuclei
residenziali per il trattamento delle persone affette da demenza e
nei nuclei residenziali temporanei per persone affette da demenza.
Questo va integrare ovviamente quello che già ha elencato prima il
collega Lavevaz per quanto attiene l'esenzione della retta per le
strutture socio-assistenziali. Al titolo IV il capo III reca
disposizioni, non comportanti oneri finanziari, per riorganizzare e
rafforzare il servizio sanitario regionale, anche per garantire in
prospettiva un'adeguata risposta alle emergenze pandemiche quale
quella da Covid-19.
In particolare ci sono cinque articoli, di cui il primo è il 74
che apporta modifiche alla legge regionale n. 11/2017, volte ad
ampliare la platea dei possibili destinatari dei sostegni
finanziari per i contratti di formazione specialistica aggiuntivi
regionali a favore di medici, veterinari, odontoiatri e per i posti
aggiuntivi con relativa borsa di studio dei laureati non medici di
area sanitaria. Le novità sono essenzialmente due, in particolar
modo è prevista la possibilità di iscriversi all'ordine di
riferimento entro sei mesi dalla data di inizio delle attività
didattiche. Oggi, allo stato attuale, l'obbligo deve essere
adempiuto entro tale data, cioè al momento dell'inizio
dell'attività didattica. La seconda novità sta nell'estensione dei
requisiti di accesso a coloro che sono stati residenti per almeno
tre anni nell'arco degli ultimi quindici anni, anche in maniera non
consecutiva (ora il requisito è assolto solo da coloro che
risultano residenti all'atto della domanda e da almeno tre anni).
Ulteriore previsione riguarda le borse di studio aggiuntive a
favore dei medici di medicina generale nell'ambito della formazione
specialistica triennale, con la possibilità di erogare sostegni
finanziari anche ai medici che si trasferiscono durante il percorso
triennale a decorrere dall'anno successivo a quello di
trasferimento presso la scuola di medicina generale della Regione
purché gli stessi si impegnino a prestare servizio come medico di
assistenza primaria per l'Azienda USL per almeno cinque anni anche
non consecutivi.
L'articolo 75 prevede l'attivazione di nuovi accordi
interregionali e/o transfrontalieri per una migliore gestione delle
emergenze sanitarie. Qui andiamo a rispettare l'articolo 8 del DM
70 del 2015, la legge Lorenzin, che riordinava la rete sanitaria
ospedaliera e, in particolar modo l'articolo 9 che specificatamente
si riferiva a presidi ospedalieri di zone disagiate come può essere
la zona montana nostra della Valle d'Aosta. La Valle d'Aosta ha
dimensionato e articolato il servizio sanitario regionale
coerentemente con il proprio bacino di utenza attraverso un unico
presidio ospedaliero avente standard organizzativi e funzionali
capaci di garantire qualità e sicurezza di cure alla popolazione
residente in situazioni di normalità.
Ora, vorrei fare un breve inciso per quanto attiene alla
popolazione residente perché l'interpretazione della popolazione
residente può essere interpretata in un modo piuttosto che in un
altro. Io penso che sia molto importante poi alla fine capirsi su
quale deve essere la popolazione residente. Non potendo ampliare o
differenziare i percorsi assistenziali ospedalieri nel corso
dell'epidemia, come hanno fatto Regioni con più presidi ospedalieri
con diverse realtà che possono essere state in qualche modo
surrogate una all'altra, la Regione e l'Azienda USL hanno necessità
di ricorrere a risorse poste in territori extra-regionali al fine
di dimensionare l'offerta assistenziale ai bisogni specifici propri
dell'emergenza sanitaria e da epidemia. In questo caso l'esempio
che noi possiamo fare che è stato utilizzato nel corso
dell'emergenza è quello dei tamponi, soprattutto nella prima fase,
che sono stati in parte eseguiti anche, e ancora oggi vengono
eseguiti, in strutture extraregionali.
L'articolo 76 reca modificazioni alla legge regionale 25 gennaio
2000, la cosiddetta "legge 5". Il superamento graduale
dell'emergenza epidemiologica dovuta a una pandemia è condizionato
in modo prioritario dalla capacità di risposta di ogni singolo
ambito regionale e sub-regionale nel limitare la circolazione
virale e contenere ulteriori diffusioni epidemiche. È quindi
essenziale disporre di indicatori epidemiologici che permettano di
comprendere quali siano le caratteristiche dei nuovi casi, dove e
come avviene la trasmissione del contagio, quali siano l'evoluzione
della malattia e le esigenze assistenziali correlate e in quale
misura in ciascun territorio le azioni adottate sono efficaci nel
contenere la diffusione epidemica e nel prevenire le forme più
gravi e la mortalità. La lettura combinata degli indicatori
epidemiologici e di alcune attività cruciali di sanità pubblica
permette di orientare gli interventi assistenziali e di supportare
le decisioni, incrociando le informazioni sulla forza e sulla
gravità dell'andamento epidemico rispetto alle capacità del sistema
di effettuare diagnosi, identificazione e isolamento dei contatti,
erogare assistenza ai malati. Per tali necessità è previsto il
potenziamento...
Presidente -
Colleghi, chiedo solo un po' di silenzio per
cortesia, si fa fatica a seguire.
Peinetti (UV) -
... delle funzioni e delle risorse di
personale dell'Osservatorio epidemiologico regionale e per le
politiche sociali. In particolar modo direi che la valenza di
questo osservatorio è una valenza essenzialmente di programmazione,
di progettazione e di monitoraggio dell'andamento in questo caso
epidemico ma ovviamente questo può essere esteso per tutte quelle
patologie che necessitano di un osservatorio epidemiologico.
L'articolo 77 istituisce in modo strutturale le USCA, le
cosiddette "Unità Speciali di Continuità Assistenziale", che nelle
fasi più critiche dell'emergenza sanitaria hanno svolto un ruolo
fondamentale di cuscinetto tra i malati Covid-19 a domicilio e i
medici di medicina generale. L'articolo prevede che tali strutture
organizzative facciano capo all'area territoriale dell'Azienda USL
e siano coordinate dal direttore del distretto e disciplinate nel
dettaglio con deliberazione della Giunta regionale sia per quanto
riguarda la loro composizione, sia per quanto concerne il loro
funzionamento.
Infine l'articolo 78 istituisce l'Osservatorio epidemiologico
dell'Azienda USL con compiti di effettuare la sorveglianza
epidemiologica e la tenuta dei registri di patologia e il nucleo di
Contact Tracing
deputato al rintraccio dei contatti sospetti
di aver contratto la malattia infettiva. In questo caso
l'Osservatorio epidemiologico dell'Azienda USL, che sarà ovviamente
immagino istituito in rete con l'Osservatorio regionale, ha una
valenza essenzialmente di tipo operativo e di sorveglianza.
Presidente -
Come dalla decisione assunta in seno alla
Conferenza dei Capigruppo, dopo l'illustrazione dei relatori,
dichiaro sospesa la seduta del Consiglio regionale, che verrà
riaggiornata a domani mattina per consentire quindi nella giornata
di oggi di effettuare tutte le verifiche in merito agli
emendamenti. Abbiamo inviato una
mail
con un
link
dove saranno appunto reperibili e scaricabili tutti gli
emendamenti. Non vi verranno quindi dati in formato cartaceo ma
avrete la possibilità di accedere ovviamente con la versione
depositata oggi.
Grazie e buon lavoro a tutti. La seduta è tolta.
---
La seduta termina alle ore 11:10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK