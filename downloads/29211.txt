Consiglio Regionale della Valle d'Aosta - Oggetto del Consiglio n. 238 del 24 ottobre 1967 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 238 del 24 ottobre 1967 - Resoconto
OGGETTO N. 238/67 - Magazzini generali di Aosta. Richiesta di
informazioni. (Interpellanza)
Manganoni
(P.C.I.)
- Nel 1959, quando la nuova
Giunta si è installata alla Regione, fra le tristi eredità vi era
anche quella che si chiama "i magazzini generali". Ora, questi
magazzini sono stati costruiti con dei criteri di almeno 50 anni fa
e c'era da meravigliarsi che la Giunta precedente, alla quale io
non intendo qui fare nessun processo, abbia costruito dei magazzini
inservibili. A parte il fatto del come è stato costruito, perché
dopo tre anni i muri crollavano, si sono dovuti ricostruire, a
parte il sistema del come è stato costruito, ma lì sono delle
accuse che si possono fare all'Impresa e particolarmente al
Direttore dei lavori, perché se avesse sorvegliato bene, se
l'Amministrazione regionale, se l'Assessorato ai Lavori Pubblici di
allora avesse sorvegliato bene questi lavori, i muri non sarebbero
crollati, ma a parte quel fatto, se la Giunta e l'Assessore
interessato allora, fosse andato, non dico nelle cascate del
Niagara, dove vanno gli assessori attuali, ma fosse andato
solamente in Emilia, avrebbe avuto occasione di vedere come si
costruiscono i magazzini generali, poteva vederne altrove. Io parlo
dell'Emilia perché ne ho visti là, dei magazzini modernissimi, ma
di magazzini modernissimi ce ne saranno un po' dappertutto, ecco
perché ho citato l'Emilia, perché li ho visti lì.
Ora, dove nei magazzini generali si entra nei due piani, nel
seminterrato e nel primo piano, coi camion rimorchio in mezzo,
dentro il magazzino e ci sono i magazzini per parte, di modo che i
costi per scaricare e caricare siano minimi; invece qui ci sono gli
ascensori, i montacarichi, quelli che si costruivano nel secolo
scorso.
Naturalmente la Giunta passata ha fatto il suo possibile per
utilizzarli, ma chi voleva utilizzarli questi magazzini, perché
anche cedendoli gratuitamente, il costo dello scarico della merce
era tale che se ne sconsigliava l'uso, anche gratuito. Cosa è
successo? Si è finalmente, ed era Assessore all'Industria e
Commercio Colombo, cercato di formare una società con i
commercianti di Aosta, vedere un po' di utilizzare questo, che da
voi è stato definito museo regionale, monumento regionale o
qualcosa del genere, voialtri lo avete così definito. Poi c'è stata
la nuova Giunta, si sono spesi un sacco di quattrini, naturalmente,
celle frigorifere, pozzi, raccordi ferroviari, perché bisognava
completarlo questo monumento nazionale, a parte che forse se lo si
demoliva la Regione aveva tutto da guadagnarsi perché almeno si
poteva costruire un magazzino e non un museo, perché effettivamente
è un museo perché costruito con criteri, ho detto, del secolo
scorso. Ora, questa società, ci diceva Colombo in Giunta, sembra
che sia a buon punto, no, dovrebbe concludere, doveva farsi uno
statuto, c'era una partecipazione finanziaria, anche mi pare delle
banche, della Regione... è passato anche in Consiglio.
Ora, dall'installazione della nuova Giunta è passato un anno e
mezzo quasi, un anno e quattro mesi, però io non sono addentro
nelle loro segrete cose, però quando passo laggiù io ho sempre
l'impressione che quel magazzino sia vuoto come prima, sia sempre
il museo di prima, non sono entrato a vedere se altri muri sono
crollati, io mi auguro di no, però, è un ingente capitale della
Regione, che la Regione ha investito e che non è utilizzato. Ora,
quando voi all'opposizione continuavate a bersagliare e a gridare,
lancia in resta, partivate, utilizzate questi magazzini, che erano
i vostri compari che hanno costruito, cioè i democristiani della
Giunta Bondaz, no, ora che ci siete di nuovo voi, cosa intendete
farne, dopo che tutto il problema era già stato impostato,
giudicando, scegliendo una soluzione che noi abbiamo giudicato
fosse la migliore, ripeto, era Colombo Assessore; e adesso, in
questo anno e mezzo cosa avete fatto, quando intendete realizzarlo,
cosa intendete farne di questo monumento nazionale?
Benzo (D.C.)
- Dunque, l'anedottica storia e l'esegesi
critica dei magazzini generali l'ha già fatta il Consigliere
Manganoni e io lascio a lui quella parte. Rispondo all'ultima parte
che riguarda proprio l'interpellanza che domanda quali sono i
motivi che hanno impedito alla società di gestione che è stata
approvata dal Consiglio regionale, di esercitare la sua attività, e
i motivi sono questi: solo nell'aprile del 1967 è stato possibile
convocare l'assemblea generale dei soci, dopo aver ricevuto dai
vari enti interessati le nuove segnalazioni, le nuove designazioni
dei membri del Consiglio di Amministrazione. Nello stesso tempo, è
stato portato avanti e riveduto il regolamento e la tariffa della
società. In data 5 luglio 1967 si provvedeva a convocare il
Consiglio di Amministrazione il quale approvava il regolamento e le
tariffe dei magazzini generali approntati da una apposita
commissione che era stata nominata già dal precedente Consiglio di
Amministrazione.
La società approvava in quella sede, in quella seduta, il
regolamento del Consiglio, il regolamento e le tariffe.
In data 25 agosto 1967, la questione era sottoposta come di
legge al Comitato Regionale dei Prezzi, il quale a sua volta
approvava la tariffa dei magazzini generali proposta dal Consiglio
di Amministrazione. Nella stessa data, sempre agosto 1967, con
deliberazione 3157, la Giunta regionale a sua volta approvava, come
di legge, la tariffa dei magazzini generali.
Veniva quindi portato il tutto al notaio Luigi Berton, al quale
veniva affidato l'incarico della redazione dell'atto notorio
richiesto dall'articolo 2 del R.D. 1.7.1926 n. 279, riportante per
esteso, oltre a tutti i dati riferentesi alla società, il
regolamento e la tariffa approvati dal Comitato Regionale Prezzi,
atto che venne consegnato all'Amministrazione regionale il giorno
14 ottobre 1967.
Mi recai direttamente a Roma subito dopo per presentare come è
stato presentato, in data 20 ottobre 1967, con lettera n. 10991
prot. 5 del 18 ottobre 1967 la pratica per l'ottenimento
dell'autorizzazione all'istituzione ed alla gestione dei magazzini
generali di Aosta, consegnato direttamente al Ministero
dell'Industria e del Commercio a Roma.
Ecco, mi pare che sia chiaro, che per esercitare la gestione dei
magazzini necessita questa autorizzazione ministeriale. Noi
riteniamo che questa possa venire celermente data, anche se ci è
stato fatto notare che potrebbero esserci due tempi, a seconda dei
nostri interessi, nostri interessi che i magazzini si inizino al
più presto, perché? Perché se la richiesta fatta solo per merci
nazionali, dipende solo dal Ministero dell'Industria e del
Commercio, salvo che non ci facciano delle osservazioni sui
regolamenti e sulle tariffe, dovrebbe essere una cosa abbastanza
veloce; se invece riguarda le merci estere, necessita ancora di un
ulteriore parere del Ministero delle Finanze. Quando ho saputo
questo, indubbiamente io ritengo che sarà opportuno incominciare ad
avere subito dal Ministero dell'Industria e Commercio la prima
autorizzazione per poter dare inizio al più presto all'esercizio di
questi magazzini e nello stesso tempo, nelle more vorrà dire che il
Ministero dell'Industria e Commercio chiederà al Ministero delle
Finanze questo parere e noi seguiremo questa pratica con la
costanza dovuta in modo da accelerare l'iter anche per la seconda,
questa seconda parte che riguarda le merci estere.
Ecco come noi abbiamo agito. Come ripeto è una questione di
tempi che non ha avuto, e di questo può farne fede il Consigliere
Casetta, che fa parte del Consiglio di Amministrazione della
Società, quindi conosce esattamente il... no, c'era, c'è ancora il
Consiglio di Amministrazione.
Montesano (P.S.I.)
- Io vorrei, siccome vedo parecchie
mani che si alzano, vorrei, vorrei soltanto, permetta Germano, che
io legga l'articolo 35 che parla delle interrogazioni, così perché
è stato sollevato... sì, sì d'accordo... ma io non voglio, appunto,
voglio chiarire questo che nell'interrogazione non c'era una
costrizione che determini la risposta, soddisfatto, non
soddisfatto, l'interrogante ha tempo dieci minuti per illustrare
questa... allora, chiarito questo che l'interrogante ha tempo dieci
minuti per farlo, io do la parola a Lei.
Germano (P.C.I.)
- Io voglio solo dire, non la
insoddisfazione, ma la constatazione, qui ci troviamo di fronte ad
un assessore che dà le risposte che qualsiasi burocrate di un
ufficio potrebbe dare, ci dice il numero della lettera, la data, e
poi il successivo fatto, ma la realtà qual è? La realtà è che voi
vi siete insediati in giugno, avevate la società costituita con
regolamento, tutto a posto, bastava chiedere l'autorizzazione a
Roma, e procedeva, ma voi avete voluto rifare tutto, quella società
non andava bene, perché per il Comune c'era Monami ed allora
bisognava rifare tutto, così per la Regione, così per le altre cose
ed allora siete stati un anno e mezzo fermi, questa la realtà,
tenendo presente che la vostra propaganda, proprio su questo punto,
volevate sempre attaccare gli altri poi, come bella risposta, siete
stati un anno e mezzo fermi e siete ancora fermi adesso, perché
vogliamo vedere quando cominciano a funzionare questi magazzini
generali; è il vostro sistema di propaganda, prima avete detto 7
milioni e mezzo per delle settimane commerciali che tutti i
commercianti sanno, non sono servite a niente, ed è una cosa
normale, qualsiasi burocratico che legge le spese e la
deliberazione di Giunta e così via; ma ricordiamoci, nel 1961
abbiamo fatto un Congresso delle Città Gemellate, con 500 sindaci
di tutto il mondo qui, con Aosta su tutti i giornali del Mondo, che
è servito come lancio propagandistico ecc. Abbiamo speso un milione
e mezzo, per quattro anni avete tempestato sugli sprechi che si
facevano: qui sette milioni e mezzo che non servono a niente, così;
questo è il sistema, il sistema di questa Giunta, particolarmente
legato a questo settore. Non so io, bisogna che gli altri assessori
della Giunta vedano un po' quello che si fa, non è che si possano
buttare via così i soldi, ci vuole un po' di raziocinio, ci vuole
un po' di buon senso comune, qualsiasi cittadino, di fronte a
queste cose, resta sdegnato, ecco ...
Benzo (D.C.)
- Anche se il Consigliere Germano ha esulato
dal tema, ha ripreso una palla e continuerà magari a rimbalzarla,
per quanto concerne i magazzini generali, mi permetto di ricordarLe
di nuovo, lui dice "bastava chiedere l'autorizzazione" ... non
bastava chiedere l'autorizzazione in quanto non era pronto il
regolamento e le tariffe dell'apposita commissione nominata dal
precedente Consiglio di Amministrazione. Questa Commissione era
fatta da dei tecnici; quando questi tecnici, che sono preparati
alla bisogna, hanno consegnato nello stesso tempo le designazioni,
indubbiamente, sono state quelle che sono state da parte dei vari
enti dove determinati personaggi hanno dovuto, hanno dimissionato,
e quindi sono dovuti cambiare gli amministratori. Quel fatto lì
permane e ha costretto i consiglieri di amministrazione a riunirsi
solo in aprile; ma da allora, solo da allora è stato presentato a
questa commissione il regolamento e la tariffa; quando il
regolamento e la tariffa sono stati presentati, allora non c'è
stata più perdita di tempo. Le dirò di più, che però anche per
anticipare questa apertura vera e propria, che d'altronde non è
stata fatta in sette anni di vostra amministrazione, ad un certo
momento, con l'Assessore ai Lavori Pubblici ci siamo recati proprio
a vedere lo stato, che è ancora buono, sia dello stabile che dei
meccanismi, diciamo, che servono per i magazzini generali, e nel
più breve tempo possibile, sarà pronto. Se noi nel giro di poco
tempo riusciremo ad avere questa autorizzazione dal Ministero,
perché è la prima volta che viene presentata con un regolamento e
una tariffa, i magazzini generali entreranno in funzione e
adempieranno alla bisogna.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK