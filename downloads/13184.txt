Consiglio Regionale della Valle d'Aosta - Oggetto del Consiglio n. 4161 del 28 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4161 del 28 gennaio 1993 - Resoconto
OGGETTO N. 4161/IX Approvazione del rinnovo della convenzione
con la S.p.A. Air Vallée per la disposizione di un
aeromobile.
Presidente
Do lettura del testo della
delibera:
Deliberazione Il Consiglio regionale
- approvati gli emendamenti del Presidente Lanivi e quello al
comma 4 dell'articolo 6 presentato dal Consigliere Riccarand;
- respinti gli altri emendamenti proposti dal Consigliere
Riccarand;
Richiamata la precedente convenzione tra la Regione Autonoma
Valle d'Aosta e la Società Air Vallée S.p.A. - Services Aériens du
Val d'Aoste, approvata dal Consiglio regionale con deliberazione n.
3483/VIII, in data 3 febbraio 1988, stipulata con atto n. 8633 di
rep., in data 30 maggio 1988;
Dato atto che la validità biennale di tale convenzione è stata
tacitamente rinnovata, per mancanza di disdetta, alla data del 1°
giugno 1990 e 1° giugno 1992;
Ritenuto che il servizio fornito alla Regione si è dimostrato
particolarmente utile sia per quanto riguarda il trasporto di
passeggeri che di ammalati verso centri specializzati;
Considerato inoltre che con la recente definizione delle
pratiche burocratiche relative all'acquisizione dal Comune di
Saint-Christophe delle aree su cui insistono le attrezzature
aeroportuali, potranno finalmente essere perfezionate le pratiche
per ufficializzare l'apertura dell'Aeroporto Corrado Gex al
traffico commerciale con la conseguente possibilità di richiedere
servizi di linea anche nell'interesse dei cittadini valdostani;
Ritenuto che permangono tuttora, anzi sono rafforzate, le
motivazioni che avevano indotto la Regione a stipulare la
precedente convenzione;
Accertato che con l'acquisto del nuovo velivolo "Lear Get" tempi
di percorrenza sono più che dimezzati rispetto a quelli assicurati
dal primo aeroplano messo a disposizione da Air Vallée a partire
dal 1988 e che pertanto è stato necessario rivedere in modo congruo
sia i tempi di utilizzo del mezzo che le tariffe orarie;
Ribadito inoltre che:
- non esistono collegamenti aerei, regolari o a richiesta,
integrati nella attuale rete dei trasporti regionali tra
l'aeroporto "Corrado Gex" ed il territorio nazionale e
frontaliero;
- l'Aeroporto regionale garantisce, con condizioni
meteorologiche idonee, la piena operatività agli aeromobili
dell'Aviazione Generale e a quelli di 3° livello;
- l'Aereo Club Valle d'Aosta, Ente Gestore dell'infrastruttura
per conto dell'Amministrazione regionale, propone da tempo un più
proficuo utilizzo della stessa da parte della collettività
valdostana;
- è maturata un'utenza (Amministrazione regionale, società
private, enti pubblici, associazioni di categoria, privati) che
richiede un servizio aereo a domanda;
Valutata l'opportunità di proseguire nell'attività proposta
dall'Air Vallée in modo da pervenire ad una situazione di
stabilizzazione dell'attività del traffico aereo e commerciale
della Valle d'Aosta;
Delibera
1) di approvare l'allegata bozza di convenzione da stipularsi
tra la Regione Autonoma Valle d'Aosta e la S.p.A. Air Vallée con
sede in Aosta, che costituisce parte integrante della presente
deliberazione;
2) di dare atto che il maggiore onere sarà finanziato sullo
stanziamento già previsto al Capitolo 22630 ("Spese per la
disponibilità di un aeroplano della S.p.A. Air Vallée con sede in
Aosta") del bilancio preventivo della Regione per l'anno 1993, che
presenta la necessaria disponibilità;
3) di stabilire che alla liquidazione della spesa si provveda ai
sensi dell'articolo 58 della legge regionale 90/89.
Convenzione
tra
la Regione Autonoma Valle d'Aosta
e
la Società AirVallée S.p.A. - Services Aeriens du Val
d'Aoste
Articolo 1
La Regione Autonoma Valle d'Aosta conferisce alla Società "Air
Vallée S.p.A.", sopra citata, l'incarico per interventi di
trasporto passeggeri (Amministratori e consiglieri regionali,
dipendenti dell'Amministrazione regionale (o cittadini designati da
quest'ultima) e/o merci, evacuazioni sanitarie e/o interventi
richiesti dall'U.S.L., operazioni di protezione civile, come
indicato nell'Articolo 4, da eseguirsi con aeromobile di Categoria
Trasporto (a norme FAR 25), con base di partenza l'Aeroporto
regionale Corrado Gex.
La società Air Vallée dovrà garantire il collegamento aereo
Aosta-Roma-Aosta in tre giorni, fissi e programmati, di ogni
settimana ad esclusione di quelli festivi, da concordarsi con
l'Amministrazione regionale. In ogni volo saranno riservati, per le
esigenze dell'Amministrazione regionale, almeno quattro posti. Nei
giorni in cui non è impegnato nel collegamento trisettimanale
Aosta-Roma-Aosta l'aeromobile potrà essere a disposizione della
Regione Valle d'Aosta; tale rapporto deve considerarsi prioritario
e non esclusivo.
Articolo 2
L'aeromobile, con tutto quanto necessario per il volo, sarà
reperibile, disponibile e pronto al decollo un'ora prima della
partenza che, tranne in casi di grave ed urgente necessità, dovrà
essere concordata dagli uffici regionali almeno 12 ore prima.
Decolli ed atterraggi avverranno, secondo le effemeridi
astronomiche, dall'Aeroporto regionale di Saint-Christophe, salvo
avverse condizioni meteo.
Qualora fosse necessario atterrare a Torino Caselle o Ginevra
Cointrin, Air Vallée curerà con mezzi propri il recupero dei
trasportati.
L'aeromobile a disposizione dovrà essere dotato di tutti gli
strumenti ed accessori necessari al trasporto di passeggeri (sino
ad un massimo di 8), di merci ed all'evacuazione sanitaria (un
barellato più medico e paramedico) - ai fini di quest'ultima, la
Regione potrà richiedere la adozione di nuove attrezzature e/o
dotazioni compatibilmente alla possibilità di installazione e di
trasporto sull'aeromobile, al tempo di forniture ed al costo delle
stesse.
Articolo 3
La Regione può, con preavviso di almeno 24 ore, richiedere, per
gravi ed urgenti necessità, la disponibilità di un altro aeromobile
di classe similare. In tal caso il costo del servizio sarà pari al
valore medio, sul territorio italiano ed europeo, dell'ora di volo
di tale aeromobile, comunque non superiore alla tariffa oraria di
cui al successivo articolo 6, maggiorata del 30 percento.
Sono previsti 5 giorni al mese di fermi tecnici sia programmati
che straordinari.
Nel caso di fermata della macchina oltre tale limite per
manutenzione o indisponibilità per qualunque motivo, Air Vallée si
impegna a sostituire l'aeromobile con altro avente caratteristiche
simili.
Articolo 4
Gli interventi da effettuarsi possono interessare:
- operazioni di protezione civile;
- l'evacuazione sanitaria di cittadini residenti o non
residenti;
- il trasporto di ammalati verso centri specializzati o
viceversa;
- il trasporto di persone e cose.
Articolo 5
L'incarico si intende conferito per una durata di anni 3 (tre),
a decorrere dalla data di sottoscrizione della presente
convenzione.
L'importo del canone e della tariffa di volo sarà soggetto a
revisione prezzi annuale, come meglio specificato nell'allegato
1.
Articolo 6
Per le prestazioni sopra descritte viene fissato un compenso
forfettario annuo di Lire 1.100.000.000= I.V.A. esclusa,
corrispondente all'effettuazione di 400 ore di volo all'anno a
tariffa agevolata, ossia 100 h di volo al trimestre a Lire
2.750.000/ora volo + I.V.A. Detto importo è onnicomprensivo di
tutte le spese per voli su tratte interne, con atterraggi e decolli
su aeroporti nazionali.
Peri voli su tratte internazionali, con atterraggi e decolli
all'estero, saranno poste a carico della Regione le spese
documentate per le tasse aeroportuali e le radioassistenze fornite
dagli Enti del Controllo del Traffico Aereo.
Per ulteriori necessità semestrali viene fissato un compenso di
Lire 2.600.000= per ora/volo, I.V.A. esclusa da liquidarsi
semestralmente.
Articolo 7
Il compenso previsto dal primo comma dell'Articolo 6 sarà
liquidato alla Società in rate uguali trimestrali posticipate
dietro presentazione di regolari fatture, corredate dallo stralcio
dei voli effettuati e delle persone trasportate.
Articolo 8
La programmazione dell'uso del mezzo aereo sarà effettuata dalla
Presidenza della Giunta o da altro ufficio regionale delegato, in
conformità ad apposito disciplinare approvato dalla Giunta
regionale.
Articolo 9
Tutti i voli di servizio dovranno essere registrati, a cura di
Air Vallée, su appositi bollettari, firmati dal pilota e
convalidati, per quanto attiene i tempi di volo e le motivazioni
degli stessi, da parte del richiedente il servizio.
La Società Air Vallée S.p.A. provvederà a trasmettere alla
Presidenza della Giunta regionale una relazione semestrale
sull'utilizzazione delle ore di volo. La Presidenza della Giunta
regionale dovrà inoltrare tale documentazione alla Presidenza del
Consiglio regionale.
Articolo 10
La Società Air Vallée S.p.A. si riserva la facoltà di vendere
ore di volo ai propri soci o a terzi, in giorni non prenotati e,
comunque, negli intervalli di tempo non utilizzati
dall'Amministrazione regionale.
Articolo 11
La mancata tempestività ed ogni inadempimento da parte della
Società aggiudicataria comporterà il rimborso a favore
dell'Amministrazione regionale delle maggiori spese da essa
sostenute per cause imputabili alla Società, nonché il rimborso dei
danni conseguenti eventualmente subiti dalla Regione stessa.
Nel caso che la Società aggiudicataria si dimostri inadempiente
per i motivi sopradescritti, l'Amministrazione regionale potrà
chiedere la risoluzione anticipata della presente convenzione.
La Regione resta inoltre esonerata da ogni responsabilità in
merito alla presente convenzione, a seguito di danni di qualsiasi
genere che possano verificarsi alle persone, alle proprietà in
conseguenza dell'uso dell'aeromobile noleggiato.
Articolo 12
Le parti concordano di risolvere amichevolmente qualsiasi
vertenza che possa nascere dalla interpretazione della presente
convenzione ed, in particolare, per la definizione delle clausole
contenute nel precedente Articolo 11. Nel caso in cui non sia
possibile raggiungere in questo modo l'accordo, qualsiasi
controversia relativa alla presente convenzione sarà risolta
mediante arbitrato rituale ai sensi dell'Articolo 806 e successivi
del Codice di Procedura Civile. Il Collegio arbitrale sarà composto
da tre arbitri cosi nominati:
uno dalla Regione, uno dalla Società ed il terzo che fungerà da
Presidente, sarà nominato di comune accordo tra l'Amministrazione
regionale e la Società o, in caso di mancato accordo, dal
Presidente del Tribunale Civile e Penale di Aosta.
Le decisioni del Collegio arbitrale saranno vincolanti per le
parti.
Articolo 13
Le spese contrattuali e di registrazione della presente
convenzione sono assunte a carico della Regione Valle d'Aosta.
Articolo 14
La precedente convenzione rep. n° 8633, in data 30 maggio 1988,
sarà sostituita a tutti gli effetti dalla data di sottoscrizione
della presente convenzione.
Letto, approvato e sottoscritto.
Aosta, li
Per la Regione Autonoma Valle d'Aosta
Il Presidente della Giunta regionale
Per la Società "Air Vallée S.p.A."
Services Aériens du Val d'Aoste
Il Presidente
Allegato 1 Revisione prezzi annuale
La revisione prezzi annuale sul costo dell'ora volo sarà fatta
sugli eventuali incrementi ripartiti tra:
- costi assicurativi (calcolati in base alle tabelle del
CONSAEREO);
- fluttuazione del valore del dollaro statunitense,
relativamente ai costi di carburante, ricambi e manutenzioni
generali;
- costo della vita, relativamente al personale ed alle spese
generali.
La Regione Autonoma Valle di Aosta
Il Presidente della Giunta regionale
La Società "Air Vallée S.p.A."
Services Aériens du Val d'Aoste
Il Presidente
Presidente
Ha chiesto di parlare il Presidente della
Giunta.
Lanivi (GM)
Questa convenzione ritorna in
Consiglio dopo un approfondito ed ampio dibattito, direi fruttuoso,
nelle commissioni competenti, che hanno portato alla stesura di
emendamenti che vengono apportati alla convenzione che era stata
presentata dalla Giunta regionale. Questi sono stati distribuiti e
credo abbiano trovato l'unanime consenso dei diversi
commissari.
A questi emendamenti che sono stati distribuiti nella tarda
serata di ieri c'è da aggiungere un emendamento nella parte
finanziaria per quanto concerne la imputazione della spesa, che
viene riferita all'anno 1993, e sarà presentato dall'Assessore alle
Finanze.
Presidente
Ha chiesto di parlare l'Assessore al
Bilancio e alle Finanze Lavoyer, ne ha facoltà.
Lavoyer (ADP)
L'emendamento finanziario è già stato
illustrato dal Presidente; al punto 2 del deliberato si sostituisce
1992 con 1993.
Presidente
É aperta la discussione generale.
Ha chiesto di parlare il Consigliere Riccarand, ne ha
facoltà.
Riccarand (VA)
Come ha detto il Presidente della
Giunta, questo argomento è stato oggetto di una approfondita
discussione in commissione, che ha portato ad una correzione del
precedente provvedimento.
Questo è positivo a mio avviso, perché ha dato una connotazione
diversa a questo provvedimento, prevedendo in convenzione un
collegamento aereo di carattere trisettimanale Aosta-Roma-Aosta
programmato, che potrà essere a disposizione non solo
dell'Amministrazione regionale, ma anche di altri utenti.
Il che va nel senso di evitare di dare a questo aeroplano una
configurazione di un aereo a disposizione della Giunta regionale, o
comunque del Palazzo regionale nel suo insieme, come una cosa a sé
stante, sganciata da una utilizzazione più ampia, come in realtà
era stata presentata all'inizio.
Inizialmente infatti si era detto che la Regione sarebbe
intervenuta garantendo un forfait di ore di volo, con l'obiettivo
di avviare un servizio di collegamento, che poi diventi di utilità
generale che possa essere usufruito da altri cittadini.
Questo non era possibile se tutti i voli erano a scadenze non
programmate e su domanda di volta in volta avanzata
dall'amministrazione. Questa modifica introdotta con gli
emendamenti presentati dal Presidente della Giunta e concordati in
commissione modifica sostanzialmente l'impostazione della
convenzione. Accettiamo tutti gli emendamenti che sono stati
presentati.
Ci rimane un elemento di dissenso, che già avevo esplicitato in
sede di commissione, ed è sull'ammontare del compenso da parte
della Regione nei confronti della Società Air Vallée.
Era stato proposto un compenso di 1,1 miliardi, che dovrebbe
essere rivisto, al di là della cifra in sé, proprio alla luce della
impostazione diversa che diamo alla convenzione.
Il ragionamento qual è stato? Programmiamo questi collegamenti
trisettimanali, riserviamo all'Amministrazione regionale almeno
quattro posti su questo aereo, che ha una dotazione di otto posti;
gli altri quattro posti l'Air Vallée li può cedere a terzi, a soci
eccetera, realizzando così un introito, che è calcolabile sulle
circa 500mila lire per un viaggio di andata e ritorno.
É chiaro che questi introiti costituiscono un provento per la
società e vanno detratti rispetto all'ammontare di una convenzione,
che prevedeva 1,1 miliardi con disponibilità pronta. In questo modo
invece la società può programmarsi, può avere degli introiti.
Secondo me la cosa è molto più positiva, però dovrebbe ridursi
l'onere a carico dell'Amministrazione.
Allora le strade sono due: o si prevede una cifra inferiore in
convenzione e la proposta che avevo già fatto in commissione è di
prevedere 900 milioni invece di 1,1 miliardi. Infatti, facendo un
banalissimo calcolo: sono 52 settimane, tre voli settimanali sono
156 voli, per 500mila lire sono 72 milioni per persona, calcolando
di non riempire neanche l'aereo ma di vendere a terzi o a soci tre
posti soltanto, è un introito di 234 milioni; da qui la proposta di
prevedere una riduzione di 200 milioni sul forfait annuale.
L'altra strada è di inserire in convenzione una formula
esplicita, in cui i proventi derivanti da posti venduti a soci o a
terzi in viaggi concordati con la Regione devono essere detratti
dai compensi richiesti alla Regione in base alla convenzione. Però
fra queste due formule preferisco la prima, che è molto meno
impegnativa per l'Amministrazione: il forfait è quello, tutto il
resto se lo gestisce autonomamente l'Air Vallée e non abbiamo
complicazioni. Però una delle due formule secondo me dovrebbe
essere inserita.
Quindi, dando una valutazione positiva al nuovo impianto della
convenzione, presenterò un emendamento relativo all'articolo 6,
proprio per modificare questa percentuale. Se non viene accolto
l'emendamento, propongo di inserire la clausola di recupero dei
fondi all'articolo 10.
Ci sono poi altri due emendamenti, che sono però di carattere
strettamente tecnico, che ogni Consigliere potrà vedere, e che non
hanno una rilevanza sostanziale.
Presidente
Dichiaro chiusa la discussione
generale.
Ha chiesto di parlare il Presidente della Giunta.
Lanivi (GM)
Propongo l'astensione sugli
emendamenti proposti dal Consigliere Riccarand, e cercherò di
dimostrare le motivazioni, e l'approvazione della convenzione con
gli emendamenti che sono già stati distribuiti e in gran parte
concordati dopo gli approfondimenti in commissione, udito anche il
rappresentante della società Air Vallée.
Come giustamente ha detto il Consigliere Riccarand, sono due le
vie da seguire: o diminuire quell'importo annuo esplicitamente,
oppure sapere, perché già si utilizza questa formula in questa
situazione particolare in cui si trova l'intera situazione
aeroportuale, quindi diciamo è una scelta di tipo realistico, nella
sostanza non si modificano i contenuti delle proposte del
Consigliere Riccarand.
Per quello penso di proporre senza stravolgere nulla, perché i
risultati si raggiungono attraverso le due vie possibili indicate
dal Consigliere Riccarand, la seconda via, non quella indicata da
lui, in quanto è la più percorribile.
Cioè la partecipazione di privati viene considerata
compartecipazione alle spese e quindi viene già detratta dal
compenso stabilito annualmente dalla Regione a favore dell'Air
Vallée. Questo già avviene, questo continuerà ad esistere, questa è
la forma che anche gli uffici hanno considerato la migliore
possibile.
Sul discorso di sostituire trimestrale con semestrale si è già
fatta un'ampia discussione; tenendo conto anche delle esigenze di
una società, il discorso del rimborso posticipato trimestrale per
il pacchetto di ore concordato credo sia accettato da tutti e il
semestrale per il supero è una mediazione fra la fase precedente
trimestrale e quanto veniva richiesto.
Quindi manterrei le proposte, che erano maturate anche in
commissione, sulle quali vi era stata una larga convergenza.
Presidente
Si passa all'esame dell'articolato.
All'articolo 1 c'è l'emendamento proposto dal Presidente della
Giunta, che recita:
Emendamento La società Air Vallée dovrà garantire il
collegamento aereo Aosta-Roma-Aosta in tre giorni, fissi e
programmati, di ogni settimana ad esclusione di quelli festivi, da
concordarsi con l'Amministrazione regionale. In ogni volo saranno
riservati, per le esigenze dell'Amministrazione regionale, almeno
quattro posti. Nei giorni in cui non è impegnato nel collegamento
trisettimanale Aosta-Roma-Aosta l'aeromobile potrà essere a
disposizione della Regione Valle d'Aosta; tale rapporto deve
considerarsi prioritario e non esclusivo.
Lo pongo in votazione.
Esito della votazione:
Presenti: 26
Votanti: 24
Favorevoli: 24
Astenuti: 2 (Gremmo e Maquignaz)
Il Consiglio approva
Presidente
All'articolo 6 ci sono due emendamenti
proposti dal Presidente Lanivi, e due emendamenti proposti dal
Consigliere Riccarand.
L'emendamento proposto dal Consigliere Riccarand al primo comma
dell'articolo 6 recita:
Emendamento Sostituire "1.100.000.000" con "900.000.000" e
"2.750.000" con "2.250.000".
Ha chiesto di parlare il Consigliere Riccarand, ne ha
facoltà.
Riccarand (VA)
Insisto su questo emendamento,
perché la cifra di questa convenzione forfettaria, 1 miliardo 100
milioni, era una cifra già elevata che era stata prevista; con la
impostazione data sicuramente noi diamo una connotazione diversa a
questa convenzione ma mettiamo anche in condizione di operare
meglio, di avere meno spese, di avere possibilità di maggiori
proventi da parte della società.
Quindi rimango dell'avviso che, per evitare complicazioni,
interpretazioni che non sappiamo fino a che punto reggeranno perché
non sono scritte in convenzione, la cosa migliore sia quella di
prevedere una riduzione del forfait. Questa è la strada migliore,
altrimenti rischiano di nascere delle interpretazioni diverse,
perché si basano su accordi non scritti che possono essere
modificati. Insisto su questo emendamento, che mi sembra equo e che
non andrebbe a penalizzare la società.
Presidente
Pongo in votazione l'emendamento
proposto dal Consigliere Riccarand:
Esito della votazione
Presenti: 25
Votanti: 3
Favorevoli: 3
Astenuti: 22 (Agnesod, Aloisi, Beneforti, Chenuil, Faval,
Lanivi, Limonet, Louvin, Mafrica, Maquignaz, Marcoz, Monami,
Mostacchi, Pascale, Perrin, Ricco, Rollandin, Rusci, Trione,
Stévenin, Vallet e Viérin)
Il Consiglio non approva
Presidente
Si passa all'esame dell'emendamento
proposto dal Presidente della Giunta al terzo comma, che
recita:
Emendamento "il terzo comma è soppresso".
Lo pongo in votazione.
Esito della votazione:
Presenti: 25
Votanti: 24
Favorevoli: 23
Contrario: 1
Astenuto: 1 (Stévenin)
Il Consiglio approva
Presidente
L'emendamento proposto dal Consigliere
Riccarand al quarto comma dell'articolo 6 recita:
Emendamento Sostituire "trimestrali" con
"semestrali".
Ha chiesto di parlare il Consigliere Riccarand, ne ha
facoltà.
Riccarand (VA)
Questo è un emendamento di tipo
tecnico, che forse non è stato capito, ma è coerente con quello che
era stato deciso nella commissione.
C'era una discussione fra chi sosteneva che l'extra doveva
essere calcolato sulla base annuale, il sottoscritto sosteneva che
la Regione doveva pagare un extra all'Air Vallée solo se si
superavano nell'anno le 400 ore; c'era chi invece sosteneva, è la
bozza di convenzione che abbiamo in mano, che l'extra doveva essere
calcolato su base trimestrale, cioè ogni trimestre, se si
superavano le 100 ore, la Regione doveva pagare un extra in più,
anche se nel trimestre successivo si facevano meno ore.
La maggioranza della commissione aveva deciso di attestarsi su
una via intermedia, cioè calcolare l'extra su base semestrale, e da
qui l'emendamento presentato dal Presidente della Giunta. Però
l'emendamento del Presidente della Giunta diventa inutile se noi
manteniamo "per ulteriori necessità trimestrali", per cui bisogna
correggere e dire: "per ulteriori necessità semestrali viene
fissato un compenso di lire 2.600.000= per ora/volo, IVA esclusa,
da liquidarsi semestralmente".
Altrimenti prevediamo solo la liquidazione semestrale, ma il
calcolo dell'extra rimane sempre fatto su base trimestrale, che non
era quello che aveva deciso la commissione.
Presidente
Ha chiesto di parlare il Presidente
della Giunta, ne ha facoltà.
Lanivi (GM)
Mi sembra corretta la proposta fatta
dal Consigliere Riccarand.
Presidente
Pongo in votazione l'emendamento
proposto dal Consigliere Riccarand.
Esito della votazione:
Presenti: 27
Votanti: 26
Favorevoli: 26
Astenuto: 1 (Stévenin)
Il Consiglio approva
Presidente
Vi è un secondo emendamento
all'articolo 6 presentato dal Presidente della Giunta che
recita:
Emendamento Al quarto comma, dopo le parole: "IVA esclusa"
sono inserite le seguenti: "da liquidarsi semestralmente".
Lo pongo in votazione.
Esito della votazione:
Presenti: 28
Votanti: 26
Favorevoli: 26
Astenuti: 2 (Gremmo e Stévenin)
Il Consiglio approva
Si dà atto che alle ore 11,12 assume la Presidenza il
Vicepresidente Trione.
Presidente
All'articolo 7 vi è un emendamento del
Presidente della Giunta, che recita:
Emendamento Le parole "Il compenso previsto dall'articolo 6"
sono sostituite dalle seguenti: "Il compenso previsto dal primo
comma dell'articolo 6".
Lo pongo in votazione.
Esito della votazione:
Presenti: 24
Votanti: 23
Favorevoli: 23
Astenuto: 1 (Gremmo)
Il Consiglio approva
Presidente
All'articolo 9 vi è un emendamento del
Presidente della Giunta, che recita:
Il secondo comma è sostituito dal seguente:
Emendamento "La Società Air Vallée S.p.A. provvederà a
trasmettere alla Presidenza della Giunta regionale una relazione
semestrale sull'utilizzazione delle ore di volo. La Presidenza
della Giunta regionale dovrà inoltrare tale documentazione alla
Presidenza del Consiglio regionale".
Lo pongo in votazione.
Esito della votazione:
Presenti: 24
Votanti: 23
Favorevoli: 23
Astenuto: 1 (Gremmo)
Il Consiglio approva
Presidente
Vi è una modifica che non chiamerei
neppure emendamento: si tratta di sostituire i termini aeroplano e
velivolo con aeromobile. La modifica verrà fatta di ufficio.
Abbiamo ancora gli emendamenti all'articolo 10 del Consigliere
Riccarand.
Il primo emendamento recita:
Emendamento Dopo "Intervalli di tempo" aggiungere "o nei
posti".
Ha chiesto di parlare il Consigliere Riccarand, ne ha
facoltà.
Riccarand (VA)
Anche questo è un emendamento semplicemente
perché ci sia chiarezza nella convenzione.
Qui si diceva che l'Air Vallée nei giorni non prenotati e
comunque negli intervalli di tempo non utilizzati
dall'Amministrazione può vendere ore di volo a soci o a terzi;
sarebbe opportuno prevedere esplicitamente la dizione "o nei
posti", perché non è solo negli intervalli di tempo non utilizzati
e nei giorni non prenotati, ma è anche nei viaggi aerei in cui
l'Amministrazione non copre i posti.
É implicito forse questo discorso, però non sarebbe male, per
chiarezza di convenzione, inserirlo.
Presidente
Ha chiesto di parlare il Presidente
della Giunta, ne ha facoltà.
Lanivi (GM)
Per i motivi che ho detto in
precedenza, cioè che nella realtà si realizzano gli stessi
obiettivi, su questi emendamenti proporrei l'astensione.
Presidente
Pongo in votazione l'emendamento del
Consigliere Riccarand.
Esito della votazione:
Presenti: 23
Votanti: 2
Favorevoli: 2
Astenuti: 21 (Agnesod, Aloisi, Beneforti, Chenuil, Faval,
Lanivi, Lavoyer, Limonet, Mafrica, Marcoz, Martin, Monami,
Mostacchi, Pascale, Perrin, Ricco, Rollandin, Trione, Vallet,
Viérin e Voyat)
Il Consiglio non approva
Presidente
Il secondo emendamento presentato dal
Consigliere Riccarand all'articolo 10, in alternativa
all'emendamento dell'articolo 6 che non è stato prima approvato,
recita:
Emendamento Aggiungere al termine "I proventi derivanti da posti
venduti a soci o terzi in viaggi concordati con la Regione, devono
essere detratti dai compensi richiesti alla Regione in base
all'articolo 6".
Ha chiesto di parlare il Consigliere Riccarand, ne ha
facoltà.
Riccarand (VA)
Era un emendamento subordinato, secondo me
era molto meglio ridurre il compenso forfettario annuo; però se non
si riduce il compenso forfettario annuo, a maggior ragione
bisognerebbe essere espliciti su questa forma di detrazione da fare
da parte della società.
Si dice all'articolo 10 che la società ha la facoltà di vendere
ore/volo ai propri soci o a terzi, però bisogna prevedere che,
quando queste ore/volo vengono vendute su voli concordati con
l'Amministrazione, i proventi devono essere defalcati dalla
fattura, che viene mandata trimestralmente all'Ammini-strazione
regionale.
Se questo non lo mettiamo, certo si può dire che è già la prassi
così, però la prassi non trova un supporto nella convenzione
scritta. Quindi le situazioni possono modificarsi, come pure le
volontà e le intenzioni, e noi non abbiamo una certezza derivante
da quello che è scritto nella convenzione.
Non vedo difficoltà sostanziale ad inserire in convenzione una
simile formula, per cui insisto perché, non avendo accettato la
riduzione del compenso annuo, pur con una modifica di convenzione
che va a vantaggio dell'Air Vallée, almeno si introduca questo
comma aggiuntivo.
Presidente
Ha chiesto di parlare il Presidente
della Giunta.
Lanivi (GM)
Manterrei la proposta di astensione,
motivata anche dal fatto che su questo argomento abbiamo richiesto
dei pareri dal punto di vista legale. Ci è stato consigliato questo
tipo di atteggiamento.
Presidente
Ha chiesto di parlare il Consigliere
Rollandin, ne ha facoltà.
Rollandin (UV)
Je profite du débat sur cet article
pour faire une recommandation.
Je crois que la question de la gestion des places de l'avion est
assez délicate, peut-être on pouvait étudier une formule pour mieux
placer l'intervention régionale par rapport au financement direct,
qui est lié à l'emploi de l'avion par des personnes qui veulent
aller à Rome et qui payent leur billet et cetera.
On pouvait mieux étudier le fait de faire tout simplement une
action mathématique, c'est-à-dire il y a l'intervention de
l'extérieur de quelqu'un qui va a Rome, alors on va réduire
l'intervention publique, peut-être exagérée.
Tout de même je ne voudrais pas qu'il y ait de la part de ceux
qui gèrent le vol Aoste-Rome, la tendance à augmenter la
disponibilité pour les autres plutôt que pour les dépendants
régionaux.
Je voudrais être très clair. Très souvent on peut savoir de
l'exigence d'aller à Rome à la dernière minute, alors quel est le
délai accepté pour savoir si on peut s'organiser d'une certaine
façon? D'après cette nouvelle convention il y aura trois vols
réguliers chaque semaine, on ira choisir les jours qui sont,
j'estime, les plus favorables pour les exigences de
l'Administration régionale. Par conséquent, il faudra revoir ce
système, car il y a là quelque chose qui cloche par rapport à
l'organisation actuelle.
Surtout je crois que ce sera très important de régler le plus
tôt possible le système d'accès à cet avion, comment et dans quel
délai on doit s'organiser pour donner une réponse, autrement on
risque d'avoir des difficultés.
Pour avoir une utilisation optimale de cet avion, il faudra
qu'on puisse arriver même la nuit à Aoste, autrement pendant tous
les mois d'hiver, et c'est la période la plus délicate, on risque
de ne pas avoir l'avion disponible. Par conséquent le bénéfice
d'avoir un avion disponible qui peut arriver à Aoste et qui
pourrait donner la possibilité même à d'autres d'arriver à Aoste,
vient d'être annulé.
Je ne sais pas à quel point ce sont les travaux pour
l'illumination de la piste, mais ce serait opportun d'accélérer les
procédures, autrement pendant toute la période hivernale le fait de
partir d'Aoste mais d'arriver à Tourin donne des difficultés aux
voyageurs.
Presidente
Ha chiesto di parlare il Presidente della
Giunta.
Lanivi (GM)
I rilievi fatti dal Consigliere Rollandin
sono più che validi, pertanto vorrei fornire alcune
notizie.
Mi pare che sia stata sottolineata dal Consigliere l'esigenza di
garantire una utilità rispetto all'Amministrazione regionale
dell'uso di questo velivolo; l'emendamento all'articolo 1 fa una
riserva di almeno 4 posti per l'Amministrazione regionale.
Diventa quindi importante, ha ragione il Consigliere Rollandin,
che al più presto vengano stabiliti i termini di prenotazione;
quindi i giorni, gli orari e i termini di prenotazione.
Il secondo rilievo riguarda il tempo di utilizzazione
giornaliero soprattutto nel periodo invernale del velivolo stesso,
cioè la possibilità di atterrare ad Aosta piuttosto che non
scendere a Torino. Fra l'altro in alcuni giorni dell'anno è anche a
rischio Torino stesso, e vi è la possibilità di essere spostati su
altri aeroporti. Questo è legato all'attrezzatura a terra e
all'assistenza di volo del velivolo.
Qui ci sono almeno due problemi; il primo pensiamo di regolarlo
entro la fine di questa legislatura, e cioè l'acquisizione delle
proprietà del comune di Quart per la intera superficie attuale
aeroportuale e prevedibili ampliamenti.
Contatti sono già stati presi con il comune, dovremmo farcela
prima della fine di questa legislatura.
Il secondo problema è quello di dotare la struttura aeroportuale
di quegli strumenti che possono garantire l'atterraggio nelle ore
in cui oggi è impossibile atterrare.
Ribadisco l'astensione su questo emendamento per le
considerazioni che avevo già svolto prima.
Presidente
Pongo in votazione l'emendamento del
Consigliere Riccarand.
Esito della votazione:
Presenti: 22
Votanti: 2
Favorevoli: 2
Astenuti: 20 (Agnesod, Beneforti, Chenuil, Faval, Lanivi,
Lavoyer, Limonet, Louvin, Mafrica, Marcoz, Martin, Mostacchi,
Pascale, Perrin, Ricco, Rollandin, Trione, Vallet, Viérin e
Voyat)
Il Consiglio non approva
Presidente
Vi è l'emendamento dell'Assessore
Lavoyer al secondo punto del deliberato, che recita:
Emendamento Al punto 2 del deliberato si sostituisce 1992 con
1993.
Lo pongo in votazione.
Esito della votazione:
Presenti: 22
Votanti: 21
Favorevoli: 21
Astenuto: 1 (Gremmo)
Il Consiglio approva
Presidente
Ha chiesto di parlare per dichiarazione
di voto il Consigliere Riccarand, ne ha facoltà.
Riccarand (VA)
Il voto del gruppo Verde
Alternativo sarà un voto di astensione.
Abbiamo dato in passato un giudizio negativo a questo tipo di
convenzione, ci sembra un onere eccessivamente elevato che non si
giustifica rispetto alle necessità reali dell'Amministrazione.
Devo dare atto alla Giunta regionale di aver recepito una serie
di osservazioni, che sono state formulate anche dal nostro gruppo,
e di avere accolto la proposta di impostare in modo diverso questa
convenzione.
La nostra astensione deriva dal fatto che sull'aspetto economico
ci sembra che l'accordo non sia congruo, cioè diamo una situazione
di eccessivo favore nei confronti di questa società, che
responsabilizziamo troppo poco, alla quale fra l'altro diamo altre
somme per quanto riguarda la gestione dell'aeroporto.
Ci sembra che si poteva forse fare di più. Comunque è da
segnalare il fatto che c'è stata una correzione di rotta rispetto
ad una impostazione precedente e questo lo valutiamo
positivamente.
Presidente
Ha chiesto di parlare il Consigliere
Beneforti.
Beneforti (DC)
Per dichiarare il voto favorevole
della DC a questo disegno di legge, a seguito del dibattito che c'è
stato in commissione ed a seguito dell'accoglimento della quasi
totalità degli emendamenti che erano stati proposti da parte del
Presidente della Giunta.
Riteniamo questa convenzione modificata secondo gli indirizzi
che erano venuti fuori in commissione ed esprimiamo il nostro voto
favorevole.
Si dà atto che il Vicepresidente Stévenin e il Consigliere
Rusci non partecipano alla votazione sulla presente
deliberazione.
Presidente
Pongo in votazione l'intera delibera
nel testo emendato.
Esito della votazione:
Presenti: 22
Votanti: 20
Favorevoli: 20
Astenuti: 2 (Gremmo e Riccarand)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK