Consiglio Regionale della Valle d'Aosta - Oggetto del Consiglio n. 2530 del 25 settembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2530 del 25 settembre 1991 - Resoconto
OGGETTO N. 2530/IX Applicazione della legge sulla valutazione
dell'impatto ambientale (Interpellanza).Errore. L'origine
riferimento non è stata trovata.
Presidente
Do lettura dell'interpellanza presentata dal
Consigliere Riccarand ed iscritta al punto 18 all'ordine del
giorno
.
Interpellanza Ricordato che la legge regionale 4 marzo 1991,
n. 6, sulla procedura di valutazione dell'impatto ambientale,
pubblicata sul Bollettino Ufficiale della Regione il 12 marzo 1991,
prevedeva l'applicazione delle norme di cui al titolo II e III
della legge a partire dal giorno seguente la costituzione del
Comitato Scientifico per l'ambiente e comunque non oltre
centottanta giorni dall'entrata in vigore della legge;
Ricordato altresì che tale legge prevedeva l'istituzione di un
Ufficio per la valutazione di impatto ambientale con un organico di
sette persone;
Sottolineata la necessità di un'adeguata informazione sulla
legge e le sue procedure;
il sottoscritto Consigliere regionale del Gruppo Verde
Alternativo
interpella
l'Assessore regionale dell'ambiente, territorio e trasporti per
sapere:
1) in che data è stato emanato il Decreto del Presidente della
Giunta regionale di costituzione del Comitato Scientifico per
l'Ambiente e qual è la composizione di tale Comitato;
2) se l'Ufficio per la valutazione di impatto ambientale è stato
regolarmente istituito e se è completo nel suo organico;
3) quali iniziative informative sono state assunte nei confronti
dei Comuni, delle Comunità montane, dei Servizi e Uffici regionali,
degli ordini professionali, delle associazioni ambientaliste, dei
cittadini per informare sulle implicazioni e procedure della legge,
sulle modalità di presentazione degli studi di impatto ambientale,
sulla loro consultazione;
4) come si intende operare per una piena e coerente applicazione
di questa importante legge regionale.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Questa interpellanza è stata
presentata per fare il punto sull'applicazione della legge
regionale 4 marzo 1991, n. 6, in un momento in cui la stessa
diventa a tutti gli effetti operativa, essendo ormai trascorsi i
sei mesi di regime transitorio dalla sua pubblicazione.
Nell'interpellanza chiediamo di avere alcune informazioni
rispetto agli organi previsti dalla legge, cioè la costituzione del
Comitato Scientifico per l'ambiente e l'Ufficio per l'esame degli
studi di impatto ambientale che doveva essere istituito in base
alla legge con una sede presso l'attuale Assessorato
dell'ambiente.
Nel terzo punto chiediamo inoltre di sapere quale azione di
informazione è stata fatta o si intende fare rispetto a questa
legge, in modo che i Comuni, le Commissioni edilizie, i Servizi
dell'Amministrazione regionale, i cittadini, le associazioni
ambientaliste e gli ordini professionali ne conoscano esattamente
gli obblighi, gli adempimenti e le procedure, per consentirne una
tempestiva applicazione ed evitare che nascano controversie su
modalità, tempi e procedure.
L'ultimo punto dell'interpellanza concerne la corretta
applicazione della legge. Questo è un momento delicato, perché si
tratta di avviare un processo, c'è una serie di progetti che
avevano iniziato l'iter e che, non avendolo concluso, devono essere
sottoposti alla procedura. E' molto importante, secondo noi,
chiarire questo aspetto, per evitare che vengano rilasciate dai
Comuni delle concessioni edilizie, o che la stessa Giunta regionale
o il Consiglio approvino dei progetti che ricadono negli allegati I
e II della legge, che invece, dai primi giorni di settembre, devono
essere obbligatoriamente corredati di una valutazione positiva,
fatta con deliberazione della Giunta regionale, rispetto
all'impatto ambientale.
Credo che questa legge possa rappresentare un momento di svolta
molto importante per la gestione del territorio della nostra
Regione, ma bisogna che sia applicata con molta puntualità ed
oculatezza specie in questa prima fase, in modo che diventi un
punto di riferimento costante per una valutazione preventiva dei
progetti, com'è del resto nello spirito della legge.
Presidente
Ha chiesto la parola l'Assessore
dell'ambiente, territorio e trasporti, Fosson; ne ha facoltà.
Fosson (DC)
Condividiamo le opinioni del
Consigliere Riccarand sull'importanza della legge per la
valutazione dell'impatto ambientale e sul fatto che la sua
applicazione debba essere puntuale e precisa fin dalla sua entrata
in vigore.
Rispondo ora nell'ordine alle quattro domande poste dal
Consigliere. Il Decreto del Presidente della Giunta, di
costituzione del Comitato Scientifico per l'Ambiente, è stato
emanato in data 3 settembre 1991. La composizione di tale Comitato
è la seguente:
- Dott. Tartaglione, Dirigente del Servizio tutela dell'ambiente
dell'Assessorato dell'ambiente, territorio e trasporti,
- Dott. Cerise, Dirigente del Servizio forestazione
dell'Assessorato dell'agricoltura, forestazione e risorse
naturali;
- Dott. Cugnod, Dirigente incaricato del Servizio sistemazioni
idrauliche dell'Assessorato dell'agricoltura, forestazione e
risorse naturali;
- Dott. Trasino, Dirigente del Servizio agrario e affari
generali dell'Assessorato dell'agricoltura, forestazione e risorse
naturali;
- Sovrintendente regionale per i beni culturali;
- Dott.ssa Béthaz, Dirigente dell'ufficio regionale di
urbanistica;
- ing. Berthod, Ingegnere Capo dell'Assessorato dei lavori
pubblici;
- Dott. Bonetto, geologo del Servizio sistemazioni idrauliche
dell'Assessorato dell'agricoltura, forestazione e risorse
naturali;
- Dott. Montanera, responsabile del Servizio di igiene
dell'USL;
- Dott. Cerise Italo, designato dall'Ordine dei dottori agronomi
e forestali;
- Dott. Castello, geologo, esperto in Scienze naturali,
designato dal Comitato scientifico del museo di scienze
naturali;
- Dott. Liabel, designato dalle Associazioni ambientaliste;
- ing. Guglielminotti, arch. Marchisio e arch. Cometto, nominati
dal Consiglio regionale in quanto esperti in architettura o in
materie ambientali.
Penso che il Consigliere Riccarand abbia già copia del Decreto.
In ogni caso potrò farglielo avere.
Il Comitato scientifico per l'ambiente è già stato convocato per
lunedì 16 settembre, ha svolto regolarmente la sua riunione, ha già
provveduto ad indicare il suo coordinatore, come è previsto dalla
legge, nella persona dell'arch. Marchisio.
In un intervento introduttivo alla riunione del Comitato ho
posto i problemi che poneva il Consigliere Riccarand, che sono
quelli di un'applicazione immediata della legge sulla valutazione
dell'impatto ambientale, con particolare attenzione ai progetti che
non hanno ancora completato il loro iter.
Posso dire in proposito di aver ricevuto dall'Assessore dei
lavori pubblici una lettera, nella quale mi chiede una riunione,
che provvederemo a fare nei prossimi giorni, anche con altri
settori dell'Amministrazione interessati al problema, per definire
esattamente le modalità per i progetti che si trovano a metà strada
della loro approvazione o che hanno ottenuto tutte le
autorizzazioni, ma non hanno ancora il visto formale finale.
Ecco, mi pare che il problema grosso, come già sottolineava
anche il Consigliere Riccarand, si ponga proprio per questi
progetti. E' chiaro che per quelli il cui iter partirà dopo il 9
settembre non c'è discussione di nessun tipo.
Venendo alla seconda domanda, posso dire che l'ufficio previsto
dagli articoli 23 e 24 della legge è stato regolarmente istituito,
anche se al momento non è ancora completo nei suoi componenti.
E' previsto un geometra ed un segretario di settimo livello.
Questi ci sono ed i posti sono coperti. E' stato bandito il
concorso per il capufficio, la cui funzione viene svolta al momento
dal dirigente del Servizio tutela dell'ambiente. Mancano in pratica
tre posti di coadiutori, ai quali, peraltro, si fa fronte con il
personale presente. E' comunque intenzione della Giunta provvedere
a completare quanto prima l'organico. Ci sono ancora dei problemi
con l'Ufficio personale, ma dovrebbero essere risolti quanto
prima.
Rispondendo alla terza domanda, concernente le iniziative
assunte, preciso che il 13 agosto 1991 è stata inviata agli
Assessori regionali, ai Sindaci, all'Associazione regionale degli
albi professionali ed alle Stazioni forestali una circolare con la
quale si rammentava che, trascorsi i 180 giorni, la legge sarebbe
entrata in vigore, quindi si ricordava la scadenza del 9 settembre
di entrata in vigore della legge.
Attualmente, l'Ufficio di valutazione di impatto ambientale sta
predisponendo un'ulteriore circolare esplicativa, che sarà inviata
a tutti coloro che saranno interessati con l'applicazione della
legge: Comuni, Comunità Montane, Servizi regionali, Ordini
professionali, Associazioni ambientalistiche..., per le
informazioni conseguenti alle procedure, modalità di presentazione
degli studi di impatto ambientale e sulla loro consultazione.
Prevedo che, anche a seguito di queste circolari, possa essere
fatto un apposito convegno per meglio approfondire tutte queste
tematiche.
Rispondendo alla quarta domanda, che chiede come si intende
operare per una piena e coerente applicazione di questa importante
legge regionale, credo di dire: applicando la legge alla lettera,
ma direi soprattutto cercando di assicurare la maggiore trasparenza
possibile nei processi decisionali, soprattutto per quanto riguarda
la partecipazione delle collettività e la possibilità da parte di
terzi di presentare osservazioni scritte alle proposte ed ai
progetti che vengono presentati.
Si dà atto che, dalle ore 11,30, presiede il Presidente
Giulio Dolchi.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Ringrazio l'Assessore per la sua
risposta molto puntuale, che sostanzialmente dimostra che sono
stati attivati i meccanismi fondamentali per l'applicazione della
legge.
Vorrei tornare brevemente sul punto, a mio avviso molto
importante, che riguarda proprio i progetti o i piani che hanno già
iniziato il loro iter.
La legge dice che i piani già adottati non devono più essere
sottoposti alla valutazione. In Consiglio abbiamo, ad esempio, in
approvazione il Piano delle attività estrattive, che però è già
stato adottato, per cui credo che possa completare il suo iter.
Per i singoli progetti, credo che la formulazione della legge
sia molto chiara, perché chiede che tutte le autorizzazioni siano a
posto. Anche la concessione edilizia o l'approvazione del progetto
sono alcune delle autorizzazioni necessarie all'iter. Pertanto, a
meno di non volersi immettere in una strada, a mio avviso, molto
pericolosa e discriminatoria, qual è quella di dire: "Chi ha fino
ad un certo punto... Chi non ha...", credo che sia molto meglio
precisare che chi aveva avuto tutte le approvazioni entro il 3 o il
9 settembre, è a posto, e con gli altri bisogna insistere con molta
categoricità perché ci sia lo studio di impatto ambientale, che può
essere fatto anche molto rapidamente, in modo da evitare possibili
controversie o eventuali ricorsi.
Poiché sappiamo che sono in discussione anche interventi
piuttosto rilevanti, è importante, a mio avviso, che su questo
punto ci sia una puntualizzazione molto ferma da parte
dell'Assessorato dell'ambiente, territorio e trasporti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK