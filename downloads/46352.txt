Consiglio Regionale della Valle d'Aosta - Oggetto del Consiglio n. 2809 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2809 del 11 ottobre 2023 - Resoconto
OGGETTO N. 2809/XVI - Interrogazione a risposta immediata:
"Azioni per garantire un'efficace gestione del Palaindoor".
Bertin (Presidente) -
Punto n. 8.04: il consigliere
Baccega ha facoltà di parola.
Baccega (FI) -
Il 20 ottobre 2022 abbiamo presentato
un'interrogazione che riprendeva numerosi atti ispettivi che,
nell'arco del triennio, avevamo presentato, tenuto conto che si era
costituito questo tavolo di confronto tra Comune e Regione per
tutta una serie di scelte, anche quelle legate all'utilizzo e alla
gestione delle strutture sportive nella città di Aosta e a quelle
di interesse regionale, soprattutto. E si era detto "le strutture
di interesse regionale, tra cui gli impianti sportivi", in quella
che era la città dello sport, e adesso, chiaramente, non lo è
più.
In quell'occasione, ci si chiedeva a chi competerà la gestione
di una struttura polifunzionale come il Palaindoor; l'Assessore ci
aveva risposto che, sentita l'Assessore comunale Alina Sapinet, per
il primo anno avevano previsto una gestione temporanea e che non si
conosceva, all'epoca, il soggetto attuatore e che cosa sarebbe
successo per gli anni successivi. Era iniziato un percorso - sempre
dalla comunicazione dell'Assessora - per la co-progettazione con
tutte le società sportive ed enti del terzo settore per la gestione
dell'intera struttura. Avevamo anche criticato questo concetto
degli enti del terzo settore.
Leggo anche nella pubblicazione a suggello dell'attività del
triennio del Comune di Aosta, che si parla di nuove forme di
gestione partecipata.
Ecco che, preoccupati per quanto sta avvenendo, chiediamo alla
Giunta come si intenda procedere per garantire un'efficace gestione
del Palaindoor e consentire alle società sportive, agli enti di
promozione e alle federazioni già presenti la possibilità di fare
la loro attività.
Presidente -
Risponde l'assessore Grosjacques.
Grosjacques (UV) -
Come già precisato in merito ad altre
iniziative riguardanti le intenzioni dell'Amministrazione
regionale, così come illustrato dal collega Baccega, in merito alla
completa riapertura del Palaindoor di Aosta e il suo utilizzo da
parte delle società sportive, degli enti di promozione sportiva e
delle federazioni, ribadisco che l'individuazione della forma di
gestione della struttura è di esclusiva competenza del Comune di
Aosta, proprietario del bene.
Per fornire comunque una risposta compiuta, si è provveduto ad
acquisire informazioni aggiornate dal Comune di Aosta relativamente
alla situazione complessiva del Palaindoor.
Per quanto concerne il certificato di prevenzione incendi, nella
risposta all'iniziativa di luglio - e in seguito provvederò a
specificare lo stato dell'arte ad oggi - davo conto dei seguenti
aspetti, che riassumo molto velocemente per questioni tempo: la
cosiddetta fase 0 era stata ultimata con l'apertura del tennis; per
quanto concerne il programma attuale della fase 1, lotto 2, era
stata consegnata la progettazione esecutiva ed eseguito un primo
incontro di verifica e il progettista aveva già inoltrato una
versione aggiornata del progetto. La validazione era prevista entro
la fine di giugno, ma il Comune di Aosta era in attesa dei pareri
del CONI e dell'ufficio sismico regionale, necessari ai fini della
validazione.
Si rendeva necessario aggiornare gli atti progettuali e il
capitolato di appalto a seguito dell'entrata in vigore del nuovo
Codice dei contratti a partire dal primo di luglio.
Dall'approvazione da parte della Giunta comunale erano stimati
120 giorni, per cui il completamento delle attività era previsto
entro fine agosto a seguito del deposito della SCIA (Segnalazione
Certificata Inizio Attività).
Allo stato attuale, faccio riferimento all'aggiornamento
fornitoci ieri dal Comune di Aosta: sono pervenuti i pareri
favorevoli da parte dei Vigili del Fuoco, dell'Ufficio sismico
regionale e del CONI, quindi entro il mese di ottobre dovrebbe
essere terminata la procedura per la concertazione con la stazione
unica appaltante ai fini delle procedure d'appalto, ed entro la
fine dell'anno dovrebbe concludersi anche la procedura per
l'appalto dei lavori.
La realizzazione degli interventi dovrà concludersi entro 150
giorni dal loro avvio, a cui vanno sommati altri 30 giorni per
l'acquisizione di conformità e certificazione per il deposito della
SCIA.
Per quanto concerne invece la procedura relativa alla gestione,
che è l'oggetto specifico della domanda, considerato che la
co-progettazione espletata ha avuto esito infruttuoso, da un lato
sono in corso valutazioni rispetto ad un nuovo bando di
coprogettazione, mentre dall'altro lato, alla luce dell'intervenuta
normativa relativa alla riforma dello sport, che è comunque in
evoluzione, si stanno valutando altre soluzioni che salvaguardino,
in ogni caso, il principio di una gestione cooperativa da parte
dell'associazionismo sportivo locale.
Presidente -
Per la replica, la parola al consigliere
Baccega.
Baccega (FI) -
Grazie Assessore per aver dato conto del
grande, grave, ritardo nella prosecuzione dei lavori per consegnare
la struttura; in realtà, l'interrogazione parlava proprio della
gestione. Prendiamo atto che la co-progettazione ha avuto un esito
infruttuoso, perché non sta in piedi, è inevitabile. Bisogna dirlo
a quel tavolo: non sta in piedi, che nella co-progettazione per la
gestione degli impianti sportivi partecipino anche le strutture del
terzo settore.
Anche questo è uno dei clamorosi insuccessi di questa
maggioranza rappresentata anche al Comune di Aosta: ancora un altro
anno sicuramente senza poter utilizzare il Palaindoor di Aosta.
Sarebbero poi quattro anni senza poter utilizzare quella struttura
in tutte le sue opportunità; veramente uno scempio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK