Consiglio Regionale della Valle d'Aosta - Oggetto del Consiglio n. 2107 del 12 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
GIUNTA REGIONALE
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2107 del 12 maggio 2016 - Resoconto
OGGETTO N. 2107/XIV - Mozione: "Impegno per la revoca della
DGR n. 279/2016 di individuazione dell'associazione Forte di Bard
quale soggetto attuatore del nuovo Trail 4K".
Viérin M. (Presidente) -
Punto n. 48 all'ordine del
giorno. La parola alla collega Certan.
Certan (ALPE) -
Questa mozione l'avevamo preparata già
qualche settimana fa, ma avevamo aspettato a presentarla, perché
era in atto tutto un discorso legato alle aspettative della
sentenza del tribunale, riguardo alla controversia fra Valle
d'Aosta Trailer e Regione Valle d'Aosta. Crediamo che sia comunque
importante discuterla, perché non è completamente collegata al Tor
des Géants o al Trail 4K, cioè alla competizione sportiva di per
sé, ma è piuttosto legata alla deliberazione che la Giunta
regionale ha fatto, la n. 279. In essa, richiamando lo statuto
dell'associazione Forte di Bard, viene deliberato, su proposta
dell'Assessorato al turismo, sport, commercio e d'intesa con
l'Assessore all'agricoltura e con il presidente Augusto Rollandin,
"di individuare, per i motivi in premessa indicati,
nell'associazione Forte di Bard il
partner
e soggetto
attuatore dell'organizzazione" del nuovo Trail 4K. In particolare,
viene deliberato di dare all'associazione Forte di Bard 300 mila
euro per l'attuazione di questa gara.
La nostra posizione è stata chiara fin da subito: credo che
questo discorso sia iniziato male e sta finendo peggio. La Valle
d'Aosta sta facendo veramente una pessima figura e crediamo che, al
di là delle ragioni o delle piccole ragioni degli uni e degli
altri, andava potenziato, magari migliorato o modificato nei suoi
aspetti, quello che già c'era e che aveva coinvolto non solo a
livello regionale, ma internazionale, tutto il mondo sportivo.
Mi fermo qui per quanto riguarda le motivazioni e la nostra
posizione riguardo a queste due manifestazioni, che avremo
occasione in altri momenti di approfondire. Crediamo che questa
delibera che il Governo regionale ha fatto, non sia legittima e ci
siano delle parti che rasentano un conflitto di interessi.
Guardando lo statuto del Forte di Bard, l'articolo 1 definisce che
"è costituita un'associazione denominata Forte di Bard per la
valorizzazione del turismo culturale del Forte di Bard, di seguito
denominata Associazione". Questa è la definizione che viene data di
questa associazione che ha, tra le varie finalità e scopi, la
valorizzazione storica che viene richiamata in delibera, ma secondo
me in modo abbastanza approssimativo e superficiale.
"L'associazione - che non ha finalità di lucro - si prefigge lo
scopo della valorizzazione storica, culturale, monumentale del
Forte di Bard e dell'area afferente".
L'altro aspetto che vogliamo sottolineare e che a nostro avviso
rende questa delibera inammissibile - per questo che chiediamo che
venga ritirata o che comunque vengano fatte le modifiche dovute - è
che all'articolo 21 la composizione del consiglio d'amministrazione
prevede che l'associazione sia amministrata da un consiglio
d'amministrazione composto da: Presidente della Regione della Valle
d'Aosta o un suo delegato, da un Consigliere regionale della Valle
d'Aosta, dal Sindaco di Bard, dal Soprintendente agli studi, da un
membro delegato, eccetera. Questi componenti sono eletti per tre
anni e possono essere rieleggibili. L'articolo 25 definisce i
compiti e le mansioni del presidente, in particolare la
rappresentanza legale dell'associazione. Ora, il fatto che il
Presidente della Regione sia membro del consiglio
d'amministrazione, per statuto non implica che sia anche presidente
dell'associazione Forte di Bard, perché questo viene nominato dal
consiglio d'amministrazione. Chiaramente possiamo capire che il
consiglio d'amministrazione, avendo una delle cariche istituzionali
più alte della Regione, l'abbia nominato presidente. Ma il fatto
che il presidente dell'associazione Forte di Bard abbia anche la
carica di rappresentanza legale dell'associazione stessa, a nostro
avviso è motivo di conflitto di interessi, perché con la delibera
n. 279 il Governo regionale, presieduto dal presidente Rollandin,
ha deliberato 300 mila euro e affidato all'associazione Forte di
Bard l'organizzazione del Trail 4K. In pratica, ha deliberato a
favore del presidente dell'associazione Forte di Bard, Augusto
Rollandin. C'è stato un passaggio di mansioni e di compiti dal
Presidente della Regione al presidente dell'associazione Forte di
Bard. Certo, Presidente, sto semplificando. Capisco che lei
presiede una Giunta, quindi c'erano anche tutti i suoi assessori,
ma lei ha affidato l'organizzazione con i 300 mila euro a un altro
gruppo che lei presiede - sempre lei - che è il consiglio
d'amministrazione del Forte di Bard.
Noi riteniamo che, oltre al ridicolo in cui siamo finiti con
questa storia del Tor des Géants e del Trail4K, ora siamo anche in
una situazione a mio avviso molto ambigua e direi anche
imbarazzante. Credo che questo provi - bontà nostra - che questo
aspetto noi l'abbiamo sempre evidenziato e abbiamo anche presentato
una proposta di legge sulla quale ritorneremo. Avevamo solo
aspettato di vedere se con la legge Madia c'erano altri tipi di
modifiche, ma ritorneremo sulla nostra proposta.
Crediamo che, in un momento in cui si decantano passaggi di
trasparenza, di grande chiarezza, di grande correttezza, questo sia
davvero uno scivolone. Potevate affidarlo a chiunque altro e
potevate comunque, come Giunta e come Governo regionale, trovare
gli stessi
partner
, perché questa manifestazione sportiva
non c'entra nulla con gli scopi statutari dell'associazione Forte
di Bard. Tra le altre cose, io ritengo questa associazione un
doppione di altre istituzioni che già ci sono all'interno dei vari
assessorati, ma al di là di questo, crediamo anche che stia
svolgendo un ruolo interessante e importante all'interno della
Regione. Tuttavia crediamo che, tra le finalità e gli scopi
fondativi, non ci sia assolutamente e in alcun modo
l'organizzazione di attività sportive. Ripeto, l'associazione Forte
di Bard poteva essere coorganizzatrice, visto che ne abbiamo
parlato tante volte, e poteva essere un'altra associazione, un
altro ente sportivo ad avere questa delega. Ma affidare
tout
court
in questo modo, è direi quasi spregiudicato e ridicolo!
Affidare all'associazione che uno presiede l'organizzazione di
questa gara, lo troviamo onestamente ridicolo, oltre che a nostro
avviso non legittimo.
Al di là di tutto quello che è stato il discorso Tor des Géants
e Trail 4K, che è nato male e sta andando peggio, noi riteniamo che
questa delibera non abbia le fondamenta per rimanere in piedi.
Perciò, con questa mozione chiediamo che la deliberazione venga
ritirata dal Governo regionale e vengano fatte altre valutazioni.
Se poi il Governo regionale vorrà fare altre valutazioni riguardo
alla sentenza e definitivamente riuscire a trovare un accordo per
fare un'unica manifestazione sportiva, invece di diventare proprio
ridicoli fino in fondo e farne due, una a destra e l'altra a
sinistra in due settimane diverse... Il consigliere Roscio mi
suggerisce scherzosamente di mettere come apripista due
dahu
, uno per la destra e l'altro per la sinistra
orografica.
Noi crediamo che vada rivista questa delibera che non è
legittima. Poi, se mentre rivedete questa delibera avrete la bontà
anche di
graisser la route
e di rivedere la vostra
valutazione sull'organizzazione della manifestazione sportiva, ve
ne saremo doppiamente grati.
Presidente
- La parola al collega Ferrero.
Ferrero (M5S) -
Sentita l'esposizione della collega,
volevo unirmi e rafforzare alcune considerazioni. Ovviamente
diventa sempre più ingombrante e imbarazzante il ruolo del
Presidente della Regione come presidente dell'associazione Forte di
Bard. C'è un evidente chiamiamolo conflitto di interessi, ma
un'invadenza di quella che è la posizione politica all'interno
dell'associazione. Non si riesce più a capire se la Giunta è
diventato uno
sponsor
dell'associazione Forte di Bard.
Quindi è una questione che deve essere risolta e io penso che
dobbiamo andare anche nel senso di trovare una soluzione, proprio
per far sì che la carica di presidente dell'associazione Forte di
Bard sia disgiunta e che il Presidente della Regione non possa
essere presidente dell'associazione Forte di Bard. È una questione
di incompatibilità. È sicuramente incompatibile.
Secondariamente, c'è una questione che riguarda il ruolo
dell'associazione Forte di Bard, che è diventata un'associazione di
promozione turistica, non è più un'associazione culturale. Gli
eventi culturali sono marginali rispetto all'organizzazione di
eventi sportivi, di eventi ludici, delle serate in discoteca, delle
cene a tema. Se volevamo fare un baraccone di tipo turistico
alberghiero (che funziona anche) va bene, ma dovevamo dirlo anche
nel momento in cui abbiamo ottenuto i finanziamenti dalla Comunità
europea per fare una cosa diversa, per farne un polo museale e
culturale. Se andiamo a vedere le iniziative - lo possiamo già
vedere negli anni scorsi ed era già stato fatto notare - che cosa
fa materialmente l'associazione Forte di Bard? Fa promozione
turistica, organizza degli eventi ludici, promuove l'attività
alberghiera. Sì, ci sono delle mostre fotografiche, c'è qualche
mostra di pittori importanti, ma oramai questo tipo di attività è
diventato marginale. Tutte le energie e il personale è votato a
iniziative che sono di carattere di promozione turistica. Ma
allora, diciamocelo e facciamola diventare un qualcosa di diverso,
facciamola diventare un'altra Apt, trasformiamola in un super
office du tourisme
. Però bisogna avere le idee chiare.
Ricordiamoci anche dei finanziamenti europei e di che cosa si era
scritto nei famosi piani, di che cosa doveva diventare il Forte di
Bard. Doveva diventare qualcosa di diverso, perché quella carta è
rimasta lì ed è precisa.
Se si vuole fare una promozione a tutti i costi
dell'associazione, però almeno si abbia il buon senso di separare e
di togliere al Presidente della Regione la presidenza
dell'associazione, perché soprattutto in questo caso diventa
evidente a tutti come ci sia stata un'ingerenza diretta. Per
carità, la vogliamo promuovere a tutti i costi, vogliamo anche
dargli altri 2, 3, 4, 5 o 6 milioni di euro? Ma che sia la Giunta a
deciderlo. Che sia il Consiglio regionale a deciderlo, se vanno a
finire tutti questi soldi all'associazione. Si tratta veramente di
una questione di opportunità, di incompatibilità, di conflitto di
interesse che dovrebbe essere risolta. Questa è l'ennesima
dimostrazione che il meccanismo, a nostro avviso, non funziona.
Presidente -
Non ci sono altre richieste, chiudiamo la
discussione generale. Per la replica, la parola all'assessore
Marguerettaz.
Marguerettaz (UV) -
Della questione abbiamo avuto modo di
parlare diverse volte. Fortunatamente su alcuni aspetti c'è stato
un chiarimento di un organo giudiziario e le sentenze credo possano
essere lette con grande chiarezza, così che l'attività
dell'Amministrazione regionale fortunatamente è emersa in tutta la
sua chiarezza. Se oggi il Tor des Géants è diventato quello che è -
lo si legge nella sentenza - è grazie a un'attività importante,
anzi prevalente, che è stata fatta da tutta una serie di attori a
prescindere dall'organizzazione.
Da questo punto di vista l'Amministrazione si è sempre occupata
di quello che è il suo obiettivo: promuovere la Valle d'Aosta,
promuovere le alte vie, promuovere il suo territorio. Riteniamo che
la delibera sia legittima e coerente con l'oggetto sociale, con gli
statuti, coerente con la missione che ha un'Amministrazione:
valorizzare le sue peculiarità, le sue particolarità. È una
delibera adottata con tutti i pareri di legittimità, ma se qualcuno
ritiene che questo non sia legittimo, ha gli strumenti per far
valere le sue ragioni. Per quanto è dell'Amministrazione regionale,
noi riteniamo che l'attività fatta sia assolutamente legittima, ma
dirò anche di più, opportuna. Con questo Trail 4K noi faremo
un'azione importante con tante adesioni, che valorizzerà le nostre
montagne, le nostre alte vie, le nostre risorse, le nostre
professionalità e tutto un mondo che lavora su questo settore.
Quindi riteniamo non accoglibile la mozione.
Presidente -
La parola alla collega Certan.
Certan (ALPE) -
L'Assessore è diventato sintetico
ultimamente nelle sue risposte, però credo che questa fosse pure
fuori luogo, perché lei non ha risposto a quello che noi le abbiamo
chiesto.
Visto che lei non ha avuto tempo di leggere quello che noi
chiedevamo, glielo leggo io. Noi abbiamo chiesto di impegnare la
Giunta regionale a revocare la deliberazione n. 279, non abbiamo
parlato di chi ha reso grande il Tor des Géants e non abbiamo
parlato della sentenza. Noi chiediamo che si revochi una delibera
in cui il Presidente della Regione affida risorse pubbliche a una
associazione di cui egli stesso è presidente ed è legale
rappresentante. Questa era la domanda che noi facevamo e a questa
lei doveva rispondere.
Lei ci ha risposto che le questioni sono state chiarite da un
organo giudiziario con una sentenza. Non commento la sentenza, che
ho letta, ma non è che sia rose e fiori per l'Amministrazione
regionale e non è che dia colpe completamente solo ad altri. Non so
se lei l'ha letta bene, ma non è che le fa i complimenti,
Assessore, questa sentenza. Ma non era questo l'oggetto della
nostra mozione.
Non c'entra nulla chi siano stati gli attori che hanno reso
grande e hanno fatto diventare quello che è il Tor des Géants. Noi
non lo abbiamo messo in discussione. Anzi, se devo proprio dirla
tutta, noi condividiamo pure quello che lei ha detto. Non abbiamo
mai sostenuto che è stata solo un'organizzazione privata a rendere
grande il Tor. Non lo abbiamo mai detto, perché non lo crediamo.
Anzi, abbiamo sempre sostenuto che l'Amministrazione regionale deve
avere e doveva avere un ruolo un po' più qualificato di quello che
invece ha mantenuto, perché si è dimostrato veramente solo
interessato a meri personalismi e capricci personali. Quindi,
proprio perché pensiamo che l'Amministrazione regionale riguardo a
questo abbia un ruolo fondamentale, noi chiediamo che venga fatta
chiarezza. Al di là della messa in concorrenza del 4K con il Tor,
noi riteniamo illegittimo che un Governo regionale affidi 300 mila
euro di risorse pubbliche di tutti i cittadini a sé stesso, perché
lui presiede quell'associazione e ne è il legale
rappresentante.
Non solo, vado a prendere un'altra parte. Il presidente ha pure
altri poteri "di sovrintendere all'attività dell'associazione e
curarne la corretta amministrazione. Il presidente assume, in caso
di urgenza, qualsiasi provvedimento di competenza del consiglio
d'amministrazione, con l'obbligo di riferirne alla prima riunione
successiva". Siccome le riunioni previste sono tre all'anno,
capisce, Assessore, che noi riteniamo davvero che il presidente
dell'associazione Forte di Bard abbia dei poteri molto più
importanti di quello che si vuole in questo momento far capire.
Un altro passaggio lo ha sfiorato il collega Ferrero. Lo statuto
dell'associazione Forte di Bard non prevede che il Presidente della
Regione sia presidente dell'associazione, quindi non c'è bisogno di
cambiare statuto, perché il presidente dell'associazione Forte di
Bard viene nominato dal consiglio d'amministrazione. Ripeto,
capiamo che il consiglio d'amministrazione abbia ritenuto
importante nominare il Presidente della Giunta, ma in questo
momento, e sempre di più, sta diventando ingombrante questo ruolo.
Quindi noi riteniamo che questa delibera sia inopportuna, sia
davvero imbarazzante e che magari qualcun altro provvederà a farla
saltare, se non volete farlo voi.
Presidente
- La parola al collega Laurent Viérin.
Viérin L. (UVP) -
Vorremmo separare la questione del Tor
da quella dell'associazione Forte di Bard. Noi abbiamo già avuto
modo ieri di esprimere la nostra posizione. Con l'Assessore ci
siamo chiariti e abbiamo auspicato che, al di là di tutte le
sentenze e di tutto ciò che si è sviluppato, si lavori per riuscire
ad avere una gara unica. Qui invece si torna su una vecchia
vicenda, che aveva unito la questione dell'Università della Valle
d'Aosta e dell'associazione Forte di Bard.
Già come gruppo c'eravamo espressi in una certa direzione, al di
là di aver sostenuto nel tempo le leggi istitutive, di modifica o
di revisione sia dell'università che del Forte di Bard, per una
filosofia che vedesse l'associazione scollegata parzialmente
dall'Amministrazione, ma che avesse degli indirizzi culturali di
raccordo sia con la presidenza che con l'assessorato, in
particolare con la Soprintendenza ai beni culturali, perché quando
si parla di cultura, si parla di tutela e si parla di codici dei
beni culturali. Noi crediamo che i modelli si possono sempre
rivedere e migliorare, ma il sistema che oggi potrebbe completare è
quello della messa in rete dei beni culturali all'interno di un
circuito, di cui parliamo da tempo e che adesso vede certe realtà
avviate: penso anche al Castello Gamba, non solo al Forte di Bard.
Noi rileviamo che il Forte di Bard sta facendo dell'eccellenza sul
territorio e sta muovendo il tessuto non solo sociale e culturale,
ma anche economico in particolare della bassa valle, ma pure
dell'intera Valle d'Aosta.
Vorremmo semplicemente chiarire che noi ci asterremo su questa
mozione, perché non ha delle implicazioni sulla questione del Tor,
su cui la nostra posizione è nota, ma va a rimettere in discussione
una questione che già è stata discussa in questo Consiglio, quella
dell'inopportunità o dell'incompatibilità tra l'amministratore e
questa associazione, che invece fu proprio alla base della
ratio
di avere un ente parzialmente scollegato ma
raccordato. Quindi, scorporiamo la questione del Tor dalla
questione dell'associazione Forte di Bard e ribadiamo che, come ci
siamo già espressi in passato, ci esprimeremo di nuovo con un voto
di astensione, semplicemente perché non condividiamo una parte
della mozione.
Presidente -
Non vedo altre richieste. Poniamo in
votazione l'atto. Dichiaro aperta la votazione.
Esito della votazione:
Presenti: 34
Votanti: 27
Favorevoli: 7
Contrari: 20
Astenuti: 7 (Bertschy, Fabbri, Gerandin, Grosjean, Nogara,
Rosset, Viérin Laurent)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK