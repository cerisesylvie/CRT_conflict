Consiglio Regionale della Valle d'Aosta - Oggetto del Consiglio n. 1568 del 5 novembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine
SPORT E TEMPO LIBERO
Sport invernali
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1568 del 5 novembre 2015 - Resoconto
OGGETTO N. 1568/XIV - Reiezione di risoluzione: "Criteri per
il rinnovo dei vertici amministrativi e dirigenziali della società
Monterosa S.p.A."
Presidente -
Chiede la parola, per l'illustrazione della
risoluzione, il Consigliere Ferrero; ne ha facoltà.
Ferrero (M5S) -
Grazie Presidente. Cercherò di essere
rapido, come mi ero impegnato.
L'aver saputo che il 16 ci sarà il Consiglio di amministrazione
della Monterosa ovviamente richiedeva, secondo noi, una presa di
responsabilità riguardo alle nomine da parte del Governo regionale.
A nostro avviso, dopo quello che è stato detto oggi nel dibattito
sull'Autonomia - noi non siamo intervenuti, si è parlato di
"modello Valle d'Aosta" - bisogna anche pensare che, per quanto
riguarda le società partecipate, il modello Valle d'Aosta non si
può dire che funzioni, abbia funzionato e possa funzionare se viene
portato avanti così!
Per quanto riguarda la Monterosa, che è un esempio sicuramente
tra altri esempi di malfunzionamento, io penso che siamo ad un
bivio; con le nuove nomine, con una situazione disastrata come
quella dell'azienda, bisogna effettivamente capire se c'è la
volontà di cambiare marcia da parte della maggioranza regionale
oppure no. Mi spiego meglio: vogliamo mantenere la logica del clan?
La Monterosa è nell'area della Valle d'Ayas, vicino c'è la
Valtournenche, poi c'è la Valle di Gressoney, poi c'è
Champorcher...e, allora, cosa si fa? Andiamo a reperire in quella
zona il solito Sindaco di seconda mano. Io ho visto tra l'altro i
curricula
dei Sindaci della zona, senza nulla togliere...non
so, saranno bravi nel loro mestiere, però...diciamo anche che a
livello di titoli di studio e di esperienza professionale specifica
li trovo un po' poverelli, un pochettino poverelli? Andiamo a
prendere il solito maestri di sci? Ma no, facciamo una cosa,
lasciamolo sulle piste che lì fa bene il suo lavoro! Andiamo a
prendere la solita guida alpina? No, lasciamola andare a fare il
suo corso, arrampicarsi sulle montagne, perché lì sa fare il suo
lavoro! Allora, se usciamo dalla logica del clan e troviamo
effettivamente una persona o due persone per quanto riguarda il
Consiglio di amministrazione - che tra l'altro potrebbe essere
benissimo ridotto - che siano competenti e soprattutto che siano
anche preparate, abbiano dell'esperienza professionale,
manageriale, possiamo risollevare la sorte della società, sennò
diversamente assisteremo alla solita storia! Si cambia un Consiglio
di amministrazione - ne abbiamo cambiati diversi in questi ultimi
anni - ma sostanzialmente non è cambiato nulla, il passivo c'è
sempre! Soprattutto teniamo conto che il Presidente uscente - io
non lo conoscevo - ha avuto comunque l'onestà intellettuale di
denunciare una situazione all'interno della società che è
insostenibile, insostenibile perché ha riconosciuto che
effettivamente non c'è un minimo di coscienza sulla società
pubblica, perché comunque la Monterosa è una società pubblica!
Questa estate...so già che non mi prendo la querela, perché se poi
andiamo a vedere i conti poi dopo sono cavoli amari per
qualcuno...questa estate è stato fatto un affidamento,
d'
emblée
, per diverse centinaia di migliaia di euro,
d'emblée, senza nulla! Allora, noi non possiamo continuare in
questa direzione e dobbiamo soprattutto chiederci un'altra cosa:
possiamo anche cambiare il Consiglio di amministrazione, ma se non
mettiamo mano a chi all'interno ha delle qualifiche dirigenziali e
gli facciamo un discorsetto, oppure lo prendiamo e lo mettiamo a
fare qualcos'altro, non usciamo da questa cosa! Picchieremo di
nuovo la testa e ci troveremo di nuovo con un passivo da
affrontare.
Allora, la richiesta è molto semplice: ci si mette ad un tavolo
e si stabiliscono prima i requisiti che deve avere l'Amministratore
(e devono essere dei requisiti veramente di valore), se viene da
fuori non importa, l'importante è che salvi la società, questa è la
priorità. Se non è l'amico di uno o l'amico dell'altro, se nel
Consiglio di amministrazione non ce n'è uno di una parte e uno
dell'altra...ebbè, lasciamo perdere! Che poi, anche lì, siete
abbastanza noiosi, perché anche tra i vostri sono sempre gli stessi
che girano, prendetene qualcuno magari di diverso, potrebbe anche
andar bene! Quindi quello che chiediamo è: si stabiliscano le
regole prima, in maniera tale da non cucire cappottini addosso a
qualcuno, per favore, perché sennò se andiamo a fare quel discorso
cuciamo un cappottino addosso a qualcuno, diciamo i requisiti,
certo non "questo ha gli occhi azzurri, i capelli lunghi, è alto
1,75", quindi senza scadere in queste cose, ma se c'è la volontà
effettivamente di andare in questa direzione. Io ho sentito anche
alcuni dei consiglieri di amministrazione nell'audizione e non mi
sono sembrati tutti...perché sennò sembra quasi che siano tutti dei
fessi per aver fatto delle considerazioni, ma hanno fatto delle
considerazioni molto semplici, hanno detto che il Direttore
amministrativo, nominato da poco, se ne è andato
via...elegantemente hanno detto "per motivi personali", ma se ne è
andato via perché non esiste un'amministrazione in quella società,
non esiste, la roba dai magazzini sparisce senza che ci siano
alluvioni, viene persa, non si capisce bene, automezzi che vanno e
vengono, e allora poi il passivo non è neanche un passivo, perché
se si togliessero tutti questi sprechi lo si può recuperare, eh, il
passivo possiamo recuperarlo iniziando a tagliare gli sprechi,
iniziando a tagliare dei privilegi che riguardano alcune persone
all'interno della società.
Guardate, stasera non faccio i nomi di nessuno in maniera tale
che non ci siano poi delle questioni, ma è noto a tutti e ci è
stato detto in audizione: qui parliamo di centinaia e centinaia di
migliaia di euro pagati come stipendi. E al prossimo Consiglio io
vedrò quale sarà poi la scelta che...ma se nel prossimo Consiglio a
un certo punto la volontà sarà poi quella di perseguire nella
logica del clan e della spartizione, allora a quel punto veramente
porterò anche alcune questioni che sono abbastanza scottanti.
Perché nominare anche una persona che sia fuori dal giro? Perché lo
sappiamo bene come funziona in Valle d'Aosta: andiamo a prendere
magari uno della vallata, ma alcuni dipendenti - lo sappiamo bene -
possono essere degli amici, possono essere dei parenti, e se c'è il
dipendente che è amico o parente ma che è un lavativo e merita di
essere licenziato sappiamo che diventa difficile farlo, se è un
amico o un parente! E allora prendiamo una persona esterna che
possa dare un segnale e che possa soprattutto intraprendere
decisioni magari anche dure e pesanti che però consentiranno il
risanamento della società. In questo noi chiederemmo un impegno,
oltre ovviamente all'impegno di ridurre i compensi e ridurre il
numero dei componenti del Consiglio di amministrazione. Secondo noi
si può fare, secondo noi sarebbe una svolta, potrebbe essere anche
un esperimento per far vedere che le cose possono cambiare; però
lasciate perdere la logica del clan, una volta per tutte, perché la
logica del clan ci porterà a chiudere tutte le società
partecipate.
Presidente -
Grazie. Ci sono richieste di intervento?
Chiede la parola il Consigliere Cognetta; ne ha facoltà.
Cognetta (M5S)
- Grazie Presidente.
Rispetto a quanto detto dal mio collega, volevo solo aggiungere
alcuni passi della trascrizione dell'audizione avvenuta in
Consiglio...prego? Non ho sentito, non ho capito...qual è il
problema? No, non capisco, posso parlare Presidente?
Presidente
- Prego, continui.
...no, non ho capito...dicevo, volevo leggere al Consiglio
alcuni passi dell'audizione in commissione, in particolare...
Presidente
- Chiedo scusa, collega, la lettura di ciò che
è avvenuto in commissione non è consentita; o pone una sintesi, ma
non può leggere...
...non ho capito, mi scusi.
Presidente
- Non può leggere apertamente quello che è
stato...
...ma perché, era una commissione segreta?
Presidente
- Gli atti delle commissioni sono...
...allora, fatemi capire: quello che si dice in commissione e
che registriamo non si può leggere in aula perché è segreto?
Presidente
- È pubblico...
...se è pubblico lo posso dire allora!
Presidente
- Non è pubblico.
...se è segreto...è pubblico o no? Non ho capito, mi
scusi...cioè quello che viene detto in commissione non è pubblico e
quindi non può essere letto qui.
Presidente
- Esatto.
...posso fare una sintesi.
Presidente
- Una sintesi è fattibile, perfetto.
...va bene, scusate, non lo sapevo; quindi registriamo, ci sono
gli atti, ma non possono essere letti, è veramente
un'interpretazione...ogni volta ne scopriamo una nuova, è
bellissima questa cosa qui! Quindi noi abbiamo le trascrizioni, ma
non ci servono perché non sono pubbliche...caspita!
Presidente
- Ma può fare la sintesi.
...va bene, facciamo la sintesi!
Presidente
- Prosegua, grazie.
...grazie, allora scusate se magari sbaglio qualche passaggio
perché non ho fatto la sintesi, la faccio al volo. Che cosa ci è
stato detto? Tra le varie cose che ci sono state dette,
sostanzialmente c'è che il nuovo Consiglio di amministrazione,
quando si è installato, ha trovato una situazione talmente strana,
sia dal punto di vista della gestione del protocollo che dal punto
di vista degli ordini, che si sono trovati, diciamo così, in
estrema difficoltà. Allora, che cosa è successo? Che sollecitati
anche dal Collegio sindacale hanno messo mano a questa cosa e,
quando hanno cominciato a mettere mano a questa cosa, si sono
trovati delle enormi resistenze all'interno della società, perché
c'erano delle tali rendite di posizione che chiaramente hanno
trovato, diciamo così, un grosso scontro nel cercare di metterle in
atto, scontro che poi si è sviluppato fino alle dimissioni del
Direttore amministrativo, prima ancora delle dimissioni dell'intero
CdA.
Ora, quello che ci ha colpito molto cosa è stato? Il fatto che
sostanzialmente è venuto fuori che per esempio gli ordini non
avevano il giustificativo, e quindi erano fatti così, non si capiva
bene come mai erano fatti, oppure...non so, succedeva che i
rapportini dei lavori venivano compilati mesi dopo che era stato
fatto il lavoro, mettendo in difficoltà chi doveva gestire la
contabilità fino ad arrivare addirittura al fatto che non c'era una
gestione coordinata e coerente del magazzino, tant'è che - vado a
memoria rispetto al riassunto - si dice che alcuni materiali si
smarrivano. Ora, pensate voi cosa vuol dire quando i materiali in
magazzino si smarriscono! Il protocollo, come ho detto, non era
bloccato, ma poteva essere modificato tranquillamente e tutte
queste cose assieme...c'era ancora una questione sulle automobili
che non erano neanche marchiate, nel senso che le automobili non
avevano il marchio della società, quindi ognuno le poteva prendere,
lasciare e usare come meglio credeva. Dicevo, tutte queste cose,
più altre che adesso non mi vengono in mente perché sto facendo una
sintesi al volo, hanno fatto capire che chi si è trovato a gestire
quella società ha trovato una situazione...come dire? da un punto
di vista tecnico-amministrativo piuttosto precaria e, nonostante
tutto questo, ha cercato di fare qualcosa che però gli è stato
impedito. Ora, non so se questo impedimento nasce - come ci è stato
detto - da questioni tecniche interne o da limiti loro...io credo
che molto sia dovuto questioni tecniche interne.
Il problema grosso della gestione poi si ripercuote su quello
che è successo dopo, e cioè dopo che c'è stata quest'audizione come
se fosse deflagrata una bomba all'interno del Consiglio di
amministrazione e alla fine c'è stata la capitolazione. Adesso
stiamo cercando di capire che cosa metterete come CdA. È strano,
perché poi c'è da pensare anche ai rapporti di parentela - come
diceva il mio collega, sui clan, e così via -, perché all'Ufficio
acquisti c'è per esempio il parente di un Sindaco, e quindi già
questo magari può creare un altro ulteriore problema, se poi
proviamo a pensare di mettere un Sindaco che già sappiamo abbia un
parente all'interno dell'Ufficio acquisti. Sono tutte questioni
che...insomma, c'è veramente da stare con calma a capire che cosa
volete fare.
L'obiettivo di questa risoluzione è quindi quello di cercare di
mettere qualche punto fermo, se possibile...nel nostro interesse,
eh, non solo del vostro, perché è una società che fattura...non mi
ricordo se 15 o 16 milioni di euro, comunque è un giro di affari
piuttosto grande, e devo dire che, se gestita come abbiamo sentito
in commissione, non è che sia il massimo della gestione, insomma!
Pare a me...poi, per carità, se per voi è normale tutto quello che
ci è stato detto, va bene! Grazie.
Presidente -
Grazie. Ci sono interventi da parte del
Governo? Ci sono interventi? Non ci sono altre richieste di
intervento? Chiudo la discussione generale? La discussione è
chiusa. Chiede la parola l'Assessore Marguerettaz; ne ha
facoltà.
Marguerettaz (UV) -
Grazie Presidente.
Sicuramente nell'ambito di questa risoluzione ci sono dei
passaggi che sono suggestivi. Ora, da un lato mi si dice che
l'audizione del Consiglio di amministrazione in commissione è stata
apprezzabile, è stata apprezzabile la franchezza, è stata
apprezzabile l'attività svolta che - a seconda di quanto è stato
relazionato - ha trovato delle resistenze della società. Se vi devo
dire la verità, l'apprezzamento sul Consiglio di amministrazione
l'ho avuto anche da parte del Collegio sindacale, Collegio
sindacale che ha dichiarato che in Consiglio di amministrazione ha
cercato di fare tutta una serie di attività e le ha fatte, in
parte, e sono quelle che avete citato: il protocollo è stato
bloccato in modo tale che non ci fossero eventuali possibilità di
manomissioni, il regolamento di acquisti e di forniture è molto più
rigido, poi si può discutere se invitarne tre o cinque, ma è cosa
diversa rispetto a un affidamento diretto, quindi tutta una serie
di cose sono state fatte. Ora, questo Consiglio di amministrazione
non è decaduto perché ha lavorato male; credo che sia ormai sotto
gli occhi di tutti: è stato dichiarato dappertutto che è decaduto
perché al suo interno c'erano problemi di rapporti interpersonali
che si sono deteriorati e che impedivano l'amministrazione della
società. Pertanto il ragionamento non era sul profilo della laurea,
del diploma o di determinate caratteristiche, ma era il collettivo
che non funzionava più, per cui c'è stata un'attività che è stata
svolta per un po' di mesi in modo adeguato, con tutte le difficoltà
possibili ed immaginabili, dal consiglio di amministrazione che si
è ritrovato poi alla fine ad avere dei problemi relazionali, ed è
per questo che c'è stata poi una presa d'atto - peraltro condivisa
- del fatto che non si poteva più amministrare con queste
condizioni.
Ora, un conto è fare dei ragionamenti in generale su tutte le
partecipate e quindi fare delle valutazioni con un disegno di legge
che sicuramente va ripreso per dare un'armonizzazione, ma per la
Monterosa non dobbiamo immaginare un'azione diversa! Quindi, per
quanto riguarda il primo punto della delibera, poi potremo
discutere se quella del maestro di sci è una professionalità
adeguata o non adeguata, su quello ognuno si potrà tenere la
propria valutazione, ma riteniamo che questo lavoro venga fatto: la
scelta di un Consiglio di amministrazione è la definizione di un
gruppo che peraltro ha poi una serie di vincoli; anche la norma
della parità di genere interverrà, e interverrà pesantemente, per
cui in questa nuova composizione la percentuale della parità di
genere sale e quindi bisognerà anche lì fare delle definizioni.
Ora, non è una provocazione, collega Cognetta, ma se dobbiamo
andare a vedere il cognome è verosimile che in Valle d'Aosta
cominciamo a mettere dei paletti, mettiamo tutta una serie di
attività che potrebbero creare non poche difficoltà perché uno
potrebbe dire: "Tu sei privilegiato, ma non vorremmo neanche che tu
fossi penalizzato"...allora, se tu ti chiami Marguerettaz non puoi
far parte di nessun Consiglio di amministrazione (sto ovviamente
utilizzando il mio cognome).
Sul secondo punto della delibera non è un approccio occhiuto, ma
la figura del Direttore amministrativo...mi pare che la figura di
cui ci sia la necessità sia quella del Direttore generale, figura
che dovrebbe esserci in tutte le società, che dà una continuità
aziendale e che ritroviamo in tutta una serie di società; quindi
qua la figura che bisognerà trovare è sicuramente quella di un
Direttore generale che potrà avere anche competenze amministrative,
ma che ha sotto di sé tutte le leve per poter gestire la parte
amministrativa e anche la parte tecnica. Ciò detto, questa figura è
individuata dal Consiglio di amministrazione, non è l'assemblea o
il Consiglio regionale che definisce i profili di una dirigenza,
anche perché la dirigenza risponde al Consiglio di amministrazione
e non all'assemblea, non alla proprietà; quindi è quasi
obbligatorio che il Direttore generale abbia determinate garanzie.
Abbiamo avuto modo di parlare anche del Direttore di
esercizio...quindi avere all'interno delle competenze per svolgere
determinate mansioni. Pertanto sul secondo punto all'ordine del
giorno addirittura andiamo
ultra petita
, andiamo cioè fuori
dal nostro raggio d'azione.
Sul terzo punto anche qui volevo fare un ragionamento: da un
lato, mi portate sempre più in alto i profili, quindi lauree e
determinati requisiti e, dall'altro, dobbiamo diminuire sempre più
i compensi. Le due cose sono antitetiche, perché nel momento in cui
uno ha la necessità di prendere delle professionalità di un certo
tipo, poi non gli si può dire: "Guarda, ti pago come un impiegato",
se voglio avere delle professionalità alla fine dovrò poi pagarle,
perché alla fine poi le società partecipate - che oggi sono viste
con una particolare ostilità da parte di tutti - recupereranno le
persone che non trovano collocazione o quelle che non hanno offerte
particolarmente interessanti. Io sono sempre dall'avviso che le
professionalità vadano pagate, per cui aprioristicamente dire
"dobbiamo diminuire" mi pare anche questo un ragionamento non
perfettamente applicabile, a meno che non si voglia mettere
l'asticella sempre più in basso, ma siccome volete mettere
l'asticella sempre più in alto, su questo discorso...
Per cui, senza voler avere la pretesa di convincervi dicendo che
sicuramente sul primo punto i criteri e le valutazioni per mettere
un Consiglio di amministrazione adeguato verranno fatti, noi non
siamo nella condizione - per il punto 2, come per il punto 3, ma
ovviamente neanche per il punto 1 scritto in questi termini - di
votare questa risoluzione. Certamente è interesse di tutti avere un
Consiglio di amministrazione adeguato. Mi fermo, perché lei è stato
sintetico e devo esserlo anch'io. Non è detto che il Consiglio di
amministrazione debba avere poi le competenze specifiche, e lo dico
a mo' di battuta, perché noi abbiamo un grande
manager
,
forse il più grande manager che oggi lavora in Italia e in America,
che è laureato in filosofia; per la grande azienda che fa
automobili non hanno preso un ingegnere, ha un altro profilo,
quindi bisogna cercare delle professionalità che abbiano le
capacità manageriali per gestire un'azienda, non tecniche
specifiche.
Presidente
- Per la risposta chiede la parola il
Consigliere Ferrero; ne ha facoltà.
Ferrero (M5S)
- Grazie Presidente.
Rapidamente: non si tratta di pagare meno la gente che vale di
più, noi vogliamo inserire il criterio che "Se tu mi dai i
risultati, io ti pago, se non mi dai i risultati ti pago come un
impiegato normale, quindi se mi rendi ti pago, se non mi rendi ti
becchi quello che è pattuito e non ti do neanche una lira in più",
perché abbiamo visto fino adesso i pirati che si sono avvicendati
nelle varie partecipate, che si sono sempre presi lo stipendio
intero e se ne sono andati e hanno lasciato i danni!
Sulla questione della penalizzazione del figlio del Sindaco
piuttosto che del cugino del Sindaco io sono pienamente d'accordo
con lei, Assessore, ma sono pienamente d'accordo con lei se queste
persone che sono entrate in queste partecipate avessero fatto i
concorsi! Se il figlio dell'Assessore, del Sindaco avessero fatto i
concorsi a me andrebbe bene, ma dato che questi sono entrati con
queste fantomatiche selezioni con colloqui verbali, se poi il padre
si ritrova ad essere nel Consiglio di amministrazione e il figlio
magari in un ufficio strategico...accidenti, allora, scusate,
diventa una cosa veramente pesante anche da digerire per le persone
normali! Perché poi tante altre persone non hanno potuto fare
queste selezioni perché alle volte le selezioni non erano
abbastanza pubblicizzate, non se ne è saputo, erano lontane, magari
l'hanno fatta il 31 di luglio, io non dico che sempre c'è la
malafede, ci possono essere dei fattori temporali che vanno a
influire. E poi nascondersi...certo, voi che siete la maggioranza,
ma anche noi...ma siamo la proprietà, e io penso che come proprietà
possiamo dare qualche indicazione! Anche perché possiamo fare finta
che non ci sia un tappo all'interno di Monterosa, io per educazione
e per rispetto del Regolamento non faccio nome e cognome, tanto lo
sapete tutti...possiamo fare finta che non ci sia stato, ma il
tappo c'è! Se il tappo lo lasciate, ci potete mettere anche il
Marchion valdôtain
che arriva da...non so, dalla Bocconi, e
viene catapultato alla Monterosa, ma c'è niente da fare! Come è
successo al buon Direttore amministrativo, insomma...guarda che
l'amministrazione non esiste, e io che cavolo ci sto a fare qua?
Poi magari mi arrivano anche addosso e mi contestano qualcosa come
Direttore amministrativo...se ne va via subito! È questo che noi
chiedevamo, non era poi sulla limatura delle parole, si poteva
anche andare a fare un
distinguo
. E poi a nostro avviso,
basta, basta mettere nelle società partecipate i politici che hanno
già un incarico, che sono già Sindaci, che sono già Vicesindaci,
che sono già Assessori, lasciamo far loro quello che riescono a
fare! Giustamente - l'ha detto l'Assessore - non è una questione di
titoli di studio, però guardiamo com'è stata ridotta la società e
guardiamo chi c'è stato a livello di titoli di studio negli ultimi
anni...io penso che non sia un caso se le cose sono andate così! E
penso che anche ci vogliano delle persone di carattere che siano in
grado di adottare delle decisioni, decisioni anche pesanti. Se ci
sono queste persone, tiratele fuori, però che abbiano poi il
coraggio di andare a mettere il coltello nella piaga e fare un
lavoro che consenta a queste società di riprendersi, perché
diversamente è una condanna!
Io spero veramente, al di là del fatto che voi non accettiate
questa risoluzione, che non ci troviamo di fronte al solito
Consiglio di amministrazione di "Sindaci quaquaraquà"; abbiamo
visto poi come votano i Sindaci anche al CELVA, quindi la
popolazione dice una cosa, i Sindaci ne votano un'altra e,
ovviamente, il CELVA un'altra ancora... Presenteremo - me ne faccio
carico io - una proposta di legge per sopprimerla, è una cosa che,
per come funziona adesso, può tranquillamente essere soppressa, non
serve a niente, e allora lasciamo fare i manager ai manager,
lasciamo fare i Sindaci - quando riescono a farlo - ai Sindaci!
Grazie.
Presidente
- Grazie. Ci sono altri interventi? Non ci
sono altri interventi? Mettiamo in votazione la risoluzione...no,
c'è la richiesta del Consigliere Viérin Laurent; ne ha facoltà.
Viérin L. (UVP) -
Sì, avremmo auspicato che anche qualcun
altro delle altre forze politiche della maggioranza si esprimesse,
al di là dell'Assessore che rappresenta il Governo.
Noi vorremmo esprimere alcuni concetti partendo da alcune
considerazioni fatte dai colleghi e da alcune informazioni che
abbiamo appreso in aula. Intanto siamo stati tutti un po'...non
attoniti, ma ci siamo un po' stupiti dell'audizione degli esponenti
della Monterosa, e abbiamo percepito dall'audizione che, al di là
della poca armonia...l'abbiamo capito oggi dalle parole
dell'Assessore che è stata alla base delle dimissioni, perché non
lo sapevamo, abbiamo solo saputo che c'è stata una telefonata al
mattino o alla sera prima da parte dell'Assessore che diceva:
"Domani dovete dimettervi", e non avremmo anche voluto sapere in
aula che il motivo della richiesta delle dimissioni era la mancata
armonia, anche se in commissione l'avevamo leggermente intuito.
Non vorremmo neanche entrare nelle faide interne dei movimenti,
perché poi forse sono più faide personali che purtroppo in certi
movimenti hanno degenerato e che, in parte, sono anche cose che
abbiamo vissuto male quando eravamo in quel movimento. Ci sono cose
che rovinano certi movimenti. Perché poi alla fine o si ha uno
spirito politico collaborativo, o altrimenti, se ci si fa
trascinare nella questione delle faide interne, soprattutto se si è
poi traslati nelle società e si portano i problemi e gli asti
all'interno delle società, è un qualcosa che non fa onore
sicuramente alla politica in generale, al di là di essere nominati
dalla politica, che può scegliere bene o male. Noi su questo non
abbiamo preclusioni, al di là dei criteri. Noi concordiamo però con
l'Assessore su questa legge benedetta, ogni Consiglio noi la
sollecitiamo, dovrebbe essere una legge che fissa i paletti, perché
poi diventa difficile dire: "Perché noi adesso alla Monterosa
effettivamente dobbiamo essere oggetto di certi criteri, mentre gli
altri no?". E poi sui criteri non è neanche facile, noi non siamo
neanche per forza gli amanti dei titoli di studio
tout
court
, perché poi non è "
Il n'y a pas de sots métiers, il
n'y a que de sottes gents
", e neanche il titolo di studio fa
poi per forza il genio della lampada che sa risolvere i problemi!
Noi crediamo che l'esperienza, la capacità e la conoscenza del
territorio sia qualcosa di molto importante, come non pensiamo
neanche di banalizzare il ruolo dei Sindaci. Noi non
sappiamo...prendiamo atto che anche oggi c'è una situazione di
stallo e speriamo che si risolva in fretta, ma come non diciamo
"no" a un laureato e diciamo "sì" a qualcuno che ha la competenza,
che sia laureato o meno, diciamo anche che rifiutiamo il fatto di
dire "no" ai Sindaci o "no" a certi Sindaci, appunto perché magari
uno è più simpatico e l'altro meno. Siamo comunque d'accordo
sull'evitare di caricare i Sindaci di 100 incarichi, questo
sicuramente.
Oggi abbiamo appreso che il vertice di Monterosa si è dimesso o
è stato invitato alle dimissioni, e poi neanche fino in fondo,
perché non è decaduto per tutte le dimissioni, ma solo per alcune.
Prendiamo anche atto che i rapporti deteriorati oggi hanno portato
a una situazione - per quello che abbiamo capito - di assunzione di
responsabilità da parte di certi Amministratori locali, che hanno
cercato di dire: "Noi ci preoccupiamo della società", sarà compito
del Governo di fare queste nomine. Quello su cui noi concordiamo è
il fatto di andare a scegliere bene queste persone, soprattutto
dopo questo fallimento a solo un anno di distanza, è un qualcosa di
fondamentale, che si crei l'armonia che non c'era, sicuramente, e
che si crei un equilibrio in territori non facili, al di là delle
appartenenze politiche, perché sono valli diverse, perché ci sono
caratteri diversi, e ognuno, per com'è l'indole valdostana,
cercherà sicuramente di pensare
in primis
al proprio
territorio e poi un po' a quello dell'altro...quindi sicuramente
un'armonia, e le capacità.
Noi siamo abbastanza favorevoli alle modifiche proposte, nel
senso di non irrigidire troppo sui titoli di studio e di proporre
un'alternativa; però, come diceva il collega Ferrero, non pensiamo
che siano poi le modifiche che fanno la differenza. Noi concordiamo
sul fatto che questa iniziativa sia molto valida nel sollecitare il
Governo ad andare in una certa direzione, e immagino che lo spirito
sia questo, e non ci fossilizziamo, anche perché quando si fanno le
regole troppo strette, si va...ci ricordiamo il suo PREFIN,
Assessore Marguerettaz, è stata una bella regola teorica, ma poi
quando è stata applicata ci ha messo in seria difficoltà (lo dico
in senso positivo). Questo per dire che noi auspichiamo che questa
legge delle partecipate arrivi, con tutto il dibattito che abbiamo
fatto, sapendo che anche in commissione ci siamo confrontati sulla
questione dei criteri, perché poi sui criteri non è neanche
semplice. Noi sicuramente vorremmo...e non giudichiamo le persone
prima che siano arrivate, come non abbiamo giudicato questi,
abbiamo dato loro il tempo di lavorare un anno, abbiamo espresso
tutte le nostre preoccupazioni sulla situazione contabile e
finanziaria; poi abbiamo capito che c'erano dei problemi, ma
sicuramente non andiamo a fare il processo alle intenzioni o già
giudichiamo chi ancora non è stato nominato.
Sicuramente, per quanto ci riguarda, seguiremo con attenzione
queste nomine chiedendo la massima attenzione per quei criteri che
abbiamo citato: l'armonia, la conoscenza del territorio, la
rappresentatività, chiaramente di genere, ma non solo, anche
territoriale, affinché si possa effettivamente pensare al bene
della Monterosa, perché, Assessore Marguerettaz, siamo alla vigilia
dell'apertura della stagione sciistica e non si sa ancora...è
chiaro che se lei dice: "Non sono stati revocati perché non hanno
lavorato male", probabilmente avete intenzione di mettere qualcuno
degli stessi, questo ce lo deve dire lei, non lo so! Colui che ha
lavorato bene probabilmente lo salverete...poi bisogna capire
perché non andavano d'accordo, chi aveva ragione, quindi
probabilmente lei sa già chi aveva ragione tra le persone che non
andavano d'accordo! Ma allora su questo ha ragione il collega
Ferrero quando dice: "Ma come fate a dire queste cose?"...è
difficile dire che li abbiamo messi via solo perché non andavano
d'accordo...allora qualcuno fra quelli che non andavano d'accordo
aveva ragione e quello sarà salvato, come quello che ha lavorato
bene, non so se il Collegio dei Sindaci le ha detto chi tra i
cinque ha lavorato bene e chi ha lavorato male! Noi abbiamo
semplicemente detto a questi signori che è difficile essere messi
lì e poi non essere messi in condizione di lavorare, soprattutto se
non vanno d'accordo.
Se non ci sono le modifiche, come abbiamo intuito, noi ci
asterremo; questo per dire che siamo d'accordo sullo spirito, ma
non vorremmo poi essere irrigiditi - anche se tanto non abbiamo
illusioni che passi, quindi lo facciamo più per sofismo - nel dire
che, coi
distinguo
che ci contraddistinguono - scusate il
gioco di parole - ci asterremo...per dire che siamo d'accordo nella
sostanza e nella forma non condividiamo alcuni passaggi, ma proprio
di leggera forma. Grazie.
Presidente
- Grazie. Ha chiesto la parola il Consigliere
Roscio; ne ha facoltà.
Roscio (ALPE)
- Grazie Presidente.
A nome del gruppo ALPE, dico che abbiamo seguito anche noi
quella commissione dove i vertici aziendali sono venuti a esternare
il loro disagio e anche a manifestare quelle criticità che si
trovano a fronteggiare ogni giorno. Il tema che sollevano i
colleghi del Movimento Cinque Stelle è sicuramente interessante.
Noi, come gruppo, riteniamo una cosa: siccome ci sono dei ruoli, la
politica dovrebbe fare il suo compito, nel senso che la politica
dovrebbe dare gli indirizzi all'azienda, dovrebbe fare le nomine
che le competono e fermarsi lì. Quello che è emerso è che in questa
società ci sono interferenze di tutti i tipi, avallate poi dalla
politica, purtroppo. Ecco, chi viene scelto ad amministrare la
società, qualunque essa sia - e noi auspichiamo che la legge in
discussione sulle partecipate sia il luogo dove le regole vanno ben
definite una volta per tutte -, dev'essere scelto tra persone
capaci, soprattutto dev'essere messo in condizione di poter
amministrare. Non è ammissibile che vi siano delle baronie interne,
dei capi, dei sottocapi che possano gestire e non rispondere a
nessuno, con la conseguenza che l'azienda vada a ramengo, e neanche
il Direttore amministrativo sia in grado di poter gestire tutto
questo.
Ciò detto, nel ribadire che lo spirito viene pienamente
condiviso (anche perché sono battaglie che ALPE fa da anni), vi
sono dei passaggi nella risoluzione che veramente sono un po' forti
e che sono difficili per trovare poi una corretta applicazione.
Quindi anche per noi il voto sarà di astensione, pur condividendo
lo spirito, e credo e spero che anche la maggioranza andrà in
questo senso con l'approvazione della legge. Grazie.
Presidente
- Altri interventi? Se non ci sono altri
interventi mettiamo in votazione la risoluzione. La votazione è
aperta. Possiamo chiudere la votazione? La votazione è chiusa.
Esito della votazione:
Presenti: 35
Votanti: 23
Favorevoli: 2
Contrari: 21
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset, Laurent
Viérin)
La risoluzione non è approvata.
Prima di chiudere, chiederei un attimo di attenzione.
Semplicemente per atto di correttezza, sulla precedente mozione,
negli emendamenti, un coordinamento formale che vi comunico, dopo
il "Consiglio regionale impegna", abbiamo dimenticato cosa: "a
sollecitare il Governo nazionale:..." e il resto rimane tale e
quale. Per correttezza, si comunica.
Il Consiglio si conclude, buona serata a tutti.
---
L'adunanza termina alle ore 20,42.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK