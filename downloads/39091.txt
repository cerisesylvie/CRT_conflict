Consiglio Regionale della Valle d'Aosta - Oggetto del Consiglio n. 2422 del 27 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2422 del 27 ottobre 2016 - Resoconto
OGGETTO N. 2422/XIV - Discussione generale in merito alla
Predisposizione del Documento di Economia e Finanza Regionale
(DEFR) per il triennio 2017-2019, adottato ai sensi dell'articolo
36, comma 2, del D.LGS. 23 giugno 2011, n. 118.
Rosset (Presidente) -
Punto 23.01 all'ordine del girono.
Ha chiesto la parola l'assessore Perron, ne ha facoltà.
Perron (UV) -
Il Documento di economia e finanza
regionale è un atto di programmazione previsto dal decreto
legislativo n. 118 del 2011, un provvedimento richiamato spesso in
quest'aula, che fissa le nuove regole in materia di contabilità che
si applicano anche alla Regione: le disposizioni in materia di
armonizzazione dei sistemi contabili, degli schemi di bilancio
delle Regioni, degli enti locali e anche dei loro organismi. È la
stessa normativa nazionale che, nel prevedere le modalità di
predisposizione di questo documento, definisce la programmazione
finanziaria come un processo di analisi, di comparazione e di
valutazione, per organizzare, in un lasso di tempo predefinito
(l'anno finanziario e il triennio), da una parte le attività e
dall'altra le risorse che in una fase successiva, nel momento della
predisposizione del bilancio, si renderanno necessarie per le
realizzazioni ai fini sociali e per la promozione dello sviluppo
della nostra regione e della comunità di riferimento.
Il Defr deve essere presentato al Consiglio regionale il 30
giugno di ogni anno, per permettere all'organo politico di dare al
Governo regionale gli indirizzi che dovranno poi essere tradotti,
nel momento in cui si andrà a formare il bilancio regionale. In
questo primo anno di applicazione è obbligata una sorta di deroga,
per cui questo documento va approvato entro il 30 ottobre.
Questo documento è nato dal confronto e dalla collaborazione di
tutte le strutture della Regione: è stato predisposto un gruppo di
lavoro coordinato dal nostro assessorato e dal segretariato
regionale. Abbiamo guardato le azioni che erano già state attuate
dall'Amministrazione regionale negli anni precedenti, tutte le
azioni e i risultati che sono previsti nel prossimo anno e nel
prossimo triennio, quali possono essere gli impatti eventuali sugli
enti locali, quali sono le missioni e i programmi di riferimento.
In questo caso il punto di riferimento sul quale abbiamo lavorato è
certamente il programma di legislatura, aggiornato anche nei
passaggi politici che hanno portato delle nuove priorità. Poi è
stata data un'occhiata, per avere una rispondenza nel momento in
cui comporremo il bilancio, a quelle che potranno essere le fonti
di finanziamento da inserire nel bilancio.
Questo documento rappresenta il primo strumento di relazione tra
una programmazione finanziaria della Regione e una programmazione
gestionale della stessa. Il documento contiene due sezioni; la
prima, esamina il contesto nel quale la Regione si colloca, quindi
c'è una fotografia anche molto dettagliata del contesto economico e
finanziario europeo e italiano, con un'analisi articolata anche
dell'ambito della Valle d'Aosta in questa fase; al tempo stesso,
delinea gli obiettivi prioritari per il triennio 2017/19, sui quali
tornerò. Mi permetto di dire che l'intera politica finanziaria
regionale ha come obiettivo di tutelare, ma anche di sviluppare il
nostro territorio, la nostra regione e di rilanciare
trasversalmente la nostra economia, garantendo e promuovendo
l'occupazione. Questi sono i macro obiettivi, la visione alla quale
deve tendere tutta la nostra manovra di bilancio.
Oggi noi tracciamo con questo documento delle linee di indirizzo
che non sono esaustive, che non sono a trecentosessanta gradi, che
non toccano nel dettaglio tutti i settori, perché abbiamo
identificato delle priorità, abbiamo evidenziato anche dei problemi
e abbiamo declinato otto obiettivi prioritari e, non a caso, un
apposito capitolo dedicato alla politica regionale di sviluppo.
Se posso riassumere, due sono le grandi direttrici. Da una parte
il continuare quella politica un po' obbligata che abbiamo dovuto
adottare in questi anni, cioè il contenimento della spesa per
cercare in modo molto oculato, continuo e costante di risparmiare
sulle le spese di gestione, cercando in tutti i settori
dell'Amministrazione regionale - in questo senso è continuo e
costante l'
input
del Presidente - di perseguire l'eccellenza
dell'operatività, facendo sì che la macchina regionale produca di
più, meglio e in modo più tempestivo, nel rispetto dei tempi. Il
secondo obiettivo è di liberare degli investimenti, cioè di
selezionare in modo più oculato le priorità per questo Consiglio,
tenendo conto delle effettive capacità di spesa e di avere dei
risparmi per poter investire. Noi siamo assolutamente coscienti e
convinti dell'importanza degli investimenti: per l'Amministrazione
regionale investire è certamente la priorità delle priorità.
Una seconda sezione del documento è un po' più tecnica ed è un
quadro tendenziale della finanza pubblica. Un'ultima parte traccia
le linee di indirizzo agli altri soggetti del sistema pubblico
regionale: le società partecipate e gli enti strumentali.
Qual è il punto principale del documento? L'ho citato un attimo
fa e voi trovate citati gli otto obiettivi prioritari. Certamente
abbiamo, non a caso, iniziato con la sanità, il benessere e
l'inclusione sociale. Questo perché, se da una parte abbiamo una
forte attenzione alla promozione degli investimenti, abbiamo voluto
evidenziare in modo molto dettagliato che anche nel triennio
continua la politica che da sempre caratterizza l'azione
dell'Amministrazione regionale, cioè di garantire al tessuto della
Valle d'Aosta un sistema molto forte di
welfare
e di
attenzione alla persona. Trovate declinate delle attenzioni:
raggiungere tutte le fasce della popolazione, con un occhio
particolare a quelle più deboli; contrastare l'insorgere delle
nuove povertà, quindi con un'attenzione forte alla persona;
tutelare le fragilità; semplificare l'approccio con il cittadino e
cercare di garantire servizi sociali di prossimità che siano
facilmente raggiungibili. Immaginiamo una revisione del sistema di
welfare regionale, che cercherà di razionalizzare tutte le forme di
integrazione dei vari soggetti. Immaginiamo una misura unica per la
famiglia, che da una parte dia una chiarezza normativa di tutti gli
interventi che l'Amministrazione regionale offre, ma dia anche un
senso normativo chiaro che permetta di identificare quanto essa
intervenga ancora a tutela e a sostegno della famiglia, considerata
un nucleo assolutamente essenziale nella nostra visione della Valle
d'Aosta.
Vogliamo potenziare i servizi territoriali e presso il
domicilio. Anche qui c'è un'indicazione molto forte dell'attenzione
radicale nei confronti del territorio da potenziare e da
valorizzare in tutte le sue espressioni. Proveremo a intervenire
nella riduzione dei fenomeni correlati al disagio giovanile. In
questo credo che la regione si distingua anche per le sue
statistiche, ma occorre continuare a investire per un'attenzione
anche nei confronti delle fasce sociali giovani, affinché non ci
sia un aumento del disagio in questo senso.
Il documento contiene - ne avevamo già parlato in modo molto
chiaro in occasione dello scorso bilancio - la revisione del
progetto della nuova sede ospedaliera, che tenga conto di
soddisfare una duplice esigenza: un ospedale rinnovato, funzionale
alle sue esigenze e a quelle del territorio, ma al tempo stesso
tutelando quello che consideriamo un importante patrimonio
archeologico del sito. Questa, per grandi linee, è la visione che
abbiamo su tale materia.
Un secondo capitolo molto importante che qui trovate declinato
per capi, ma che è assolutamente trasversale, è quello che abbiamo
chiamato "sviluppo sostenibile". Abbiamo aggiunto imprese e abbiamo
aggiunto lavoro. Il tema dello sviluppo è per noi uno tra quelli
fondamentali e assolutamente trasversale, che tocca tutti i
settori. Faccio un esempio: l'investimento forte che l'anno scorso
abbiamo immaginato di fare nel settore della cultura, testimoniava
certamente un'attenzione nei confronti di questo mondo, ma voleva
anche andare nella direzione di dare un input allo sviluppo di
questa nostra regione, a creare investimenti, a creare lavoro, a
creare occupazione. Immaginiamo di dare un input all'innovazione e
alla specializzazione delle imprese, dando una valorizzazione ai
progetti di ricerca e di sviluppo, sostenendo gli investimenti
industriali, cercando di dare mandato anche a società collegate,
come ad esempio Finaosta, che può svolgere in questo senso un ruolo
di assoluto supporto e di motore nella ricerca di nuove iniziative
da insediare in Valle d'Aosta, che creino del Pil e dell'indotto
nella nostra regione.
Abbiamo voluto mettere un capitolo
ad hoc
sulla "Buona
scuola", sulla quale abbiamo già discusso parecchio. L'abbiamo
fatto, perché consideriamo il modello scuola e l'investimento sulla
scuola stessa come prioritari per la Valle d'Aosta e per il nostro
modello di società. In questo senso, il documento contiene un forte
input anche per un'apertura culturale che i giovani debbono avere
non soltanto nei confronti dell'area francofona, ma direi a
trecentosessanta gradi nei confronti del mondo. È un investimento
in questo senso che consideriamo assolutamente importante, come il
continuare a investire attraverso un miglioramento del rapporto tra
l'istruzione e la formazione, affinché ci sia una maggiore
integrazione tra il mondo della scuola e il mondo del lavoro.
Il quarto punto è un argomento del quale credo anche nelle
Commissioni si sia trattato molto: l'inquadramento nella società
del personale che oggi è assunto dalla Regione con contratti
privatistici. Credo che questo sia un
focus
ed è da parte
nostra un'attenzione e un'assunzione di responsabilità nei
confronti di questi lavoratori. Abbiamo cercato di affrontare
questa materia immaginando di voler dare una soluzione a queste
persone in modo definitivo, ritenendo che da un punto di vista
normativo e contrattualistico non si potesse più mantenere questa
situazione. So che in Commissione è stato approfondito molto questo
tema, quindi non mi dilungo oltre e credo che il dibattito farà
emergere la necessità di fare un confronto anche su questo.
Abbiamo messo un punto specifico per quello che riguarda gli
investimenti che consideriamo strategici. Io non voglio dire che
gli investimenti in altri settori non siano assolutamente
strategici, perché non è così e nel bilancio, sul quale stiamo
lavorando, troverete da parte del Governo regionale la ricerca di
un'attenzione trasversale a tutti i settori che creano economia,
che creano lavoro, che creano occupazione. Qui abbiamo voluto però
dare un focus specifico per dire che ci sono degli investimenti in
settori che noi consideriamo trasversalmente strategici. Uno di
questi è il turismo, per il quale abbiamo voluto prevedere
nell'investimento sugli impianti sciistici uno dei motori
attraverso i quali sviluppare e garantire uno sviluppo, anche
economico, della nostra regione. Attraverso gli investimenti negli
impianti sciistici saranno assicurate delle azioni utili allo
sviluppo della pratica dello sci in tutta la nostra regione, con
tutto l'annesso che ne consegue.
Al tempo stesso abbiamo immaginato di irrobustire, come linea di
tipo politico, gli investimenti in agricoltura. Conosciamo e
riconosciamo l'importanza di questo settore per la nostra regione,
che ha caratterizzato nel corso dei decenni lo sviluppo del nostro
territorio. Oggi riconosciamo come vada risolto il concetto della
frammentazione della proprietà fondiaria in Valle d'Aosta, quindi
vorremmo investire su questa materia per giungere a dei
ragionamenti articolati e definitivi sui riordini fondiari. Al
tempo stesso consideriamo necessario dare degli input sui lavori in
agricoltura e sui cantieri, potenziando l'azione di tipo politico a
sostegno di questa materia.
Immaginiamo necessario investire nella sicurezza degli edifici
pubblici. Ne abbiamo parlato in modo approfondito ieri, affrontando
un tema specifico: l'assessore Baccega ci ha evidenziato da tempo,
insieme all'assessore Rini, la necessità di investire per
rispondere a una normativa che ci chiede investimenti in questo
senso, per garantire la messa in sicurezza degli edifici pubblici e
per rispondere alle norme antisismiche. Noi abbiamo l'intenzione di
investire in modo particolare sugli edifici delle istituzioni
scolastiche. Quindi l'argomento scuola ancora una volta, anche
sotto il profilo degli investimenti e dei lavori che si vorranno
fare, avrà un obiettivo di assoluta priorità. Questo si traduce
anche nel mantenimento delle scuole nelle località meno
avvantaggiate. C'è e ci sarà uno sguardo sulla città di Aosta, dove
vi è ovviamente una maggiore concentrazione e un raggruppamento di
classi. In generale, devo dire che gli investimenti sul patrimonio
regionale hanno l'obiettivo di un risanamento anche energetico
degli stabili, con l'obiettivo di ridurne i costi, di avere una
maggiore efficienza e di creare anche un maggiore
comfort
abitativo per chi ne usufruisce.
C 'è uno sguardo molto forte sulla tutela e sulla valorizzazione
dell'ambiente ed è anche questo un tema trasversale. L'ambiente
credo rappresenti, per una regione con le nostre caratteristiche,
una assoluta risorsa, quindi è necessario ribadire una volontà di
tutela. Questo va visto sotto diversi elementi: parliamo di aria,
parliamo di acqua, parliamo di territorio. L'ambiente ha molteplici
criticità e anche dei pericoli. In questo senso, approfondire un
ragionamento di conoscenza, ma anche di rispetto e di salvaguardia
e al tempo stesso di sviluppo del nostro ambiente, credo sia
assolutamente prioritario. Noi immaginiamo di proseguire negli
investimenti relativi alla prevenzione e alla mitigazione del
rischio idrogeologico, cercando di lavorare in questa direzione
anche sul bilancio; miglioriamo la qualità e la quantità di rifiuti
urbani attraverso la raccolta differenziata e cerchiamo di
migliorare la gestione dei rifiuti speciali; l'attuazione del piano
regionale di risanamento e miglioramento della qualità dell'aria e
il piano di tutela delle acque.
Ultimo capitolo, certamente non per importanza, abbiamo voluto
espressamente dedicarlo alla ferrovia, perché riconosciamo che
costituisce un sistema efficace ed efficiente di trasporto: è una
delle priorità alla quale tendere per questa regione, non soltanto
per il 2017. Noi vogliamo affrontare questo argomento: una
riflessione in questo senso va fatta e immaginiamo di ipotizzare
uno studio che permetta a questo Consiglio regionale di fare delle
valutazioni. Se non ricordo male, assessore Marguerettaz, lei è già
stato in Commissione per presentare un'ipotesi di lavoro: il Defr
anticipa questa volontà che l'Assessore competente non più tardi di
alcuni giorni fa ha espresso in Commissione.
Il documento contiene poi gli obiettivi della politica regionale
di sviluppo. Abbiamo voluto dedicare un capitolo particolare,
perché vogliamo evidenziare che oggi la capacità di ricerca dei
fondi passa anche attraverso la competenza di un ente come la
Regione di attrarre degli investimenti e di ricercare delle fonti
di finanziamento come sono i fondi europei. Credo che in questo
senso abbiamo fatto nel tempo un buon lavoro, raccordandoci con le
possibilità di finanziamento dei fondi europei che la Comunità
europea dà, e oggi la possibilità di avere dei fondi passa
fortemente anche attraverso questa nostra capacità.
Trovate un quadro tendenziale di finanza pubblica. Questo
abbiamo voluto scriverlo per evidenziare come dal nostro punto di
vista c'è sempre da tenere conto del rapporto con lo Stato. Meglio
di me potrebbe testimoniarlo il Presidente: è un rapporto del quale
va tenuto conto quando si fanno delle valutazioni e delle
programmazioni anche a lungo termine. Noi speriamo - lo diciamo con
molta prudenza - di poter considerare il 2017 un po' come un anno
ponte. Speriamo che questo possa essere considerato l'ultimo anno
di un certo rapporto di contribuzione forte, con cui abbiamo
contribuito fortemente al risanamento delle finanze pubbliche dello
Stato, e guardiamo con un po' più di ottimismo al 2018 per poter
avere una quantità di risorse più consistente e poter investire di
nuovo con più forza nel sistema economico regionale.
In ultimo, trovate delle linee di indirizzo rispetto ai soggetti
di rilevanza regionale. Qui abbiamo voluto inserire soltanto le
società a partecipazione diretta. Non trovate una fotografia nel
dettaglio: è stato voluto, perché abbiamo identificato gli
obiettivi che come Amministrazione regionale abbiamo dato a tutte
queste società. Non mi dilungo, perché so che la Commissione
competente ha audito anche i vertici di queste società, quindi
credo che sia stato utile per declinare e approfondire la
mission
che noi in modo volutamente sintetico abbiamo
richiamato qui.
Termino dicendo che tutte queste priorità trovano un fattore
comune che non vorrei apparisse banale e che è l'attenzione alla
persona. Credo che come Amministrazione regionale abbiamo
un'attenzione alla persona che, in un contesto così piccolo e
articolato come quello della Valle d'Aosta, deve poter essere
presentato in tutte le sue dinamiche vitali: di crescita, di
salute, di ambiente, di istruzione e di lavoro. Queste sono
declinate nel Defr nelle diverse fasce di età. Consideriamo la
persona al centro del nostro agire politico, non soltanto come un
utente di servizi, ma come un soggetto che deve essere da un lato
partecipe e dall'altro consapevole dei suoi diritti, come anche dei
suoi impegni.
Voglio anche dire che le priorità che abbiamo delineato,
certamente non esauriscono l'azione della Regione. Volutamente non
abbiamo connesso tutti gli argomenti che sono in discussione e
neanche tutte le problematiche, perché continua a essere per noi
punto di riferimento il programma di legislatura. Però questo era
un documento necessario per un
focus
che la legge ci obbliga
a fare, quindi noi cercheremo, nel momento in cui presenteremo il
bilancio, di assicurare le risorse per realizzare questi obiettivi,
per realizzare gli obiettivi di legislatura, perché questo
documento di programmazione finanziaria si inserisce nel solco già
approvato dal programma delle forze di maggioranza.
In questo documento noi evidenziamo le priorità e anche i
problemi. L'approccio che abbiamo avuto come Governo regionale - in
questo senso, Presidente La Torre, ringrazio la Commissione per il
lavoro di approfondimento che ha fatto con il Governo regionale - è
di presentare questo documento come una dichiarazione aperta, che
ha avuto lo scopo di comunicare al Consiglio le necessità, gli
obiettivi dell'Amministrazione regionale, i focus sui quali
riteniamo utile concentrarci maggiormente. Abbiamo richiesto un
atteggiamento aperto, dando la disponibilità a recepire e a
discutere tutti i contributi che chi ha voluto dare ha dato su
tutti i temi, nel senso di garantire una buona attività
amministrativa, risorse umane e finanziarie. Quindi ci siamo
presentati con questo atteggiamento di apertura e non tutto è
espressamente e puntualmente definito. Questa indeterminatezza
corrisponde a una nostra volontà di confrontarci con il Consiglio
regionale e con tutti coloro che hanno voluto e vorranno dare un
contributo su questo importante Documento di economia e finanza
regionale.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
L'illustrazione fatta dall'Assessore
credo abbia permesso di valutare nella sua completezza il documento
che è nelle vostre mani. Vorrei solo sottolineare due o tre aspetti
che credo debbano essere considerati nell'ambito di questa
discussione. Questo documento, come sapete, negli anni scorsi non è
stato presentato. Voi ricorderete che per un certo periodo ci sono
stati i cosiddetti Prefin, poi non a caso essi sono stati aboliti,
perché molte volte il dibattito che si faceva era superato dai
fatti che ci si ritrovava a discutere nell'ambito della legge di
bilancio e nel momento clou della legge di stabilità, chiamiamola
come volete. Pertanto questo documento, come ha ricordato
l'Assessore, ha voluto evidenziare dei punti che naturalmente sono
sintetici, perché è logico che scrivere "sviluppo economico"
comprende tutta una serie di dati e fatti che riguardano più
assessorati, in riferimento allo sviluppo dell'insieme della nostra
regione. Questo per dire che naturalmente oggi qui mancano alcuni
aspetti. Manca l'ufficializzazione della legge di stabilità dello
Stato, che possa portarci a dire che cosa succederà nel prossimo
bilancio, cioè se dal prossimo anno ci sarà il pareggio di
bilancio. È una cosa che era stata chiesta nei quattro punti
approvati all'unanimità da quest'aula, nel momento in cui avevamo
discusso della richiesta di arrivare al pareggio di bilancio. Lo si
era già chiesto per il 2017, lo abbiamo richiesto per il 2018 e
dovrebbe essere inserito nella legge, non ancora ufficializzata,
che porterà a questo sistema.
Teniamo conto che nel frattempo a livello di organizzazione
dell'assessorato c'è stato un cambiamento radicale.
L'armonizzazione ha comportato un lavoro pesantissimo e difficile
da parte della struttura, che ha dovuto cambiare completamente
sistema, con delle difficoltà legate anche al
software
di
applicazione. Lo dico perché questo è un fattore non indifferente
nell'ambito della futura la collocazione nel nuovo bilancio e nelle
poste che saranno in qualche modo evidenziate. Nel contempo, il
punto di riferimento sarà quello che nella legge di stabilità verrà
portato per il riconoscimento, ad esempio, dell'attuazione della
parte relativa all'applicazione dell'articolo 7 dell'accordo a suo
tempo firmato, per quanto riguarda i fondi delle accise. Qui non ne
abbiamo parlato, perché questo sarà oggetto di discussione e di
approfondimento nel momento in cui noi approveremo e discuteremo il
bilancio. Lo dico per completezza, perché questo naturalmente non
porta a delle cifre o a dei numeri, che sono poi l'oggetto vero
della finalizzazione dei fondi e quindi del
corpus
dell'approfondimento sulle tematiche. Noi adesso discutiamo di
questo o di quell'altro, poi però ci dovranno essere dei
riferimenti puntuali nell'ambito della legge che presenteremo e che
sarà discussa nel mese prossimo.
Un altro punto importante, che qui non abbiamo richiamato, è il
rapporto con gli enti locali. Anche questo è un discorso che sarà
specificatamente proposto e presentato nell'ambito della legge
finanziaria, laddove diremo che cosa sarà dato agli enti locali e
come verrà in qualche modo portata avanti la questione, tenendo
conto della legge 48 esistente, che però è cambiata di molto, sotto
il profilo del rapporto che noi ci troviamo a esercitare nei
confronti di questa norma nel suo insieme. In riferimento alla
legge 48, la discussione che facevamo era sul 95 percento
dell'Irpef, però in quel vassoio avevamo messo anche molte materie
che erano in qualche modo non prettamente di competenza dei Comuni:
questo è un altro aspetto di cui non discutiamo adesso ma nel
momento in cui verificheremo come cercare di attivare dei
meccanismi diversi. La discussione completa sarà fatta nel momento
in cui ci sarà il dibattito sulla legge di bilancio.
Oggi qui stiamo discutendo di indirizzi che, come tutti gli
orientamenti, hanno un senso che completa quello che già si sta
facendo. Su tutta una serie di settori si sta già attivando un
meccanismo che sta portando i suoi frutti e su cui si sta
lavorando. I settori della formazione, del lavoro e dell'inclusione
sociale sono impostati: sono i primi anni, si sta vedendo come
attivare un meccanismo che ci dia la possibilità di valutare nel
suo insieme qual è il sistema famiglia, che cosa si dà e qual è il
riflesso dell'Isee - utilizzato ormai in tutte le forme di
intervento regionale - che in qualche modo deve essere calibrato,
prevedendo i pro e i contro, che cosa succede, quali squilibri
potrebbe portare.
Sono discussioni che faremo nel momento in cui avremo i dati a
disposizione, ma questo volevo dirlo perché, quando parliamo di
indirizzi, ricordiamoci che manca il quadro completo, che ci sarà
con la legge di programmazione triennale del bilancio, laddove
avremo contezza di tutto quello che adesso stiamo dicendo. Mi
sembrava importante ricordarlo, perché altrimenti rischiamo di fare
una discussione che in qualche modo anticipa troppo quello di cui
non possiamo avere contezza, se non nel momento in cui verrà
presentato ufficialmente il bilancio nel suo insieme. Pertanto non
è in questo senso che dovrebbe svilupparsi il dibattito di oggi, il
quale invece dovrà essere legato ai punti programmatici che sono
stati spiegati.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Tutti i documenti nuovi hanno una loro
elaborazione. È la prima volta che affrontiamo un documento di
indirizzo, al di là dell'obbligo che ci viene dal livello
nazionale, ma tutto quello che permette a questo Consiglio e alle
Commissioni di potersi confrontare prima di confezionare la legge
finanziaria, che è un po' il simbolo del sistema regionale, secondo
noi va comunque in una direzione positiva.
Farò qualche considerazione su questo documento che ci avete
illustrato e presentato in Commissione. Ringrazio il Presidente
della Commissione e gli altri colleghi che comunque ci hanno
permesso di poter ampliare il dibattito, incontrare tutto il
Governo regionale e avere la possibilità anche di ascoltare qualche
esponente di società importanti all'interno del quadro regionale.
Nel mentre abbiamo avuto modo, anche grazie agli uffici, di
guardare e fare un po' i curiosi su cosa hanno messo in campo le
altre Regioni in questi mesi, proprio su questo documento di
indirizzo.
Io penso che, come dicevano molto bene sia il Presidente che
l'Assessore, oggi non sia il momento di parlare di numeri, ma di
idee e di indirizzi di natura politica: cosa si vorrebbe fare e che
tipo di priorità inserire all'interno di questo documento.
Permettetemi due battute iniziali: l'assessore Perron parlava delle
otto priorità, dei punti inseriti nel documento che, dal nostro
punto di vista, sono il proseguimento di quello che il Governo sta
cercando di fare. Il presidente Rollandin ha citato il settore
agricolo al quale si cerca di dare gambe e il discorso della
frammentazione: si dice, dal punto di vista dell'indirizzo
politico, che si vuole continuare e chiudere questa partita
iniziata. C'è un settore che forse viene declinato più degli altri
ed è la sanità, che all'interno del punto n. 1 di questo documento
entra un po' più nel merito. Per quanto riguarda gli altri settori,
ci sono dei passaggi che possiamo valutare positivamente a livello
di principio.
La seconda considerazione è sulla partita più delicata.
Tralasciamo l'inquadramento che tutti conosciamo, con i numeri
macro del nostro sistema Valle d'Aosta all'interno del sistema
nazionale e internazionale. Due sono le direttrici principali e la
prima è il sostegno all'individuo. Mi sembra che ci sia la volontà
da parte di questo Governo, per quanto riguarda l'attenzione alla
persona, di fare una pulizia: bisogna porre sul tavolo gli aiuti
che si mettono in campo e fare una radiografia ben fatta, cosa sta
facendo il pubblico, dove possiamo ancora intervenire, chi paga che
cosa in base al reddito e qual è la qualità del servizio. Questa mi
sembra un po' la filosofia. La seconda direttrice importante è come
creare occupazione e sostenere l'imprenditoria: l'altra sfida
grossa è su questo. Le nostre imprese in Valle d'Aosta sono 11.300,
le partite Iva, da quelle più grandi strutturate al singolo
artigiano.
Non vorrei entrare nel merito di ciascuno dei punti, se non per
il n. 1 concernente la sanità, sul quale probabilmente l'Assessore
ha voluto spingersi un po' più avanti dal punto di vista politico.
Per quanto riguarda gli altri punti, mi sembra che siano un po' la
traduzione di quello che è stato fatto e che si sta facendo in
questi anni. Poi, c'è il punto n. 4 su cui mi soffermo brevemente,
ma sul quale torneremo, perché ci sono degli ordini del giorno e
degli emendamenti puntuali, che è inutile illustrare adesso nella
discussione generale. Per il punto n. 4, a differenza di tutti gli
altri settori per i quali si parla solo di indirizzi macro, si
entra a gamba tesa. Si dice: fermiamoci un attimo! Qui abbiamo una
anomalia che dobbiamo mettere a posto entro la legge finanziaria e
vi diciamo anche come farlo.
Sul punto n.4 abbiamo già avuto modo di sentire nuovamente la
Presidenza della Regione e i sindacati, perché probabilmente la
strada non è ancora definita completamente, però mi piacerebbe
provare a fare un passo indietro. Abbiamo avuto modo, grazie ai
colleghi di maggioranza, di avere una risposta puntuale in
Commissione: non c'è a oggi nessun obbligo. Quindi, la fretta non
sia cattiva consigliera, perché invece qui si dice già che bisogna
trovare una soluzione. Siamo d'accordo che si debba trovarla, ma
probabilmente qui si parla di aprire una finestra o una porta per
il comparto unico, per tutti i dipendenti delle partecipate
controllate direttamente o indirettamente. Come dire: se si
affronta la questione delle migliaia e migliaia di persone che
hanno il posto di lavoro nella pubblica amministrazione, a maggior
ragione se a tempo indeterminato, allora io dico di mettere sul
tavolo tutto il sistema Valle d'Aosta pubblico e parapubblico.
Questa è la proposta che noi facciamo come gruppo, insieme ai
colleghi di opposizione, dopo aver audito su questo tema
attentamente tutti gli attori, perché noi diciamo che non c'è
nessun obbligo amministrativo, a meno che ci sia invece una volontà
di natura politica, per cui qualcuno dice di voler fare questa cosa
adesso e dice anche come. Su questo torneremo successivamente con
gli emendamenti e gli ordini del giorno che vi abbiamo
proposto.
Qualche considerazione di natura politica. A proposito degli
indirizzi di questo documento, non possiamo dire che tutto va male
e che è tutto negativo, perché non sarebbe vero, tant'è che ho
iniziato l'intervento dicendo quello che il sistema Valle d'Aosta
sta mettendo in campo. Quello che invece cerco adesso di
illustrarvi è cosa, noi come gruppo consiliare, avremmo inserito,
dal punto di vista politico e senza aggiungere numeri, all'interno
di questo documento di indirizzo, oltre a quello che avete scritto
voi, a parte il punto n. 4 che citavo poc'anzi.
Le altre Regioni a statuto speciale, le Province e anche le
Regioni a statuto ordinario finalmente stanno provando a mettere in
campo un discorso di cambio generazionale nel sistema pubblico,
mentre in questo documento non c'è nessun tipo di indirizzo di
natura politica che dica di mettere in campo una staffetta
generazionale, di trovare dei modi per accompagnare persone vicino
alla pensione e trovare dei modi per poter creare occupazione.
Non c'è nessun indirizzo, secondo noi, dal punto di vista
politico, assessore Perron, sulle politiche fiscali. Va bene quello
che state facendo oggi per sostenere l'imprenditoria piccola, media
e grande, ma all'interno di questo documento cosa c'è? Vogliamo
assumerci queste competenze e poi internamente giocarci la partita?
Assumercele vuol dire poi essere responsabili di sgravi e di
deduzioni, in modo da far ripartire non solo l'economia, ma tutto
questo vuol dire posti di lavoro, rilancio e creazione di
occupazione. Nel documento c'è pochissimo, quasi nulla, dal punto
di vista politico. Non metterò in campo neanche un numero, perché
non è il momento: oggi su questo documento è il momento della
politica, degli indirizzi e delle idee.
Sulla semplificazione, collega Perron, qualche mese fa avete
provato a inserire all'interno di un dicastero lo sportello unico
per le imprese agricole. Lo sappiamo tutti che non sta dando dei
grandi frutti; non so se lei ne è a conoscenza, assessore Perron.
Su questo, ad esempio, sarebbe stato bello che dal punto di vista
politico ci fosse stato un indirizzo più robusto, più forte, che
andasse in una certa direzione.
C'è un altro elemento che avremmo gradito leggere tra gli
indirizzi. Lei prima ci ha detto che abbiamo avuto modo di audire
qualche società partecipata all'interno della Commissione: è vero,
ma le assicuro - poi magari qualche collega della maggioranza spero
che esprima la sua posizione - che una delle due audizioni è stata
a dir poco imbarazzante e sto parlando di quella con i vertici di
Inva. Probabilmente dovremo occuparci tutti come Consiglio a
trovare delle soluzioni, anche rapide, per questa nostra società,
che è stata inserita all'interno del documento proprio perché
dobbiamo rilanciarla, perché dobbiamo rivedere la sua
mission
e la sua organizzazione interna. Mi sembra che ne
avevamo discusso anche con il Presidente della Regione qualche mese
fa: non so quale termine usare per dire che va rilanciata, rivista,
riorganizzata, rimotivata, perché altrimenti qui ci scappa di mano.
Vi assicuro che l'audizione che abbiamo fatto è stata veramente
molto imbarazzante, tant'è vero che nessun collega (eravamo sedici
o diciassette in quell'incontro) ha fatto domande dopo aver audito
i vertici della società. Poi, abbiamo avuto modo di sentire i
vertici della casa da gioco, che ci hanno detto che loro fanno il
possibile, però all'interno di questo documento mi sembra ci sia un
atteggiamento rinunciatario sulle criticità di queste società così
importanti.
Parlando sempre e solo dal punto di vista dell'indirizzo
politico, abbiamo ancora due grosse criticità. Abbiamo una
Pépinière d'Entreprises Espace Aosta che fatica a decollare: anche
su questo magari qualche idea, qualche spunto non sarebbe stato
male all'interno del documento. L'altra, la conosciamo tutti, è
nella zona della media Valle: l'ex Tecdis. Sono
location
logisticamente importanti sulle quali qualche
flash
in più
all'interno di un documento di indirizzo non ci sarebbero
dispiaciuti.
Riprendo il passaggio che ha fatto poc'anzi il Presidente sul
discorso degli enti locali. Domani probabilmente il Governo
regionale approverà la bozza della legge finanziaria: a livello di
tempistica, se non domani sarà il prossimo venerdì. Quindi vuol
dire che, com'è normale, oggi stiamo discutendo su un indirizzo di
natura politica e l'esecutivo sono settimane o mesi che sta
confezionando la legge finanziaria con i numeri. Se poi dico delle
cose errate, qualcuno mi riprenda: oggi discutiamo gli indirizzi
del triennio 2017/2019 e domani l'esecutivo regionale scaricherà i
desiderata
di oggi all'interno del bilancio triennale. Non è
così? Domani o il prossimo venerdì, per dire che non sarà fra due
mesi, ma fra qualche giorno o tra una settimana il Governo
regionale approverà la bozza della legge finanziaria.
Sul tema degli enti locali vorrei solo aggiungere una criticità,
che vediamo dal nostro punto di vista: come migliorare le
difficoltà che hanno i Comuni con la società Inva e la cabina di
regia che si occupa di fornitura di servizi e di appalti. È una
criticità che c'è stata segnalata da più parti e, ripeto, io penso
che questo sia il luogo giusto per reperire le soluzioni a delle
difficoltà di rapporto e anche di
modus operandi
nel metodo
di lavoro.
Ultime due considerazioni per quanto riguarda il settore
agricolo. Voi sapete quante volte ci siamo battuti in quest'aula,
cercando di sollecitare la messa a punto della frammentazione della
proprietà fondiaria in Valle d'Aosta, e siamo ben contenti e lieti
che a pagina 33 si vada in questa direzione, ma non dimentichiamoci
di tutta la filiera, oltre al discorso della frammentazione che
dobbiamo mettere a posto. Apprezziamo il fatto che avete inserito
una pagina intera sulla frammentazione della proprietà fondiaria,
ma dato che le criticità del settore sono altissime, sinceramente,
assessore Testolin, ci sarebbe piaciuto leggere su questo tema
qualcosina in più sulle sfide dei prossimi mesi e dei prossimi anni
in questo ambito, che comunque ci sembra molto in difficoltà.
Volutamente non ho illustrato gli emendamenti che abbiamo
proposto, che vanno nella direzione che ho cercato di chiarire sui
diversi temi: dalle politiche fiscali agli incontri che abbiamo
fatto con le società partecipate. Per l'ambito della formazione, il
fatto che non ci siano obblighi al paragrafo 4, rappresenta
un'apertura frontale che fate al comparto unico, perché stiamo
parlando di personale a tempo indeterminato. Gradiremmo, se non c'è
nessun obbligo, che allora a quel punto si possano avere sul tavolo
le carte di tutto il comparto pubblico regionale, e io dico anche
parapubblico, per prendere delle grandi o piccole decisioni. Poi,
nel merito puntuale avremo modo di entrare con gli ordini del
giorno e con i numerosi emendamenti che abbiamo presentato.
Termino dicendo che, dato che lo Stato ci ha obbligato a
confezionare questo documento, è un po' come quando i docenti
universitari, il professore alle superiori o le maestre alle
elementari ti obbligano a fare un conto: sarebbe stato uno scatto
d'orgoglio e di intensità condirlo di idee e di prospettive,
mettendo degli indirizzi che andassero oltre l'ordinaria
amministrazione. Ho cercato anche di veicolare quei messaggi
positivi che in certi settori si stanno mettendo in campo, ma solo
con quelli, dal nostro punto di vista, non c'è quel plusvalore per
riorganizzare la società valdostana e la qualità della vita della
comunità, in modo che non ci sia una Valle d'Aosta a tre velocità.
Non vorremmo che la qualità della vita e il benessere nelle grandi
stazioni, dove probabilmente sono più alti, fossero diversi
rispetto a quelle zone dove ci sono meno richieste di posti di
lavoro e cittadini che hanno meno opportunità: è naturale, ma tocca
a noi cercare di compensare e aiutare. Questa è la sfida: non ho
detto che ho la ricetta completa, ma la sfida è questa. La terza
velocità, che secondo me riduce in questo momento le possibilità, è
indubbiamente in una zona che attualmente soffre un po' più delle
altre, che è la bassa Valle.
Non è una critica quella che faccio, ma una considerazione. Ci
sono offerte di posti di lavoro, benessere, qualità della vita,
garanzie, località di grido che stanno tirando il sistema turistico
Valle d'Aosta, e bisogna riconoscere che ci sono cose che vanno
bene e che funzionano, con investimenti mirati che fanno rete e
che, di conseguenza, fanno ricadere anche delle risorse all'interno
del bilancio regionale. C'è una seconda fascia che soffre un po' di
più, la quale probabilmente è meno turistica e alla quale viene a
mancare comunque la benzina pubblica, a seguito dei tagli che ci
sono stati a livello regionale: è quella parte che deve essere
compensata o, comunque, per la quale dobbiamo inventarci nuove
ricette. Infine, facciamo bene attenzione alla terza fascia della
Valle d'Aosta a livello di velocità, quella più penalizzata in
questo momento: dai dati, dalle simulazioni e dalle proiezioni che
abbiamo cercato di mettere insieme, si tratta soprattutto della
vallata centrale della bassa Valle, dove in questo momento c'è più
fame di lavoro. Io penso che tocchi a noi, dal punto di vista
politico e non numerico, di creare delle soluzioni alternative e
delle prospettive, in modo da dare delle risposte puntuali.
Sicuramente la disoccupazione in Valle d'Aosta ha un valore tra i
più bassi d'Italia, dopo Bolzano, Trento e l'Emilia-Romagna, ma
comunque si avvicina molto alla doppia cifra e quindi io penso che
sia compito nostro trovare delle soluzioni. Una potrebbe essere
quella delle politiche fiscali.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Siamo rimasti davvero pochi di minoranza,
però era interessante capire se c'era un pensiero o almeno qualche
espressione da parte della maggioranza, oltre alle presentazioni
dell'Assessore e del Presidente. Ma non è un problema.
Ho ascoltato con molta attenzione quanto è stato illustrato
dall'Assessore e dal Presidente. La prima considerazione che faccio
è che mi pare evidente la difficoltà con cui lei, Assessore, ha
cercato in circa venti minuti di illustrare un documento vuoto, a
mio modesto parere, un documento che dovrebbe esprimere quegli
indirizzi e soprattutto quella programmazione in vista del prossimo
triennio. Nessuno, Assessore e Presidente, pretendeva di avere
un'anticipazione del bilancio regionale, però un documento di
programmazione lei capirà che ha davvero poco senso presentarlo
alla vigilia dell'approvazione del bilancio. Questo documento
andava presentato, come hanno fatto altre Regioni, a marzo o ad
aprile. Possiamo capire la difficoltà, che e il Presidente ha detto
correttamente, di formulare questo primo Defr, ma se abbiamo dovuto
aspettare fino a pochi giorni fa per avere questo documento, io le
dico in tutta sincerità che avrei pensato di ricevere un documento
pieno di contenuti e di proposte. È chiaro che un documento
propedeutico al bilancio doveva avere un iter e una condivisione
molto più larga, doveva dare degli indirizzi che poi dovevano
essere recepiti all'interno di quel bilancio che tra poco tempo il
Governo ci presenterà.
L'impressione è che si sia svolto un compitino senza entusiasmo.
La cosa che veramente mi preoccupa è che da questa analisi nasce
una rappresentazione non di prospettiva, come io penso la Valle
d'Aosta meriterebbe e si aspetterebbe, ma di rassegnazione. Vi
chiedo se questo è il messaggio di progettualità, se queste sono le
vostre idee, la vostra programmazione per uscire dalla crisi.
Perché è indubbio che la crisi in Valle si sente, è palpabile, la
perdita di occupazione soprattutto nel settore edile è una triste
realtà, non solo valdostana peraltro, però anche in Valle d'Aosta
ha modificato pesantemente il settore degli artigiani e delle
piccole imprese.
Io mi sarei aspettato che in questo documento ci fossero le
ricette per uscire dalla crisi, ma anche per cambiare un modello a
partire dal 2017, che a mio modesto parere, come ho già ripetuto in
quest'aula, doveva cambiare già dal 2010, quando il sistema di
autofinanziamento della Regione era riferito esclusivamente, o
quasi, alle entrate fiscali senza più l'Iva di importazione a
compensazione. Anche a seguito di tutta una serie di sentenze a noi
non favorevoli, abbiamo visto che c'è stata una diminuzione della
fiscalità e questo è indubbio che in prospettiva preoccupi. Le dico
in tutta sincerità, Assessore, che questa penso sia un'occasione
persa dal Governo, ma anche per questa maggioranza, di dare
un'immagine diversa e coerente con quello che io definii un
programma di governo ambizioso. Siamo a un anno e mezzo dalla fine
della legislatura e penso in tutta sincerità che questa fosse
l'ultima occasione, per far capire ai cittadini e soprattutto per
dare loro un'immagine diversa di un cambio di rotta, di un cambio
di sistema, di un cambio di metodo.
Toccherò alcuni punti del vostro programma di governo. Si
parlava di miglioramento del sistema creditizio valdostano, delle
modalità di sostegno di finanziamento alle famiglie, dei settori
produttivi: non c'è nulla di palpabile in tutto questo. Noi
presenteremo un ordine del giorno che discuteremo proprio per
cercare di dare un'immagine diversa. Noi abbiamo avuto in audizione
il Presidente della Chambre valdôtaine Rosset, che ci ha detto che
una delle difficoltà che c'è in questo momento nel sistema
valdostano è la liquidità. Su questo non c'è nulla di concreto.
La nuova legge sugli appalti. Sono emerse e ci sono delle grosse
novità a livello nazionale, ma qua non si vuole dare nessuna
indicazione chiara, nessun impegno preciso sulla volontà di
modificare un sistema. Non è tutta colpa della Regione, ma anche di
un sistema nazionale che centralizza con centrali di acquisto e
stazioni appaltanti, però la realtà di fatto è che gli appalti
stanno andando regolarmente fuori dalla Valle d'Aosta e questo non
può che causare dei danni immediati, perché quando aggiudichiamo a
una ditta fuori Valle, il giorno stesso della firma del contratto
perdiamo l'Iva e tutte le altre conseguenze. Però su questo non si
sono voluti prendere impegni. Abbiamo chiesto di sottoscrivere un
protocollo con le organizzazioni sindacali fissando dei paletti, ma
invece no: quello che ha fatto la Regione Piemonte non ci
interessa. Avrei gradito in questo documento capire cosa interessa
veramente alla Regione.
Si è parlato di regionalizzazione della scuola valdostana, ma se
non lo scrivete e non vi prendete l'impegno in questo triennio,
quando pensate di farlo per andare in questa direzione?
Si è parlato di sicurezza e di controllo preventivo del
territorio e ci sono state negli anni delle iniziative molto
importanti. Non se ne parla, non si sa se si vuole andare nella
direzione di continuare, perché in questo momento una delle
difficoltà che esiste ancora è la microcriminalità. Per fortuna non
abbiamo grandi fenomeni di criminalità, però la micro esiste
ancora.
Abbiamo liquidato il discorso dei trasporti in una riga e mezzo
in riferimento esclusivamente alla ferrovia, ma non si parla del
futuro o delle prospettive. Noi vorremmo capire anche qual è
l'orientamento futuro per il trasporto su gomma: un indirizzo su
questo, a mio parere, doveva esserci all'interno del documento.
Le autostrade. Sappiamo che una forza politica di maggioranza
vuole avviare un'azione a livello di Comunità europea per provare a
difendersi da una vessazione (io non ho più altri termini): è
condivisa, è una iniziativa del tutto estemporanea di una parte
della maggioranza? Non lo so. Magari ci sono altri accordi, di cui
non è conveniente in questo momento mettere a conoscenza i
cittadini valdostani.
Lo sviluppo delle politiche energetiche, la valorizzazione e
l'attuazione della
mission
di CVA. Decidete adesso cosa
volete eventualmente cambiare all'interno? Siamo a un anno e mezzo
dalla fine della legislatura: se lo fate nel prossimo Defr, è
campagna elettorale, ma non è più un discorso di dare degli
indirizzi per un triennio.
Progressiva riduzione delle società oggi esistenti. Anche qua
presenteremo qualcosa, perché ci pare che sia il minimo dovuto,
tenuto conto che in altri Defr - e vi leggerò anche quali - c'è
stato ed è previsto qual è l'iter per mantenere o dismettere queste
società.
Riforma e rilancio dell'agricoltura, recupero terreni non
coltivati e tutto il discorso legato alla produttività. Qua c'è un
articolo in cui indubbiamente qualcosa si dice, anche se non ci
sono impegni precisi.
Gli enti locali. Presidente, lei ha toccato l'aspetto, che sa
starmi particolarmente a cuore, della certezza delle risorse. Da
quello che ho capito, probabilmente si interverrà sulla legge 48
che in questi anni - come giustamente ha detto - ha finanziato di
tutto e di più, anche gli enti locali. Però qualche elemento in più
sulla volontà di garantire certezza di risorse, dando come
indirizzo l'obiettivo a cui si vuole arrivare? A me pare veramente
riduttivo il discorso di demandare tutto alla legge finanziaria,
quando sappiamo che poi i tempi per eventuali modifiche e per
intervenire sono molto limitati.
Il casinò. Si diceva del mantenimento della proprietà pubblica e
della valutazione del modello di gestione privata. Anche su questo:
se in un Defr non scrivete della società che in questo momento è
forse quella più in sofferenza! Ditelo, scrivetelo se intendete
ricapitalizzare, se intendete andare eventualmente verso un modello
di gestione privata. Se non date un indirizzo, rimane un'incognita,
rimane un obiettivo che non è chiaro a nessuno.
Assistenza agli anziani. Secondo me è assolutamente interessante
che si voglia avere un'immagine chiara della situazione del
welfare
, degli anziani e del sociale, ma magari era
interessante avere un passaggio che desse qualche indicazione in
più su quale sia la volontà di mantenere le risorse. Il Defr del
Piemonte - faccio un esempio qui vicino - dice che per il settore
del welfare, anziani e sociale saranno mantenute le stesse risorse
dell'anno precedente; non mette delle cifre, ma si prende un
impegno politico di mantenere le risorse. Noi sappiamo che l'anno
scorso, per mantenere il welfare e per pagare gli stipendi, è stata
fatta un'operazione attingendo agli avanzi dei Comuni, per cui sono
molto preoccupato su cosa succederà l'anno prossimo, perché non
avete più questo salvadanaio. Un impegno politico su questo lo si
vuole scrivere in questo Defr?
La regionalizzazione del catasto. Sono anni che ne parliamo, ma
magari appena un cenno per di dire che ci saremmo mossi in questa
direzione! Non vado oltre, perché ci sarebbero altre cose da dire,
ma avremo modo di intervenire ancora sugli ordini del giorno e
sugli emendamenti.
Gli ultimi due punti di questo Defr che volevo toccare sono
riferiti al quadro tendenziale della finanza pubblica per l'anno
2017. Voi correttamente ricostruite la quantificazione del
contributo per il risanamento della finanza pubblica, che è un
passaggio che ha colpito duramente le finanze regionali, su questo
non c'è ombra di dubbio. Però a un certo punto dite che l'importo
da accantonare per l'anno 2017 è pari a quello del 2016 e vale 243
milioni di euro, perché la sentenza n. 77 la Corte costituzionale
ha ribadito che lo stesso contributo sarà ridotto dopo il 2017. Voi
citate la sentenza della Corte costituzionale n. 77 che alla fine,
rigettando il ricorso della Regione, dice che l'accantonamento
cesserà di essere dovuto in ogni caso nel 2017, ma forse con un po'
troppa fiducia non menzionate la legge di stabilità 2016 dello
Stato, che di fatto proroga anche al 2017 questo contributo. C'è,
poi, un'altra sentenza successiva della Corte costituzionale,
secondo cui l'accantonamento cesserà di essere dovuto in ogni caso
nel 2018. Per cui, noi abbiamo delle sentenze della Corte
costituzionale che di anno in anno prorogano l'agonia delle finanze
della Regione.
A me sarebbe piaciuto che all'interno di questo Defr si tenesse
fede all'impegno preso in quest'aula - al di là della lotta del
tutto legittima di porre fine a questo prelievo forzoso;
chiamiamolo come vogliamo, perché poi sono soldi che non vengono
dati - di avviare un'azione per andare a ridefinire i parametri con
cui questa compensazione verrà eventualmente addebitata a ogni
Regione e Provincia a Statuto speciale. Noi di quello non abbiamo
più sentito nulla, non c'è neanche un impegno politico e a noi
applicano comunque il sistema SIOPE, che è un impianto vessatorio.
A nessun livello c'è una legge finanziaria che dica: se voi Regioni
a Statuto speciale non trovate un accordo, si applica il metodo
SIOPE. Ma negli accordi politici che avete fatto fino adesso con il
Governo Renzi, non si poteva mettere anche questo in ballo? Se non
c'è una modifica a livello di Stato, certo che nessuno modificherà.
Io non penso che Trento e Bolzano siano così entusiaste di
accollarsi una parte per far pagare meno la Regione. Però la
conseguenza è che noi abbiamo avuto un meno 40 percento di risorse
sul bilancio, mentre Trento è sotto il 10 percento. Queste sono le
realtà di fatto! Leggetevi i bilanci di Trento degli ultimi cinque
anni e confrontateli con i nostri. Io dico che ci vogliono impegni
e accordi politici: di questo dovete discutere, mentre il resto è
una discussione infruttuosa per i valdostani e per le finanze
regionali.
Concludo con il punto n. 4 delle specifiche priorità, sul quale
chi mi ha preceduto ha già detto, penso in maniera esauriente, che
sarà oggetto di emendamenti. Questo è un punto che non ha nessun
riscontro legislativo. Abbiamo fatto un iter di audizioni, dove
abbiamo chiesto ai vari Assessori e al Presidente qual è la
motivazione o il riferimento giuridico per cui dobbiamo procedere a
questa razionalizzazione. Gli Assessori ci hanno detto che non è
loro competenza, per cui non sanno quale sia il riferimento
giuridico. Chi eventualmente sapeva, ha fatto riferimento al
decreto legge n. 78 che non c'entra nulla, perché è riferito al
problema del precariato.
A mio parere bisogna probabilmente guardare i vari tasselli che
si sono svolti in questi ultimi periodi di legislatura. Mi
riferisco soprattutto al tentativo infruttuoso, fatto un po' di
tempo fa, di mettere in discussione l'assunzione di personale del
comparto assunto a tempo indeterminato, relativamente ai servizi
per gli anziani, gli Oss. Si è fatto un ripensamento e
fortunatamente si è fatta una marcia indietro. Adesso si rimette in
discussione per la prima volta gente assunta a tempo indeterminato.
Se il problema è una scelta politica, ditelo, ma non fate
riferimento a testi di legge che non trattano questo. Se è un
problema da mettere a posto, studiate una soluzione e proponetela,
ma non entrate a gamba tesa prendendo una scusante e dicendo che il
problema è il decreto legge n. 78, perché quel provvedimento non
parla di questo. Se le problematiche sono altre, se ne parli, però
che emerga chiaro che non si mette in discussione il ruolo del
personale di comparto e degli assunti a tempo indeterminato. Non è
che si può pensare di scrivere un principio come questo - a mio
parere, poi magari sbaglierò - perché il personale assunto a tempo
indeterminato, che sia con contratto di comparto o con contratto di
carattere privatistico, ha diritto di essere tutelato: questo lo
ripeto e lo ripeterò all'infinito.
Per quello che riguarda il riferimento alle difficoltà che lei
prima, Presidente, ha espresso sulla predisposizione di questo
documento, possiamo anche capirlo, però sinceramente quello che non
comprendo è perché ci troviamo di fronte a un contenuto vuoto. Il
tempo che ci hanno dato andava usufruito per riempire questo
contenitore, per dare delle indicazioni precise. Questo è un
documento sicuramente di programmazione e di indirizzi, ma non è un
atto da banalizzare. Questo è un documento che si condivide nel
metodo, negli indirizzi, nei contenuti, nelle prospettive future
per la Valle d'Aosta, oppure, come nel mio caso, è un documento che
si respinge al mittente. A mio parere, non esiste e sarebbe senza
giustificazione un eventuale voto favorevole condizionato, perché
ritengo che sarebbe una non assunzione di responsabilità, di cui la
Valle d'Aosta in questo momento non ha assolutamente bisogno.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Mi riferisco subito alle parole del
presidente Rollandin quando dice che è sostanzialmente un documento
programmatico, che però non è completo e ci sono delle cose che lui
stesso ha ammesso non sono state inserite. Io aggiungerei che ci
siamo scordati tantissime cose, non qualcosa. In particolare, una
cosa che è mancata, è sicuramente stato il confronto con le parti
sociali, perché in audizione abbiamo ascoltato i sindacati venuti
espressamente solo per il punto n. 4. Non sono stati coinvolti
minimamente, forse non dovevano essere neanche coinvolti, però
quando si fa un documento di sviluppo e di indirizzo di una
regione, probabilmente bisognerebbe sentire tutte le parti
sociali.
Con questo non sto difendendo i sindacati, ma sto solo dicendo
che andava fatto un discorso molto più ampio rispetto a quello che
si è fatto, anche perché questo documento è ridotto ai famosi punti
già citati, che poi alla fine sono otto paginette. C'è una bella
parte relativa ai dati, ma questa si poteva metterla, non metterla
o comunque ridurla molto, per cui alla fine sono otto paginette.
Degli otto punti, in realtà ce ne sono sette, perché l'ottavo è
perlomeno ridicolo. Lo leggo solo perché così ne abbiamo conto
tutti, riguarda la ferrovia e dice: "La ferrovia che costituisce
una priorità per l'anno 2017, sarà oggetto di uno studio per la sua
utilizzazione e integrazione con l'intero sistema del trasporto
pubblico". Va beh, meno male! Poteva anche andare peggio e non
esserci neanche questo. Fortuna che c'è una proposta di legge
popolare, che se va avanti così penso diventerà referendum, con la
quale finalmente avremo un'idea chiara di cosa fare sulla
ferrovia.
Per quanto riguarda invece gli indirizzi che mancano, ho scritto
insieme ai colleghi di opposizione, il gruppo ALPE e il Gruppo
misto, sia degli emendamenti che degli ordini del giorno. In
realtà, sono stato tentato di riscrivere quelle otto paginette e
per un momento ho pensato: quasi quasi le rifaccio, le faccio a
modo mio e le propongo all'aula che deciderà cosa fare. Però poi mi
sono detto che, se non hanno nessuna idea, tutto sommato vuol dire
che a loro va bene così. Stiamo parlando delle idee di sviluppo
della nostra regione, ma qui non ne vedo.
Come si fa a immaginare che lo sviluppo di una regione possa
dipendere da queste quattro frasi messe qui dentro? Sono un po'
estremista quando faccio questi ragionamenti e voi potreste dire
che qualcosa di buono c'è: sistemiamo le scuole, facciamo la pista
ciclabile. Va bene, però non è neanche il minimo sindacale: siamo
sotto il minimo sindacale! Anche perché pare strano, oltre alla
questione dei precari, o meglio, degli assunti a tempo
indeterminato che però vogliamo far diventare precari, questione di
cui parleremo in maniera più diffusa, c'è per esempio un passaggio
che mi ha sorpreso parecchio, che è quello di finanziare gli
autobus elettrici o comunque non inquinanti. Ricordo che a dicembre
dell'anno scorso questa Giunta ha approvato un allungamento della
durata media della vita degli autobus, che è passata da sei a
diciotto anni. E adesso gli regaliamo altri autobus? Parliamone!
Sono soldi pubblici e potremmo fare un ragionamento anche su
questo. Poi non mi si venga a dire che sono contrario agli autobus
non inquinanti, perché mi viene quasi da ridere. Infatti c'è una
proposta che non dice di non darli, ma dice di fare un controllo
più approfondito su come diamo questi soldi.
Tutto questo per dire che è un documento secondo me
assolutamente insoddisfacente e non credo che sia all'altezza
neanche di quello che dovrebbe esprimere la Giunta, e di questo mi
dispiace. Io penso che voi dovreste esprimere dei documenti
superiori a quello che c'è scritto qui. Capisco che se scrivete una
cosa qui, poi dovete farla e quindi questo vi frena un po', per cui
cercate di essere un po' più risparmiosi, però qualche linea di
indirizzo su un piano triennale bisogna darla! Quando si parla di
lavoro, bisogna porre l'accento anche sulle categorie che non ce la
fanno, tipo gli
over
50, oppure l'imprenditoria e la
microimprenditoria che sta morendo. C'è anche la questione del fare
un'azione unica per tutti gli aiuti fatti dalla sanità, è una cosa
di cui parliamo ormai da un paio d'anni abbondanti qui dentro.
Quindi alla fine non c'è praticamente quasi nulla di nuovo, per non
dire nulla.
Il mio voto è stato contrario in Commissione e sarà contrario in
quest'aula, nonostante magari possa essere approvato qualcuno degli
emendamenti, perché nel complesso è un documento secondo me
totalmente insufficiente. Considerate che in altri Consigli
regionali i miei colleghi parlano in aula di questo documento per
un mese abbondante, perché è un provvedimento effettivamente
estremamente pesante e importante, noi invece l'abbiamo ridotto a
una discussione velocissima e soprattutto di quattro paginette,
anzi, otto.
Presidente -
Ha chiesto la parola il consigliere
Bertschy, ne ha facoltà.
Bertschy (UVP) -
Abbiamo atteso un attimo, perché il
collega Gerandin ama parlare per ultimo, ma per una volta ho
preferito parlare dopo di lui per sentire il suo intervento. È
un'abitudine che ha anche in Commissione: gli viene più facile
raccogliere gli interventi e dopo esprimersi. Questa volta abbiamo
sentito lui e ora ci esprimiamo noi. Scherzo, ma a volte ci sta
anche che ci sia la possibilità, prima di fare un intervento, di
capire qual è il quadro dei gruppi che lavorano con un ruolo
diverso dal nostro.
Io devo dire che ho sentito tre interventi assai diversi, anche
negli obiettivi e nei termini, che d'altronde rappresentano un po'
lo spirito e l'attenzione politica rispetto a certi problemi. Ho
colto con soddisfazione l'intervento del collega Chatrian, che è
riuscito a criticare il documento, ma a dargli anche una
prospettiva rispetto a obiettivi e contenuti. Cosa che hanno fatto
anche gli altri due colleghi, tuttavia limitandosi, a mio avviso, a
quello che è alla fine un ruolo preciso, però che in questo momento
credo ci debba vedere un po' tutti coinvolti a fare qualcosa di
diverso e di rilancio. Va bene l'averci ricordato tutto il
programma elettorale - il mio non vuole assolutamente essere un
giudizio - però la difficoltà di questo primo Defr è evidente, come
è palese che non siamo soddisfatti, per quello che mi riguarda, del
come ci siamo arrivati. È stato fatto un po' di corsa, con un
lavoro fatto soprattutto negli ultimi giorni e non è ancora
quell'impegno corale che una maggioranza come questa potrebbe e
dovrebbe esprimere. Noi lo ribadiamo: da parte del UVP, la volontà
di lavorare con un atteggiamento sempre più positivo e per dare
energia al lavoro in maggioranza è evidente e l'abbiamo detto un
po' in tutte le sedi.
È stato anche difficile capire come costruire questo documento,
perché da parte delle strutture finanziarie ci è stato chiesto di
lavorare su un testo sintetico, su poche linee strategiche. Io ero
presente nella Conferenza dei Capigruppo e i gruppi politici hanno
portato invece contenuti più lunghi, che poi non era possibile
legare fra loro. Quindi questo è un primo Defr che sconta le
difficoltà anche organizzative che non dobbiamo assolutamente
negare, perché giustamente diventa un documento pubblico, sul quale
si viene giudicati e sul quale si può anche arrivare oggi in aula a
dire più o meno la soddisfazione riguardo al lavoro fatto. È un
documento che è stato sganciato dalla Giunta ed è andato in
Commissione, dove ha potuto essere approfondito e discusso.
Fa piacere che certi settori, come quello della sanità, siano
stati valutati positivamente, perché ricomprendono parecchi punti
del programma. Allo stesso tempo, dispiace che una prima piccola
azione, magari limitata, come quella dell'intervento del Defr sulla
ferrovia, visto che da qui a quindici giorni ne parleremo in
maniera molto più approfondita, sia stata per certi versi
banalizzata. È vero, è poco, sono due righe, non è niente, però vi
posso assicurare che intanto è nel documento programmatico e se ne
può parlare.
È vero che la Regione Piemonte, dopo alcuni anni, ha un
documento molto più importante del nostro: circa centosessanta
pagine di lavoro, di programmazione e di valutazione di dati,
rispetto alle nostre quarantanove o cinquanta. Ma occorre capire
come porsi rispetto quello che fanno le altre Regioni: se bisognerà
tendere a migliorare questo documento di programmazione verso quel
tipo di formulazione, oppure se ognuno farà lavori diversi; ci
lavoreremo, ci confronteremo e studieremo anche meglio questo tipo
di espressione. Per quello che ci riguarda, in questo momento
abbiamo lavorato a poche priorità, magari dimenticandone qualcuna,
ma non abbiamo fatto un lavoro per riportare sul documento
finanziario il bilancio, che invece nei prossimi giorni verrà
discusso. Credo che se in questo senso il collega Gerandin,
sottolinea a ragione che manca tutta una serie di impegni legati al
programma, questo non vuol dire, per quanto ci riguarda, che su
questi impegni non ci sarà invece un lavoro sul bilancio. È un
elemento di chiarezza che va dato rispetto al dibattito, perché o
si dice che il documento finanziario deve riprendere il programma e
allora si realizza in questo senso, oppure si fa quello che si è
fatto quest'anno: un lavoro che non dà completa soddisfazione e che
sarà migliorato, perché a giugno si ritornerà su questo argomento,
ma il bilancio lascia lo spazio per intervenire su tutta la parte
programmatica.
Quello che ci teniamo a dire è che, rispetto alle criticità e
alle difficoltà che sono emerse grazie al documento, c'è necessità
di completare i lavori in aula anche sugli emendamenti, e vengo per
esempio alla questione dei 177 lavoratori. Quanto sia corretto o
meno averlo rappresentato in maniera così importante, ormai è un
discorso superato, però su questo argomento si è lungamente
discusso all'interno della Commissione e ci sono state anche
espressioni di un certo tipo. La cosa più importante ora, per
quello che ci riguarda - è per questo che abbiamo presentato un
emendamento con tutti gli altri gruppi - è dare tranquillità
rispetto a due fattori. Uno è quello economico, perché se qualcuno
vuol far passare che attraverso questa scelta ci debba essere un
risparmio per una valutazione sul bilancio, non è così! Per quello
che ci riguarda, gli impegni di bilancio vanno mantenuti, ma
bisogna concludere l'approfondimento per capire se all'interno
dell'inquadramento del bilancio pubblico devono rimanere questi
contratti, oppure se devono finire in un'agenzia, con la quale si
andrà a lavorare - è scartata definitivamente l'ipotesi del "salva
precari" - per mettere in ordine una questione che è anche di tipo
amministrativo, senza però parlare di licenziamenti di massa e
senza spaventare la gente; questo io ve lo chiedo. Può essere una
buona idea la vostra, quella di toglierlo dal Defr, mentre noi
vogliamo lavorare invece sul continuare ad approfondire questo
argomento e sul metterlo in sicurezza: sono due posizioni, però non
spaventiamo la gente. Nessuno della maggioranza ha intenzione di
fare dei licenziamenti di massa.
(Voce fuori microfono)
Il titolo del comunicato che è uscito due giorni fa era di
tutt'altro tenore. Io non lo dico in senso polemico, sostengo solo
che sono due posizioni legittime e credo che i trentacinque
consiglieri regionali non siano interessati a fare del male a
queste persone. C'è un percorso e c'è una storia. Noi decidiamo di
continuare a parlarne per completare il ragionamento: se non ci
sarà un obbligo non si farà e si agirà in un'altra maniera.
Altrimenti facciamo anche finta di non affrontare i problemi, e
questo non va bene perché comunque i capitoli di bilancio sono
importanti: sono 7/8 milioni di euro per questa partita. Quindi
secondo me sul Defr il giudizio finale sarà anche rispetto
all'ordine del giorno presentato.
Per quello che ci riguarda, quello fatto dalle opposizioni è un
lavoro che aiuterà, al di là dell'approvazione o meno, a migliorare
o comunque a continuare a discutere su certi argomenti. Essendo un
documento di linea strategica, l'impostazione politica di oggi è di
non andare ad argomenti troppo puntuali, troppo legati ad articoli
di bilancio che saranno sicuramente presenti. Su tutta una serie di
cose si è discusso e alcune abbiamo chiesto di metterle nel Defr,
ma non sono entrate proprio per la visione che oggi c'è di questo
documento. Su altre questioni si continuerà a discutere, ma la cosa
più importante, a mio avviso, è capire se a livello di
programmazione questo documento potrà essere in futuro oggetto di
una discussione politica iniziale a livello di metodo, che
coinvolga tutti, che permetta di definire delle priorità che poi
diventano una discussione politica e che arrivano a produrre un
documento di programmazione. Qui come al solito arriviamo a
discutere su cose che, in maniera un po' frettolosa, sono state
portate avanti e non hanno permesso sicuramente quel lavoro corale,
che fa parte anche dell'attività dei movimenti politici che
sostengono i nostri gruppi qui in Consiglio regionale.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Il Documento di economia e
finanza regionale di cui stiamo facendo l'analisi oggi, detta le
linee per la programmazione triennale del bilancio regionale e dei
conseguenti atti del Consiglio e della Giunta, contemperando la
programmazione regionale con quella gestionale della Regione. È un
documento programmatorio di indirizzo, che fissa le politiche che
la Regione intende adottare per il prossimo triennio, gli obiettivi
delle prossime manovre di bilancio regionali ed è corredato da una,
a mio parere, utile descrizione degli scenari economico finanziari
internazionali e nazionali, con un
focus
su quelli
regionali. Con ciò, dà e propone un'analisi ampia della situazione
economico finanziaria extra regionale, dalla quale una piccola
regione come la nostra non può prescindere. Immaginarsi come un
organismo avulso dalle dinamiche nazionali e internazionali è
velleitario e non è sicuramente utile per una pianificazione
corretta della spesa.
Il Defr è sicuramente utile anche per la mole di informazioni
che contiene. È un documento che va nella direzione di una maggiore
trasparenza gestionale e programmatoria. Sicuramente - come è stato
detto da tutti i colleghi che sono intervenuti prima di me - non è
esaustivo, vista anche la complessità delle procedure, vista anche
la necessità di continui aggiornamenti
in itinere
di
modifica degli approcci gestionali e politici. Ricordo che il
documento attraversa il triennio, ma è un atto di enorme importanza
per la programmazione economico finanziaria e soprattutto per la
definizione dell'azione strategica che la Regione intende
perseguire, tanto da costituire il riferimento per la
programmazione su base triennale, sul quale comporre il bilancio
regionale che dovrà essere costruito e implementato in coerenza con
gli indirizzi e gli obiettivi fissati nel Defr. La discussione in
Commissione e in aula assicura il raccordo tra l'esecutivo e il
Consiglio regionale. È vero che il Defr è deliberato ed è
un'emanazione dell'esecutivo, ma questo raccordo che abbiamo fatto
e che sicuramente potrà essere migliorato nelle prossime occasioni,
è il presupposto per una sinergia di intenti che lo strumento del
Defr mette nero su bianco, cancellando ogni fraintendimento circa
il percorso e le modalità che dovranno essere adottati per il
prossimo bilancio di previsione.
Riguardo allo scenario regionale (lascio da parte quello
internazionale e nazionale per non appesantire troppo l'intervento)
il Defr disegna un quadro sostanzialmente in ripresa rispetto ai
periodi in cui la crisi risultava più marcata, più perniciosa, ma
anche rispetto agli anni immediatamente antecedenti al 2016. La
Regione, come noto, negli ultimi sei o sette anni ha subito, come
d'altronde il resto del mondo, un drastico calo delle risorse a
disposizione, a causa della crisi internazionale e nazionale, che
ha praticamente dimezzato le risorse a disposizione, con impatti
importanti su settori che, per loro natura, dipendevano in larga
misura dalle disponibilità pubbliche, cioè dei contributi a favore
dei privati, ma anche degli investimenti diretti della Regione e
degli enti locali.
Il settore dell'edilizia
in primis
paga, forse più di
qualunque altro, la diminuita disponibilità di risorse pubbliche,
oltre che la minore propensione dei privati all'investimento nel
mattone, dovuto anche all'incertezza del quadro economico
complessivo. Sappiamo bene che non è solo la minore disponibilità
di risorse a influenzare decisioni che spesso sono scelte di vita e
proiezioni sul lungo termine. I dati sono ancora molto negativi e
sicuramente implicano un'attenzione particolare da parte della
politica, che però non può prescindere dalla mutata situazione
finanziaria della Regione, la quale non potrà più intervenire con
le modalità proprie del passato. Il rilancio del settore e
dell'indotto non può che avvenire attraverso una riqualificazione
del settore e, come abbiamo scritto nella direttrice 2, attraverso
l'innovazione e la specializzazione delle imprese e la
valorizzazione dei progetti di ricerca e sviluppo. Il pubblico in
quel caso potrà creare le condizioni infrastrutturali normative, di
sburocratizzazione nel senso della semplificazione delle procedure,
che favoriscano e premino in qualche modo l'innovazione e la
progettualità.
La direttrice 2, pur nella sua brevità, indica molto bene quale
sarà l'intendimento del Governo regionale del prossimo triennio.
Nella nostra intenzione, l'accrescimento dell'attrattività e della
competitività dovrà avvenire attraverso il concorso della Regione
alla realizzazione della strategia europea per una crescita
sostenibile, mediante l'innovazione, la specializzazione delle
imprese e la valorizzazione dei progetti di ricerca e sviluppo, ma
anche attraverso l'implementazione della formazione regionale e
l'accesso al mercato del lavoro, di cui al piano per le politiche
del lavoro. Quindi si tratta di risorse, mezzi,
know how
,
limitatamente ovviamente alle nostre disponibilità, con particolare
attenzione alla crescita e alla competitività delle imprese
valdostane che, nel nostro auspicio, oltre a poter camminare con le
proprie gambe, dovranno diventare sempre più
testimonial
del
"made in Valle d'Aosta" fuori dai confini regionali, come peraltro
avviene già in molti casi soprattutto nel settore industriale e
artigianale. Voglio ribadire questo concetto: il nostro primo
obiettivo è di aiutare le imprese a raggiungere la piena
indipendenza, che è il presupposto per la crescita e lo sviluppo
delle nostre imprese.
Tornando nello specifico al settore dell'edilizia, il Defr è
permeato di riferimenti anche indiretti a questo ambito. Cito ad
esempio il consolidamento del programma di interventi volti alla
manutenzione e alla realizzazione delle infrastrutture agricolo
forestali, o il riferimento agli investimenti nella sicurezza degli
edifici pubblici, in particolare di quelli scolastici. Parliamo
anche degli adeguamenti, molto attuali purtroppo, alla normativa
antisismica o dell'adeguamento normativo del patrimonio immobiliare
regionale. Il piano di valorizzazione e alienazione del patrimonio
immobiliare regionale, del quale il nostro gruppo è stato uno
strenuo sostenitore anche e soprattutto quando eravamo
all'opposizione, a dimostrazione che si può anche dall'opposizione
concretizzare dei progetti, apre nuove possibilità di investimento
nel settore immobiliare e quindi edilizio, immettendo sul mercato
un'enorme quantità di strutture. Parlavamo prima del istituto Maria
Adelaide, ad esempio, ma possiamo pensare a tutto il grande
complesso di edifici di proprietà regionale che oggi sono messi a
disposizione per valutazioni, per manifestazioni di interesse o di
idee. Sono possibilità di investimento che possono portare lavoro,
idee e progettualità, ma anche un consistente miglioramento delle
economie collegate: il turismo, l'agricoltura, le imprese,
eccetera. Anche le direttrici che potrebbero non dare
immediatamente l'idea di un collegamento diretto con il settore
dell'edilizia, come la direttrice 6, là dove si cita esplicitamente
il completamento della realizzazione, ad esempio, delle piste
ciclabili di Aosta e Sarre, hanno sicuramente delle ricadute sullo
specifico settore di cui stiamo parlando.
A volo d'uccello vogliamo fare delle brevi considerazioni su
alcune direttrici. Riguardo alla sanità e al
welfare
, la
direttrice 1, il Defr pone particolare attenzione alle fragilità e
alle nuove povertà, con un preciso riferimento al principio della
cosiddetta "compartecipazione" alla spesa sociosanitaria,
nell'ottica di una maggiore equità. Dopo aver ridefinito
recentemente i
ticket
farmaceutici su base Isee, aggiustando
una situazione di oggettiva sperequazione, ci poniamo oggi
l'obiettivo di ampliare il sistema delle compartecipazioni su base
reddituale e patrimoniale, ridefinendo - ritarando, dice il Defr -
il novero delle esenzioni e delle riduzioni anche nel settore del
welfare. La strada è quella da sempre auspicata dal nostro gruppo,
che ricordo fu promotore nella scorsa legge finanziaria attraverso
un emendamento della modifica del principio della compartecipazione
alla spesa farmaceutica su base Isee, aprendo in tal modo la strada
all'applicazione diffusa, quindi non solo sulle ricette dei
farmaci, ma anche speriamo sulla specialistica e sui ticket in
genere.
Anche il tema della revisione delle misure in materia di
assistenza economica per il sostegno alle famiglie, la cosiddetta
"misura unica per le famiglie", è tra gli impegni principali di
questo Defr. Mettere nero su bianco un argomento di cui si discute
da tempi immemorabili, che ricordo è trasversale, quindi riguarda
più assessorati, più dicasteri, gli dà dignità e soprattutto lo
mette tra le priorità di questa Amministrazione. Non è banale e non
è una cosa così scontata.
Un accenno anche al potenziamento dell'erogazione dei servizi
presso il domicilio, sempre nella direttrice 1. Ci fa enorme
piacere che torni tra le priorità dell'Amministrazione regionale
l'idea che si possa andare al domicilio del paziente o dell'utente
- mi riferisco alla cura dei malati, ma anche all'assistenza dei
nostri anziani e dei nostri disabili - e che trovi precedenza la
domiciliazione, rispetto all'ospedalizzazione usuale o alla
residenzialità in strutture protette. Sicuramente questo comporta
un ragionamento sulle misure alternative, anche su quelle
economiche, con il doppio risultato - io credo - di un risparmio
per le casse pubbliche e di un indubitabile vantaggio, laddove
possibile, per gli utenti interessati, per le loro famiglie e anche
per il complesso sistema della rete sociale che, attraverso la
pratica della domiciliazione, si rafforza anche intorno ai nostri
malati.
Riguardo alla direttrice 2 (Buona scuola, formazione e
università) devo dire che da relatore della legge di riforma del
sistema scolastico regionale non posso che essere soddisfatto della
considerazione che il Defr dedica al tema. La legge regionale n. 18
del 2016 prevede consistenti finanziamenti che puntano alla
valorizzazione del personale docente e dirigente scolastico e al
potenziamento del piano di formazione, anche attraverso i vari
bonus
e i piani di formazione obbligatori previsti nella
cosiddetta "Buona scuola" nazionale, che ricordo la nostra regione,
relativamente per esempio al bonus dei 500 euro, ha immediatamente
accolto e fatto suo.
La direttrice 2 ribadisce la scelta operata con la nostra legge
regionale di mantenere e di valorizzare, nell'ambito proprio del
nostro sistema di istruzione, la specificità e l'unicità del
modello pedagogico delle scuole dell'infanzia regionale. Colleghi,
sapete bene che questo è un modello peculiare del nostro sistema
scolastico regionale, ed è stato mantenuto e ribadito anche nel
protocollo d'intesa sottoscritto con il Ministro dell'istruzione,
proprio perché noi crediamo nel valore pedagogico delle scuole
dell'infanzia, soprattutto per quanto concerne, come è scritto ed è
bene esplicitato nel Defr, l'alfabetizzazione precoce bilingue e
plurilingue dei bambini. Importante, sempre in questa direttrice,
anche il focus sulla tematica del rapporto tra istruzione e
formazione, per una maggiore integrazione tra scuola e mondo del
lavoro. Anche qua, il tema è molto ben dettagliato nella legge
regionale n. 18, che abbiamo approvato a luglio.
Riguardo alla direttrice 4 - quella che si riferisce alla tanto
dibattuta questione dei 177 lavoratori a tempo indeterminato
attualmente incardinati negli Assessorati all'agricoltura, alle
attività produttive e ai lavori pubblici - la maggioranza ha
presentato un emendamento che punta a risolvere la questione
contrattuale, che forse è l'aspetto più critico del percorso che si
intende intraprendere, prevedendo il mantenimento, nel caso di una
ricollocazione, che è ancora comunque tutta da valutare, in un ente
o in un'agenzia appositi. Le formule sono in fase di valutazione
assieme a un meticoloso monitoraggio che stiamo facendo sulle
situazioni e sulle soluzioni intraprese nelle altre regioni
italiane. Quindi dicevo, la previsione in questo emendamento anche
delle medesime condizioni contrattuali - come ha accennato il
collega Bertschy - sia normative che economiche di provenienza. Il
riferimento all'assunzione di detto personale presso la società dei
servizi Valle d'Aosta S.p.A., possibile soluzione prospettata dal
Defr, è stato omesso ed è stato stralciato, anche in seguito al
dibattito che il Governo regionale ha intrapreso con le
rappresentanze sindacali e al confronto interno alla
maggioranza.
Sulla direttrice 5, quella riguardante gli investimenti nella
sicurezza degli edifici pubblici con priorità per quelli
scolastici, ho già accennato nella premessa. Aggiungo solo che il
risanamento energetico e tecnologico degli stabili regionali, voce
presente nel Defr, va nella direzione di un efficientamento degli
edifici pubblici e contestualmente di un rilancio del settore
specifico proprio nel risanamento energetico tecnologico, ambito
anche questo complementare e collaterale a quello edilizio. Ciò a
dimostrazione della volontà della maggioranza di rilanciare il
settore edilizio e l'indotto, facendolo diventare un vero e proprio
volano dello sviluppo economico della nostra regione.
Con riferimento alla direttrice 6 (Investimenti nella sicurezza
ambientale degli edifici pubblici con priorità a quelli
scolastici), ho già accennato a come questo intento si incroci con
il rilancio del settore edile, che produce un enorme indotto a più
livelli, come in questo caso, sul settore della messa in sicurezza
degli edifici, anche ai fini antisismici e del risanamento
energetico. Questo ambito si ricollega, ad esempio, per i suoi
effetti benefici sulla qualità dell'aria - vedete come tutto si
incrocia all'interno di questo documento che è semplice, ma che
comunque ha una sua logica di elaborazione - alla tutela e
valorizzazione dell'ambiente, titolo adottato per la direttrice 7.
L'ambiente che, come ben declinato nel Defr, è un patrimonio
inestimabile per la nostra piccola regione, che ha anche delle
enormi potenzialità economiche, tanto da meritarsi una sua
denominazione di
green economy
, questa economia legata alle
potenzialità dell'ambiente, di cui il nostro gruppo ha parlato
lungamente proprio in quest'aula, quando ancora eravamo
all'opposizione.
Il tema della mobilità sostenibile riguarda anche l'Assessorato
del collega Donzel, che mi pare su questo settore stia facendo un
lavoro di prospettiva. Voglio dire che sul discorso complessivo e
della mobilità sostenibile sarà sempre più necessario un raccordo
con gli enti locali, affinché un piano complessivo della mobilità
sostenibile sia implementato con i livelli territoriali, attraverso
un dialogo sempre più stretto.
Infine, il tema della ferrovia. Ancora nella scorsa legislatura
il nostro gruppo si è più volte espresso sulla necessità di rendere
il trasporto su rotaia più moderno, più consono alle esigenze della
nuova mobilità e dei cittadini. Il dibattito che si è aperto sul
tema della ferrovia, sollecitato dalla proposta referendaria che
oggi è alla valutazione della Commissione consiliare, apre una
prospettiva sicuramente interessante - qui lo anticipo, ma
l'abbiamo già detto e ribadito in più sedi - alla quale il nostro
gruppo parteciperà con entusiasmo e convinzione. Rinvio quindi
l'approfondimento e riprendo un po' le considerazioni del collega
Bertschy, che ha spiegato il motivo per cui la declinazione di
questa particolare direttrice non è così elaborata, perché è aperto
un grosso ragionamento anche con la società civile. Rinviamo quindi
l'approfondimento del dibattito sulla ferrovia all'apposita
Commissione e successivamente in aula, tenendo in conto la citata
proposta referendaria.
Un accenno - poi eventualmente riprenderemo l'argomento e lo
approfondiremo - al capitolo relativo alle linee di indirizzo per
le società
in house
che verranno sicuramente implementate,
quando quest'aula approverà la legge di cui alla proposta di legge
n. 72 sulle partecipate e controllate regionali. La direzione è
quella di una sempre maggiore trasparenza non solo nel conferimento
degli appalti e degli affidamenti, ma anche sulle modalità di
assunzione del personale, che dovranno essere, come è indicato
sulla proposta di legge di prossima discussione in questo
Consiglio, selezioni pubbliche.
Per concludere, riprendo le considerazioni espresse dal collega
Bertschy riguardo alla necessità di darci più tempo per
l'elaborazione dei documenti programmatori di bilancio, che
sappiamo tutti non essere solo delle linee guida, ma delle linee
operative per la gestione della nostra Regione. Noi del gruppo
PD-Sinistra VDA ci impegniamo a lavorare, perché poi spesso la
fretta non è solo colpa di qualcuno, ma la responsabilità a volte è
bene che ciascuno di noi se la assuma, quindi noi del gruppo ci
impegniamo a lavorare in modo sicuramente più corale nelle prossime
occasioni. Credo che su questo aspetto il collega Bertschy abbia
detto chiaramente e abbia espresso un pensiero, che credo sia il
proposito che tutti noi condividiamo.
Presidente -
Ha chiesto la parola il consigliere La
Torre, ne ha facoltà.
La Torre (UV) -
Lo svolgimento del dibattito in aula su
questo documento dimostra nelle diverse letture - alcune più
istituzionali, altre critiche, ma comunque tutte orientate con un
senso costruttivo - come oggi fosse necessario e importante parlare
del Defr. Anch'io credo sia importante, sostanzialmente per due
motivi. Il primo perché è un documento nuovo, il secondo perché è
indiscutibilmente importante. È nuovo per noi, perché lo Stato lo
applica già dal 2011 ed è diventato uno degli elementi centrali
delle politiche del Paese perché anticipa - questo è un po' il
senso che deve avere il documento - la discussione, quindi il
quadro generale e l'impostazione di quello che è poi il documento
del bilancio. È relativamente nuovo anche per le altre Regioni,
perché qualcuna lo redige già dal 2015: l'Emilia-Romagna e il
Piemonte, come qualcuno ha citato. Quindi è nuovo per noi.
La prima domanda che ci dobbiamo fare con il dibattito di oggi
è: come lo stiamo interpretando nella sua novità? Però non possiamo
rispondere a questa domanda, se non cominciamo a centrare anche
qual è l'importanza del Defr e che cos'è. Tanto è vero che io già
un paio di mesi fa, forse anche di più, feci una relazione sul Defr
e la mandai a tutti i commissari, perché qualcuno mi chiedeva che
cosa fosse questo documento e io stesso sentivo la necessità di
capire. È chiaro che il Defr si poneva anche un termine temporale
che - ha detto bene l'Assessore - era il 30 giugno, che però in via
di prima applicazione poteva slittare fino al 31 ottobre e noi
purtroppo siamo riusciti a portarlo in Commissione solo il 3
ottobre, quindi evidentemente non siamo riusciti, pur con la
volontà di farlo in tempi stretti, a essere anticipatori. Siamo
rimasti un po' sul filo di lana, però questo problema non si porrà
più, perché dal prossimo anno è obbligatorio il 30 giugno.
È importante, perché cambia completamente il modo di gestire la
finanza pubblica, fissando sostanzialmente due momenti. Non a caso
la data è quella del 30 giugno, perché fissa esattamente in due
momenti precisi la medesima discussione che prima avveniva solo al
momento del bilancio. La discussione politica e quella finanziaria,
che prima erano un elemento congiunto, adesso vengono perfettamente
divise in due fasi anche temporalmente, perché sono divise nei due
semestri. Nel primo semestre, al 30 giugno, deve essere presentata
l'impostazione politica e quella che dovrebbe portare all'esercizio
del controllo strategico. Il vocabolo non l'ho definito io e questo
è il termine che viene dato al senso globale del Defr: esercizio
del controllo strategico, che poi deve trovare nei contenuti
finanziari le sue azioni.
È chiaro che quindi questo non è un documento di numeri e lo è
solo per alcune cifre da cui si parte: l'avevo detto, ma ho visto
che è stato ripreso anche dalla stampa. Si tratta dei numeri di
base che sono quelli delle entrate, riassunti nel titolo I, su cui
evidentemente, per quello che c'è scritto nel Defr, qualche
preoccupazione deve essere espressa. Al titolo I le entrate proprie
sono l'elemento caratterizzante di un'autonomia finanziaria, perché
ci terrei a sottolineare che quando si parla del Defr - e qui non
dobbiamo banalizzare il documento - si parla di autonomia, perché
la prima autonomia di una regione è quella finanziaria. L'autonomia
statutaria è un diritto certo, ma l'autonomia finanziaria la si
conquista ogni anno, o meglio, ogni triennio creando delle
politiche - come diceva anche il collega Guichardaz che citava la
direttrice 2 - che permettano a una regione di costruire la sua
autonomia finanziaria con le entrate proprie, cioè quelle del
titolo I.
Qui purtroppo abbiamo una nota un po' dolente, sulla quale
dovremo interrogarci. Però il bilancio ci permetterà, arrivando a
ridosso di dicembre, di avere anche dei dati sul titolo I un po'
più effettivi, rispetto a quelli del 2015 che non sono
incoraggianti. Noi tifiamo per la Valle d'Aosta e non credo che
siamo qui a fare un ragionamento contro, quindi dobbiamo lavorare
molto su questo. Ma questo è l'unico dato in termini numerici,
mentre il vero dibattito, essendo una discussione politica, è
proprio sul come possiamo gestire questo Defr, dando un contributo
politico alla sua realizzazione.
Mi riallaccio un po' anche al discorso che ho fatto ieri, perché
questo strumento qualche anno fa non era così necessario, perché
quando c'è un momento di benessere la società civile è soddisfatta
delle condizioni di vita che ha, quindi non ha tanto un interesse
ad approfondire le direttrici e gli indirizzi che la pubblica
amministrazione vuole dare. Ma nel momento in cui le condizioni
economiche sono meno favorevoli, e quindi i documenti finanziari
non possono più essere le cose che erano prima e che gratificavano
tutti, il Defr potrebbe essere invece uno strumento che permette,
con una condivisione anche con la società civile, di spiegare come
da una parte vorremmo indirizzare l'utilizzo dei nostri soldi e
come dall'altra parte dovremmo spalmare i sacrifici. Quando si fa
un bilancio con una coperta che diventa sempre più corta sul fronte
delle entrate, a qualcuno si deve dare e a qualcuno si deve
togliere. C'è un vecchio detto che diceva: se c'è una cosa
veramente ingiusta, è dare a chi non ha bisogno.
È la per la prima volta che facciamo questo documento e
politicamente la domanda che ci facciamo è come utilizzare meglio
anche per il futuro questo strumento, se l'abbiamo utilizzato bene
adesso e se abbiamo colto lo spirito di quello che deve essere il
Defr. D'altronde, del Defr se ne sono occupati giustamente la
Giunta, i Capigruppo e la Commissione. Ognuno di questi tre
soggetti evidentemente, trovandosi ad affrontare per la prima volta
questo argomento, credo che abbia cercato di dare una risposta che
si riassume in un documento. In effetti, non è un testo pesante,
bisogna essere sinceri: è un documento che cerca di toccare tutti i
punti e cerca di farlo anche nel modo giusto. Alcuni sono più
approfonditi, è vero: la scheda sulla sanità è stata fatta bene e
bisogna fare i complimenti a qualche dirigente. Altri punti lo sono
meno, come gli indirizzi per le partecipate. Guardavo, per esempio,
il documento della Romagna dove si lavora molto sugli indirizzi
strategici delle partecipate, perché nel bilancio armonizzato che
ci sarà, dove tutti i bilanci alla fine congloberanno, i ruoli
delle partecipate diventano poi strategici.
Questo è evidentemente un documento importantissimo, ma lo è
sotto il profilo politico, poiché è da questo documento che poi
deriveranno a caduta tutta una serie di scelte non solo della
pubblica amministrazione, ma anche della società civile, perché io
continuo a dire che se non trasmettiamo dei messaggi di un certo
tipo, è difficile che i grandi imprenditori o gli investitori
intervengano. Non è che oggi si può semplicemente decidere di
vendere il casinò: ma chi se lo compra?! Noi dobbiamo trasmettere
dei messaggi indirizzati su determinati argomenti, che facciano
capire che le scelte dell'Amministrazione vanno a sostegno di
determinati tipi di economia, e lì c'è il punto di congiunzione con
chi da fuori vuole investire.
Questa è una regione che ha delle potenzialità straordinarie in
diversi settori, primo fra tutti quello del turismo. Quindi noi nel
Defr una delle cose che ci dobbiamo imporre, anche per il futuro, è
di cercare di trasmettere questi messaggi positivi di indirizzo,
perché altrimenti sarà solamente un documento preparatorio,
all'interno del quale si mettono realmente delle buone intenzioni,
si possono fare dei begli interventi istituzionali, si può citare
anche il protocollo di Kyoto, se uno vuole, ma in realtà al di là
di quello non andiamo. È questo che deve diventare e, secondo me,
ancora non lo è. Quindi c'è un lavoro politico di condivisione
molto approfondito che deve essere fatto, che evidentemente,
Assessore, dovrà prendere più tempo il prossimo anno, perché se a
giugno è in scadenza, bisognerà già parlarne a febbraio.
Questo documento può essere uno strumento del rilancio.
Rilanciare questa regione nelle entrate, vuol dire ridare attualità
alla sua autonomia, perché questo è il punto centrale: autonomia
significa autonomia finanziaria. Se non c'è quello, noi saremo
sempre di più a ruota dello Stato e dei contributi che dovremo
dare, ma avremo sempre meno autonomia a disposizione, spazi di
autonomia sempre più ridotti e andremo a contrattare sempre di più
al ribasso, cercando comunque delle soluzioni temporanee. Noi non
ci possiamo più permettere delle soluzioni temporanee, né di
perdere - come diceva Bertschy - alcuni scontri di carattere
giurisdizionale in aule di tribunale. Noi dobbiamo avere una rotta
molto forte che difenda la nostra autonomia, in cui il Defr fissa
dei principi di esercizio del controllo strategico, a cui il
bilancio si assoggetta. Il bilancio si assoggetta al Defr, non è il
Defr che si assoggetta al bilancio. La mia visione è che, se noi
entriamo in tale spirito, questo probabilmente potrà diventare uno
strumento straordinariamente potente per il futuro. Se pensiamo che
sia un documento che bisogna fare perché è obbligatorio, secondo me
abbiamo sbagliato. Però questa è una mia visione.
Dalle ore 12:00 assume la presidenza il vicepresidente
Farcoz
.
Farcoz (Presidente) -
Ha chiesto la parola il consigliere
Marquis, ne ha facoltà.
Marquis (SA) -
L'argomento in discussione è estremamente
importante. Si parla di un documento strategico che per la prima
volta viene affrontato a livello di Consiglio regionale, che
traccia le prospettive e le linee di indirizzo che dobbiamo dare
alla nostra Valle per il prossimo triennio.
Entro nel merito con alcune considerazioni. Ritengo che sia
utile sottolineare la prima parte del documento, dove viene fatta
una lettura del contesto che ripercorre il periodo di crisi che
abbiamo vissuto, il posizionamento della Valle d'Aosta all'interno
del contesto nazionale e internazionale, dal quale si evince che la
situazione di tenuta tutto sommato è stata abbastanza buona
rispetto ad altre realtà italiane, ma vengono rilevate comunque
delle criticità sotto il profilo del mercato del lavoro. Il lavoro:
credo che anche in Valle d'Aosta sia un tema comune a tutte le
altre regioni, è un problema al quale bisogna prestare molta
attenzione e metterlo al centro delle nostre priorità. Ritengo che
questo sia importante, perché la centralità di questo Defr sta nel
dare sviluppo alla nostra regione e nel creare occupazione. Da
tutto questo poi discendono le linee d'azione.
Credo che, al di là dell'entrare nel merito delle singole azioni
di indirizzo, che nel documento sono state declinate, sia
importante fare un ragionamento su qual è il momento che stiamo
vivendo e sulla direzione da intraprendere. Penso che sia
importante, come è stato sottolineato, continuare quel percorso di
razionalizzazione della spesa e di ridistribuzione della spesa
corrente, per dare una maggiore disponibilità di risorse a favore
degli investimenti. Nella sanità e nel sociale si presta attenzione
alla prevenzione e a non lasciare nessun indietro: tutto quello che
non si fa per favorire gli investimenti, dopo crea problematiche
che vanno gestite sotto il profilo del
welfare
, del sostegno
a chi non riesce a stare al passo degli altri. Il welfare, per noi,
è un approccio sul quale c'è una grande tradizione e attenzione
verso la popolazione. Credo che sia positivo l'approccio verso la
misura unica per la famiglia, nella direzione di raggruppare tutti
i sostegni, anche per un senso di equità e per gestire meglio le
risorse che sono disponibili.
Per quanto riguarda lo sviluppo, credo che qui il dibattito non
sia mai abbastanza, perché questa è la chiave del problema della
Valle d'Aosta e delle altre realtà. Io credo che non solo dobbiamo
dibattere sugli investimenti che facciamo direttamente a livello di
Amministrazione regionale, ma bisogna anche fare di più per
sostenere gli investimenti che deve fare il privato. Credo che il
processo di agevolazione degli investimenti debba essere un
progetto sul quale dovremmo porre ancora più attenzione, rispetto a
quello che è stato fatto sinora. Tutte queste azioni dovranno
essere sviluppate nell'ambito del prossimo bilancio, il quale dovrà
contenere la declinazione di tutte le iniziative di indirizzo
contenute nel Defr.
Io credo che bisognerà puntare molto sulla semplificazione,
sulla sburocratizzazione, sulla digitalizzazione e su tutto quello
che, a costo zero per l'Amministrazione, possa andare nella
direzione di sostenere il privato, di sostenere coloro che operano
tutti i giorni tra mille difficoltà. Abbiamo un sistema
imprenditoriale estremamente polverizzato sul territorio e il più
delle volte ci sono degli imprenditori che devono svolgere tutte le
mansioni all'interno della propria azienda: sono artigiani che
hanno grosse difficoltà sotto il profilo amministrativo, quindi
dobbiamo concentrare la nostra attenzione per dare soluzioni a
queste problematiche.
Per quanto riguarda la forma, credo che anche sotto questo
profilo qualche considerazione vada fatta. Noi abbiamo lavorato,
per quanto possibile, in Commissione con dedizione nel poco tempo
che abbiamo avuto a disposizione, abbiamo analizzato le tematiche
che avevano destato al momento maggior interesse e che avevano
evidenziato delle difficoltà. Si è parlato molto dell'inquadramento
del personale assunto in Regione con contratti privatistici e su
questo si ritornerà a parlarne attraverso degli emendamenti.
Credo che parecchia importanza vada data al tema della ferrovia,
che è stato introdotto nel Defr, sulla quale c'è la necessità,
anche a seguito dell'iniziativa di legge popolare, di entrare nel
merito per dare delle risposte che siano concrete a livello di
progettualità, per migliorare la situazione infrastrutturale dei
trasporti in Valle d'Aosta in una prospettiva futura.
Riguardo alla forma, credo che il dibattito non sia mai
abbastanza. Soprattutto in un momento come questo, ritengo che la
politica debba avere anche il coraggio di fare dell'autocritica.
Affrontare delle situazioni difficili come quelle che stiamo
vivendo richiede confronto e partecipazione: non solo un confronto
interno all'Amministrazione, ma anche con le parti sociali e con i
portatori di interesse. Credo che, a discolpa anche dell'agire che
c'è stato, possiamo dire che è la prima volta che ci si occupa di
questo tema, quindi si sconta un po' anche questo. Io credo che per
il futuro occorrerà prendersi un po' più di tempo e bisognerà
riflettere con attenzione su questi argomenti, perché il momento è
estremamente delicato e quindi siamo chiamati a delle grandi
responsabilità. Tuttavia, in linea generale credo che le linee di
indirizzo contenute siano positive e potranno essere declinate con
attenzione attraverso anche il dibattito all'interno del prossimo
bilancio, per cercare di armonizzare queste azioni con l'indirizzo
generale da raggiungere, che è quello di dare nuove prospettive,
rilancio e continuità all'azione che è stata intrapresa per creare
sviluppo e nuova occupazione in Valle d'Aosta.
Presidente -
Ha chiesto la parola il consigliere Restano,
ne ha facoltà.
Restano (UV) -
È la prima volta che ci accingiamo a
discutere questo documento che, come è già stato detto, è previsto
da una norma del 2011, che altre Regioni hanno già avviato ed
approvato lo scorso anno, consentendo loro di essere evidentemente
un pochino più precisi di noi e più collaudati durante questa
programmazione. Noi forse scontiamo il dazio del noviziato. Come ha
detto chi mi ha preceduto, si è reso necessario un approfondimento
anche da parte nostra, nella veste di consiglieri regionali.
Andando a verificare le definizioni di questo documento, si dice
che il Defr delinea il quadro degli obiettivi politici collegati
all'emissione e ai programmi di bilancio, i cui contenuti
programmatici costituiscono la base di riferimento per l'intera
azione amministrativa e orientano le successive deliberazioni della
Giunta e dell'assemblea legislativa. Però si va anche oltre e il
Defr viene definito un portatore non solo di interessi sugli
aspetti meramente contabili, quali ad esempio quelli legati alla
predisposizione dei bilanci, ma è investito anche di una pluralità
di dimensioni che riguardano gli aspetti normativi, organizzativi,
procedurali e che per alcuni ambiti richiedono una rivisitazione
dei rapporti con le altre amministrazioni locali e con lo Stato.
Questo, secondo me, è un aspetto importantissimo, di cui deve
tenere conto questo documento. Un aspetto importantissimo che pone
dei nuovi rapporti con gli enti locali, con le amministrazioni che
collaborano principalmente con noi.
Noi pochi mesi fa, com'è stato ricordato, abbiamo approvato un
nuovo programma di governo. Tutti ci aspettavamo che nel Defr
fossero contenuti tutti i punti del nostro programma di governo, ma
abbiamo ottenuto una risposta da parte dell'Assessore e del
Presidente che ci ha spiegato il perché questo documento non
contiene tali punti. Però sorge un dubbio: se è vero che il Defr ha
anche il ruolo di esercitare il controllo strategico, io mi chiedo
come facciamo a esercitare questo controllo, se i punti non sono
declinati nel documento? Come possiamo chiedere agli enti locali di
elaborare il piano esecutivo di gestione, che definisce modi, tempi
e termini per l'applicazione del programma di governo, se non siamo
noi i primi a farlo? Come possiamo chiedere da quest'anno di
adeguarsi al documento unico di programmazione?
Questo non è un atto d'accusa, perché scontiamo un noviziato, ma
tutti insieme dovremo rivedere questo documento. Forse il prossimo
anno con più esperienza ci applicheremo con maggiore rigore, ci
prenderemo un pochino in anticipo e riusciremo a fare meglio.
Forse, mi viene bonariamente da pensare, lo abbiamo un po'
sottovalutato (non so se è il termine giusto), tant'è vero che chi
mi ha preceduto, ha detto che ci hanno lavorato la Giunta, i
Capigruppo e le Commissioni, ma i Consiglieri non ci hanno
lavorato; io non ci ho lavorato! Ci ho lavorato a partire
dall'approvazione in Giunta, perché prima non lo sapevo. Non è un
problema, perché ho avuto modo di seguire dettagliatamente tutto
all'interno della Commissione alla quale mi sono aggregato.
Cosa avrei potuto dire su un documento di questo tipo?
Innanzitutto avrei detto che poteva avere una struttura diversa ed
essere organizzato per punti. Per la sanità lo si è fatto in
maniera dettagliata e questo punto si distingue forse un pochino
dagli altri. Ma a mio modo di vedere, va definita la
mission
per poter esercitare il controllo strategico, il programma del
quale ci si occupa, l'assessorato di riferimento, gli assessorati
eventualmente coinvolti, quali siano le norme di riferimento. E
ancora, quali sono i soggetti laici che possono collaborare,
associazioni e quant'altro, chi sono i destinatari e, per poter
esercitare pienamente il controllo strategico, i risultati attesi
in un cronoprogramma. Solo così riusciremo nel triennio di
riferimento a monitorare il nostro operato e a farci valutare da
chi sta a guardare e ha il diritto di esercitare questa sorta di
controllo, anche politico, e di esprimersi successivamente sul
nostro operato.
Per andare ai contenuti, già tanto è stato detto sul punto n. 4,
forse preso un pochino con fretta. Io mi permetto di dire che
abbiamo rischiato di far sprofondare in un incubo economico qualche
famiglia, cosa di cui mi dispiace veramente. Il resto è già stato
tutto detto e credo che con gli emendamenti si riuscirà a sistemare
un piccolo errore di percorso: me lo auguro.
Per quanto riguarda il punto n. 5, quello che riguarda gli
investimenti, si è parlato di strutture sportive con specifico
riferimento agli impianti di risalita. Io vengo dal mondo dello sci
e non posso che rallegrarmene, ma lo sport non è solo quello: ci
sono gli impianti sportivi in città; c'è l'opportunità recente di
avere una gara di coppa del mondo di sci di fondo in Valle d'Aosta,
di farla ritornare con tutte le possibilità di promozione turistica
che ci sarebbero, ma manca un impianto adeguato, una di pista di
fondo all'altezza. Siamo indietro di quindici anni su questo
argomento e l'ho sottolineato all'Assessore in Commissione, il
quale ha preso buona nota di tutto questo, dandomi - non vorrei
aver frainteso - anche delle speranze in merito.
Noto la mancanza di un punto importante che ho rilevato in altri
documenti analoghi di altre Regioni: la promozione della pratica
motoria e sportiva, legata anche ad altri aspetti della vita
quotidiana. Sarebbe importantissimo mettere un punto specifico,
perché è vero che c'è molta attenzione alla persona, però
probabilmente ci è sfuggito questo punto: l'attenzione alla persona
di tutte le età, perché non basta organizzare manifestazioni
turistico sportive, ma bisogna prevenire. Abbiamo tanto parlato di
piano della prevenzione: bisogna fare un collage, a volte lo
chiamiamo "progetto", tra tutte queste azioni. Il momento di fare
il progetto è proprio l'elaborazione di questo documento, che
diventa effettivamente strategico e importante.
Quali sono le mie conclusioni? Servirebbero per il prossimo mese
di giugno percorsi più chiari con l'indicazione dei tempi di
realizzazione nel triennio, obiettivi definitivi, obiettivi
intermedi, quel famoso cronoprogramma, l'indicazione degli attori
che devono operare, aspetto che non è stato sufficientemente
declinato. Poi, soprattutto, servirà la semplificazione degli atti,
proprio per quella parte che non è economico finanziaria, ma è
quella che ho citato in precedenza, che riguarda il Defr, perché la
gente ci ferma per strada e ci chiede di fare qualcosa, perché se
si deve spostare un grill all'interno di un ristorante c'è bisogno
della firma digitale, si deve andare dal commercialista: non è più
sostenibile questo! Stessa cosa ci dicono i progettisti e gli
imprenditori: semplificate! Penso l'abbiano detto tutti. Questo era
un punto per me sostanziale di questo documento. Io mi auguro che
nel prossimo mese di giugno si riesca a porre rimedio a queste
piccole lacune.
Dalle ore 12:16 assume la presidenza il presidente
Rosset
.
Rosset (Presidente) -
Ha chiesto la parola il consigliere
Fabbri, ne ha facoltà.
Fabbri (UVP) -
Devo dire che esco rincuorato da questa
approfondita discussione che abbiamo fatto in Consiglio, perché,
come diceva il collega La Torre, questo è un documento estremamente
importante, che forse è stato preso sotto gamba all'inizio, ma che
qui in Consiglio ha rivelato il coinvolgimento profondo di tutti i
consiglieri, al di là dei diretti interessati che l'hanno esteso in
Giunta. Questo dimostra, egregio collega La Torre, quanto questo
documento sia importante, perché anche noi consiglieri diventiamo
parte attiva in una programmazione triennale di estrema importanza,
tanto più importante adesso che attraversiamo un momento di
difficoltà che vivremo anche il prossimo anno con il prossimo
bilancio.
Io non entrerò nel dettaglio, come hanno fatto molto bene i miei
colleghi, però vorrei esprimere un po' di amarezza, perché se nelle
intenzioni questo documento dovrebbe essere di indirizzo e di
programmazione del governo dei vari aspetti dell'azione politica e
amministrativa nei vari ambiti della vita sociale e di sviluppo,
questo documento, che è la prima volta che arriva alla nostra
attenzione alla nostra analisi, ha avuto, secondo me e per quanto è
stato rilevato anche da altri colleghi, un approccio piuttosto
sbagliato. Diciamo che è arrivato in tutta fretta e che, prima di
essere discusso oggi in Consiglio, è stato analizzato in
Commissione, però con affanno e anche con notevoli perplessità. Se
qualcuno vuole andare a leggersi i verbali della Commissione,
abbiamo tutti quanti fatto scrivere che siamo stati un po'
perplessi nell'analizzare questo documento. L'impressione è che si
tratti di un documento nato un po' frettolosamente e quindi
alquanto tenue, inconsistente, magari non nella parte analitica ma
in quella propositiva, fatta eccezione per alcuni ambiti - come qui
è stato già notato - soprattutto nella parte sociosanitaria. Però,
l'impressione nata in Commissione è stata un po' corretta qui in
aula, perché i consiglieri hanno proprio preso parte attiva a
questa discussione. Sono stati introdotti degli aspetti che hanno
creato dei problemi notevoli, dei timori nella popolazione - è
stato anche questo fatto rilevare - e che magari sarebbe stato più
opportuno affrontare in altre sedi, che comunque avremo il tempo di
correggere nella discussione degli emendamenti.
La redazione di questo documento, come altri provvedimenti
contabili che purtroppo in tutta fretta dovremo affrontare nel
brevissimo tempo, è necessaria al fine di sbloccare l'avanzamento
della stesura del prossimo bilancio. Tutto questo ci vede
rincorrere il tempo e dover correre dietro a dei provvedimenti che
dovrebbero avere un'importanza e un'analisi molto più approfondita.
Amareggia dunque dover adottare un documento di programmazione, che
in realtà non ha saputo programmare sé stesso e i tempi necessari,
per garantire una presentazione e una stesura in accordo
soprattutto con coloro che sono destinatari di questa
programmazione. Non abbiamo sentito le parti sociali, abbiamo
dovuto rincorrere a velocità supersonica i vari assessori, non
tutti peraltro, e anche le audizioni dei consigli direttivi delle
partecipate sono state proprio un volo d'uccello nell'analisi dei
vari problemi. Non sappiamo se, quando è stato steso questo
programma, siano state sentite le parti interessate: ce lo
auguriamo.
Certamente, rimane l'amarezza che questo documento sia stato
fatto e discusso come un obbligo un po' fastidioso e come quasi una
formalità irrilevante. Abbiamo detto che in altre regioni è stato
uno strumento di ben altra portata e la nostra speranza è dunque
che nel futuro questo parto un po' frettoloso non debba ripetersi
nel futuro. La necessità di procedere speditamente sulla strada
della stesura del bilancio programmatico regionale e della sua
relativa legge, in modo da permettere di avere il tempo poi
necessario di discutere, questo sì approfonditamente, ci richiede
comunque di procedere nel dare il via libera a questo documento. Ci
auguriamo che ci sia una lezione per il futuro e che il prossimo
anno sia un documento che diventi veramente una parte viva e attiva
di tutto il Consiglio, per poter decidere la programmazione del
futuro della nostra regione.
Presidente -
Ha chiesto la parola la consigliera Morelli,
ne ha facoltà.
Morelli (ALPE) -
Molti colleghi sono intervenuti e tutti
hanno voluto sottolineare il fatto che questa è una prima volta per
il Documento economico finanziario regionale. Io credo che, come di
solito accade, l'attenzione e la cura con cui si dovrebbe
confezionare un documento che viene presentato per la prima volta,
dovrebbe essere maggiore di quella che è stata dedicata alla
stesura di questo documento, scaricato in pochissimo tempo,
analizzato in Commissione addirittura anche in assenza di
componenti del Governo e in qualche modo anche strumentalizzato per
lanciare messaggi puntuali, ma direi poco pertinenti con quelle che
dovrebbero essere le priorità.
La prima osservazione che viene da fare è che, quando si
scorrono le priorità, lì dove sono individuati gli otto punti che
grossomodo corrispondono alle priorità e alle caratteristiche degli
assessorati, salta all'occhio che vi è un intruso. Se i primi tre
punti - il primo: sanità, benessere, inclusione sociale; il
secondo: sviluppo sostenibile, imprese e lavoro; il terzo: "Buona
scuola", formazione e università - hanno una logica e un'attinenza
con le funzioni degli assessorati, così come il quinto, il sesto,
il settimo e l'ottavo, quantomeno nel titolo, il quarto proprio non
ci azzecca. Il quarto non c'entra niente. È come quando su La
Settimana Enigmistica si guardano i giochi per cercare gli intrusi:
non so se avete presente quei giochini enigmistici dove c'è una
serie di oggetti e si deve cercare quello estraneo. L'intruso qui è
il punto n. 4, "Inquadramento nella Società di Servizi regionale
del personale oggi assunto dalla Regione con contratti
privatistici": ditemi voi cosa ci azzecca con gli altri punti
programmatici! Tra l'altro, abbiamo appurato in Commissione che non
vi è una normativa che lo impone, quindi pare non ci siano
motivazioni per affrontare questo punto, ma è stato inserito in
modo chiaro, molto più chiaro rispetto ad altre priorità che
dovrebbero invece essere eviscerate e ben spiegate.
È un documento importante, che lancia messaggi, come diceva
giustamente il collega La Torre, in ciò che dice, in come vengono
dette le cose e anche in ciò che tace. Ogni punto è stato
sviluppato in modo diverso: il punto sulla sanità, il benessere e
l'inclusione sociale è stato dettagliato con delle priorità; il
punto sullo sviluppo sostenibile
idem
; altri punti invece
sono totalmente parziali e non definiscono assolutamente le
priorità, e voglio rapidamente individuarne due. Una è già stata
toccata in parte, quella sulla finalizzazione degli investimenti
nei settori strategici e in particolare sul turismo. Già in
Commissione io ho sollevato il fatto che l'unica priorità che si
individua è quella degli impianti sciistici, la quale non c'è
dubbio che sia una priorità importantissima e funzionale allo
sviluppo economico del settore turistico, ma manca completamente un
impegno riguardo a ciò che è qualcosa di necessario, qualcosa di
assolutamente importante, a ciò che dovrebbe essere il cervello
dello sviluppo turistico. Manca quella che abbiamo già definito e
affrontato più volte in Consiglio, cioè la costituzione di un
soggetto unico che si occupi della promozione dell'immagine della
Valle d'Aosta. È dall'inizio della legislatura che ne parliamo,
abbiamo cominciato nel 2013 con una risoluzione votata
all'unanimità e abbiamo affrontato un percorso in Commissione
condiviso. Durante la discussione dello scorso bilancio - l'anno
scorso nel mese di ottobre, esattamente un anno fa - abbiamo votato
all'unanimità una mozione che prevedeva degli impegni entro una
certa scadenza. Una mozione che tutti condividevano e che prevedeva
entro una certa data la costituzione di un soggetto unico per la
promozione della nostra regione. L'unico atto che è stato prodotto
in quest'anno, è una delibera di Giunta che affida un incarico per
il marchio ombrello. Importantissimo, sicuramente, ma non è questo
il punto.
Avremmo potuto presentare un emendamento per inserire un punto
riferito a questo investimento che consideriamo strategico, ma non
lo abbiamo voluto fare proprio per sottolineare questa mancanza,
che è grave e che a questo punto constatiamo essere una carenza di
volontà politica. Nessuno dice che sia facile costituire un
soggetto unico e modificare gli equilibri delle ripartizioni e
delle competenze che toccano tanti soggetti. Nessuno dice che sia
una cosa facile, ma è una cosa che va fatta. Prendiamo atto che
questa Giunta non la vuole fare e non do la responsabilità
all'Assessore al turismo, perché non è una responsabilità sua o
solo sua: è una responsabilità di tutta la Giunta, anche perché - è
giusto ricordarlo - tocca tanti assessorati, quantomeno
quattro.
L'altro punto che è disarmante per come viene affrontato, è
quello sulla ferrovia. Anche qui avremmo potuto presentare un
emendamento per ispessire questo impegno, ma invece è forse bene
lasciarlo così in questa cosa scarna, in questo deserto antartico.
Una frase: "La ferrovia che costituisce una priorità per l'anno
2017, sarà oggetto di uno studio - ancora siamo alla fase dello
studio - per la sua modernizzazione e integrazione con l'intero
sistema del trasporto pubblico". Il presidente Rollandin in
Commissione ha detto e l'assessore Perron lo ha ribadito anche qui,
che su questo tema una riflessione va fatta: parole storiche!
Parole storiche nella loro nullità, perché non è possibile che a un
anno ormai dalla conclusione di una legislatura non si sia fatto
praticamente nulla e che si sia ancora alla fase dello studio e
della riflessione. Poteva essere invece questo documento
l'occasione per quantomeno definire le priorità, anche perché in
questo periodo è cominciato in Commissione l'iter di una proposta
di legge di iniziativa popolare che sollecita in modo preciso e
puntuale la maggioranza, indicando delle azioni. Nulla di tutto ciò
è stato raccolto e questa frasetta solitaria e solinga in questa
pagina io credo che sia emblematica della volontà politica che sta
dietro a questo tema.
Concludo per dire che il dibattito è sicuramente interessante.
Si potrà fare meglio, ma sarà un po' difficile riuscirci se le
condizioni sono queste. Sarà molto difficile, perché è una
situazione talmente blindata, consolidata e chiusa su sé stessa,
per cui anche i contributi fattivi, interessanti, costruttivi dei
consiglieri regionali alla fine riescono a incidere ben poco. Io
credo che ciò che ci si può aspettare per il prossimo Defr sia un
cambiamento radicale di metodo, che è ciò che noi ci auguriamo da
tanto tempo. Ma se la situazione è questa, non possiamo essere
ottimisti.
Presidente -
Se non ci sono altre richieste di
intervento, chiudiamo la discussione generale. Ha chiesto la parola
l'assessore Perron, ne ha facoltà.
Perron (UV) -
Ringrazio tutti gli intervenuti su un
dibattito che è stato anche per il Governo regionale certamente
molto utile e che ha permesso comunque di recepire indirizzi e
sensibilità di cui terremo certamente conto, visto che è un periodo
nel quale stiamo lavorando per confezionare il bilancio
regionale.
Intervengo subito su una questione che è stata evocata, quella
dei tempi. Riconosco per primo che si può fare sempre meglio e di
più. Non a mia discolpa, voglio solo dire che comunque, dal punto
di vista anche della fotografia finanziaria, la Regione Valle
d'Aosta applica quest'anno per la prima volta il decreto
legislativo n. 118 che comporta, relativamente ai conti, una
radicale modifica della nostra impostazione. Questo - ce ne
assumiamo la responsabilità - ha comportato comunque dei ritardi
nella messa a disposizione delle risorse, però è anche la prima
applicazione di un documento nuovo. Quindi l'impegno che posso
prendere per il futuro è di portare i documenti in tempi
ragionevolmente più lunghi, che possano permettere alle Commissioni
e anche alle parti sociali di esaminarli.
Collega Cognetta, noi abbiamo riunito le parti sociali: lei
forse non ne ha notizia, ma ci siamo confrontati e posso dire che
c'è stato, da parte dei soggetti sociali che abbiamo incontrato,
apprezzamento per l'impostazione data e che abbiamo messo nei
contenuti di questo documento.
Abbiamo cercato di redigere questo documento con un approccio di
responsabilità. I documenti si lasciano scrivere e noi avremmo
potuto presentare a questo Consiglio un libro dei sogni, dove
elencare tutte le cose che potevamo mettere nero su bianco. Forse
su questo c'è stata un'incomprensione, ma noi volutamente non
abbiamo declinato tutti i punti del programma di legislatura,
perché non era il caso, perché non era questo che era richiesto.
Abbiamo evidenziato per grandi linee le priorità, immaginando di
portare all'attenzione del Consiglio regionale da una parte
l'atteggiamento di rigore che abbiamo nell'amministrare questa
Regione, cioè il contenimento dei costi, dall'altra la volontà di
questa maggioranza di continuare a investire comunque su quei
settori economici, ma anche sociali, che riteniamo prioritari per
il futuro di questa regione.
Io non voglio replicare punto per punto, perché non mi sembra il
caso e forse lo farà meglio di me il Presidente. Voglio solo dire
che tutta una serie di questioni che sono state evocate, sono
puntualmente contenute nel programma di legislatura, oppure nelle
grandi leggi che abbiamo approvato e che questo Consiglio ha
deliberato. La "Buona scuola" è una legge che, collega Restano,
recepisce in modo molto dettagliato, puntuale e preciso alcune
osservazioni che lei correttamente ha portato all'attenzione
dell'aula: bastava vederle. La parte sullo sport credo sia stata
declinata molto bene e quindi è stata prevista in un progetto di
legge importante. Questo per dire che abbiamo cercato, lavorando,
di tenere conto delle cose che già avevamo approvato, di ciò che
era stato fatto e di offrire con questo documento delle
prospettive.
Presentiamo questo documento - collega Gerandin, l'atteggiamento
che lei ci attribuisce è una visione tutta sua - senza nessun
entusiasmo. Credo che il nostro sia un atteggiamento di
responsabilità serio, andando a scrivere in questo documento le
cose alle quali immaginiamo di poter dare puntuale risposta nel
bilancio regionale che approveremo e che conterrà gli impegni
finanziari del prossimo anno e del prossimo triennio. Voi potete
verificare in modo molto puntuale quello che hanno fatto le altre
Regioni e quello che fa lo Stato - l'abbiamo fatto anche noi - per
rendervi conto se tutto quello che è previsto nei documenti di
programmazione finanziaria approvati, viene poi mantenuto con
costante puntualità negli impegni di bilancio. Il primo
inadempiente - collega Gerandin, lei che studia questi dossier,
potrà constatarlo - è lo Stato, il quale nei programmi e nelle
leggi finanziarie puntualmente non applica o non dà corso a quello
che prevede nei documenti. Torno a dire che si possono scrivere dei
libri dei sogni, però poi le cose che si scrivono bisogna poter
immaginare di essere nella condizione di attuarle: questo è quanto
abbiamo pensato di fare noi, lavorando su tutta una serie di
argomenti che abbiamo in qualche modo già elencato prima e che per
brevità di tempo non sto a ripetere.
Io mi fermerei qui, sapendo che poi ci sono nutriti emendamenti
e numerosi ordini del giorno, per cui avremo la possibilità di
riprendere argomento per argomento. Voglio solo dire che, dal
nostro punto di vista, crediamo di aver fornito al Consiglio
regionale con senso di responsabilità e con molta umiltà che,
collega Gerandin, non è rassegnazione, una fotografia della
direzione in cui pensiamo di andare, di quali debbano essere i
settori sui quali è necessario investire e di quale deve essere
anche la visione che questo Governo e questa maggioranza hanno
della Valle d'Aosta del prossimo decennio. La visione di una Valle
d'Aosta che guarda agli investimenti, che guarda alla sua crescita,
alla produzione di economia, ma guarda anche a un modello sociale
che tutela le fasce deboli, che tutela le nuove povertà e che cerca
di prevenirle, che guarda alla scuola come a un modello di società
in grado di crescere e di confrontarsi con il resto del mondo,
avendo quindi anche culturalmente un atteggiamento di apertura
verso gli scenari futuri. Questa è a grandi linee la visione che
abbiamo cercato di presentare in questo documento perfettibile, ma
crediamo con molto senso di responsabilità di aver comunque fatto
un buon lavoro e una buona opera nei confronti anche di questo
Consiglio.
Presidente -
Credo che a questo punto possiamo sospendere
i lavori e riprendere alle 15:30. Ha chiesto la parola il
consigliere Chatrian, ne ha facoltà.
Chatrian (ALPE) -
Per porre due domande. Mi sembra che
avevamo deciso di riprendere alle 15:00 il Consiglio
regionale...
Presidente -
Mi hanno comunicato che la Commissione
rimane convocata alle 15:00.
Chatrian (ALPE) -
Sinceramente a me non interessa chi ha
comunicato a lei questo, ma in Conferenza dei Capigruppo ieri sera
noi abbiamo deciso un'altra cosa: iniziamo il Consiglio regionale
alle 15:00 e a seguire avremmo fatto la Commissione.
Il secondo quesito che pongo al Presidente: alle 15:00, alla
ripresa dei lavori, si inizierà con l'illustrazione degli ordini
del giorno?
Presidente
- Il discorso delle 15:00 era stato proposto
da me come un'eventualità. Considerato che la Commissione non ha
modificato il suo orario, ovviamente la Commissione rimane alle
15:00 e il Consiglio resta come previsto alle ore 15:30. Alla
ripresa dei lavori ripartiremo con l'ordine del giorno.
La seduta termina alle ore 12:53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK