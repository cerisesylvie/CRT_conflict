Consiglio Regionale della Valle d'Aosta - Oggetto del Consiglio n. 2185 del 8 giugno 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2185 del 8 giugno 2016 - Resoconto
OGGETTO N. 2185/XIV - Interpellanza: "Manutenzione dell'area
verde di regione Tsambarlet nel comune di Aosta".
Rosset (Presidente) -
Punto 28 all'ordine del giorno, ha
chiesto la parola il Consigliere Bertin. Ne ha facoltà.
Bertin (ALPE) -
Questa interpellanza riguarda l'area
verde di regione Tsambarlet nel comune di Aosta, che nel corso del
tempo è stata oggetto di molti interventi da parte
dell'Amministrazione regionale. È un'area gestita
dall'Amministrazione regionale - dall'Assessorato all'agricoltura,
se non sbaglio - in cui si sono investiti ben 500 mila euro.
L'area è stata recuperata e da diverso tempo riveste interesse
nella zona, è spesso frequentata, rappresenta comunque un luogo di
incontro ed è un luogo importante per quella parte della città.
Vicino, sempre facente parte di quest'area, vi è anche una zona
dedicata ad una pista per BMX, vale a dire le biciclette da cross,
e nel tempo anche quest'area ha riscosso un grande successo tra i
ragazzi, giovani che andavano con le loro biciclette in quest'area
che era molto frequentata. Purtroppo questa parte dell'area verde è
stata completamente abbandonata e ora sta diventando una zona
fatiscente, pertanto la prima domanda era posta in merito alle
ragioni della mancata manutenzione di questa zona.
Un'altra domanda, un altro argomento, anche questo importante,
che riguarda quest'area, è l'improvvisa comparsa di un cartello
all'interno dell'area verde, tuttora
entretenue
da parte
dell'Amministrazione regionale. È un cartello francamente
sorprendente che fa divieto del gioco del calcio organizzato a
squadre. Cartello strano, curioso, che ha suscitato molte
perplessità e molti interventi sui
social
, tanto più che il
responsabile dell'amministrazione di quest'area ha evidenziato il
fatto che era stato messo questo cartello assolutamente curioso,
per non dire altro, in quanto dei giovani andavano a fare dei
tornei all'interno di quest'area verde.
Mi chiedevo pertanto le ragioni dell'istallazione di questo
cartello anomalo, e a quali soggetti si potesse ricondurre
l'organizzazione di questi tornei: la FIFA? Blatter - che ormai non
fa più parte della FIFA - si dedica ad organizzare dei tornei nelle
aree verdi nel comune di Aosta? E chi partecipa a questi
tornei?
Questa è un po' la questione. Se si organizzano dei tornei, si
saprà anche chi partecipa.
E poi, più in generale, vorrei sapere se siano state valutate
delle modalità diverse per gestire quest'area, che permettano
un'utilizzazione completa dell'area e il mantenimento del
verde.
Presidente -
Ha chiesto la parola l'Assessore Testolin.
Ne ha facoltà.
Testolin (UV) -
In premessa, ricordiamo - come già
peraltro ribadito dal collega Bertin - come una decina di anni fa
la Regione abbia riqualificato i terreni di proprietà regionale in
località Tsambarlet nel comune di Aosta, realizzando l'area verde
così come oggi è presente a tutti.
Nell'ambito di tale riqualificazione, sono stati realizzati un
piccolo laghetto con panchine, un parco giochi per i più piccoli,
un percorso circolare con annessi attrezzi ginnici. La parte
centrale dell'area, costituita da un grande prato, è stata lasciata
a disposizione degli utenti per attività varie, mentre a margine
dello stesso sono stati ricavati due campi di pallavolo tramite il
posizionamento di due reti specifiche. Inoltre, a fianco della zona
verde è stata realizzata una pista per BMX.
Si sottolinea come le attività sportive che possono essere
svolte all'interno dell'area verde, non debbano pregiudicare le
altre attività ludiche svolte di norma nell'area verde, quali: fare
ginnastica, prendere il sole, far passeggiare i bambini o
divertirsi semplicemente sull'erba.
In particolare, per quanto attiene il gioco del calcio, si
evidenzia che l'area non è stata progettata come campo sportivo per
la pratica di tale attività e si sottolinea come pertanto si
ritenga che lo stesso sia praticabile nell'area soltanto se svolto
in maniera estemporanea da un numero contenuto di persone: come ad
esempio le famiglie con i bambini o da gruppi limitati di
ragazzini. Ciò in applicazione anche della deliberazione della
Giunta regionale n. 3167 del 30 dicembre 2011, concernente le
modalità di gestione e fruizione delle aree verdi di competenza
regionale sul territorio della Regione autonoma Valle d'Aosta
aperte al pubblico, la quale prevede che le attività di pratica
sportiva, in forma organizzata e di gruppo, siano ammesse
esclusivamente nell'ambito degli spazi appositamente attrezzati
allo scopo, se esistenti.
Nei mesi scorsi, è stato appurato, sia dalle competenti
strutture dell'Assessorato sia a seguito di segnalazione di privati
cittadini, che nell'area si era instaurata l'abitudine di praticare
in maniera sistematica il gioco del calcio in maniera organizzata:
con squadre composte da persone prevalentemente adulte, con
formazioni precostituite, fornite di divise e pettorine
equipaggiate con scarpe da calcio con tacchetti, che andavano a
impedire la corretta fruizione dell'area, così come descritta
sopra. A tal proposito, la struttura regionale competente per la
manutenzione e la gestione dell'area ha pertanto posizionato alcuni
specifici cartelli in corrispondenza degli ingressi della zona
verde, proprio per evidenziare che all'interno della stessa non è
possibile praticare il gioco del calcio organizzato in squadre.
Tale divieto vale ovviamente per tutti i possibili utenti
dell'area verde, senza distinzione alcuna e senza altre finalità
che, se da qualcuno ipotizzate, risultano sicuramente estranee alla
volontà dell'Amministrazione regionale.
Si precisa infine come la manutenzione dell'area verde della
confinante pista di BMX rientri negli appalti di servizi affidati a
ditte esterne e si segnala come, a seguito della conclusione delle
pratiche amministrative per l'affitto dell'appalto, nei giorni
scorsi si sia provveduto alla manutenzione della pista di BMX - che
a oggi si presenta assolutamente in ordine e sgombra dalla
vegetazione - e della stessa area verde interessata dai lavori di
taglio dell'erba, potatura delle siepi, pulizia generale, nonché
dal rifacimento di due fontanili di erogazione dell'acqua
potabile.
In conclusione, si segnala come, al momento, dalla competente
struttura non siano state ipotizzate modalità diverse di
manutenzione dell'area rispetto a quelle attualmente adottate e
sopradescritte.
Spero di aver fornito un quadro sufficientemente completo alle
domande del collega Bertin e di essere stato sufficientemente
chiaro sulle motivazioni, soprattutto della posa dei cartelli.
Presidente -
Per la replica, ha chiesto la parola il
Consigliere Bertin, ne ha facoltà.
Bertin (ALPE) -
Chiaro, anche se forse non proprio fino
in fondo, ma andiamo per ordine. Per quanto riguarda la pista di
BMX: fino all'altro giorno - io sono passato - era ancora un
disastro. Sono contento che siate intervenuti. L'interpellanza è
servita a qualcosa, se non altro a sollecitare un intervento che da
tempo vedeva quest'area abbandonata, non più utilizzabile da parte
dei ragazzi con le biciclette.
A volte le interpellanze servono, se si sollecita l'intervento.
Vi siete mossi un po' prima, meno male, ma il problema rimane a
monte: perché la situazione deve arrivare a questo punto per poi
intervenire?! Abbiamo speso più di 500 mila euro in quest'area,
bisogna che venga mantenuta sempre nelle migliori condizioni.
Questo per quel che riguarda la pista che finalmente è di nuovo
utilizzabile, come mi ha detto lei. Ultimamente negli ultimi giorni
non sono tornato nell'area, ma ne prendo atto, e meno male.
Per quanto riguarda il cartello, la situazione mi rimane poco
chiara e lei di fatto non mi risponde. Voi parlate di tornei
organizzati, se sono organizzati, mi potreste anche dire da chi.
Domandavo, facendo dell'ironia, se era Blatter a organizzarli. Non
ci sono tornei organizzati in quella zona, non è possibile. O
perlomeno se ci fossero, voi dovreste sapermi rispondere su chi
organizzi questi tornei. In realtà, questo è un cartello ipocrita,
antipatico proprio per questo, perché è rivolto
ad hoc
a una
categoria che utilizza questo spazio. È un cartello "
ad
personam
", per chi utilizza questo parco per giocare a pallone,
e parliamo di profughi che arrivano in regione gestiti dalla
Prefettura che - bisogna ricordarlo - devono essere messi nelle
condizioni di poter fare qualcosa, altrimenti non possono fare
niente: perché possono lavorare solo se le cooperative o chi
gestisce la loro presenza sul territorio, li metterà nelle
condizioni di farlo. Non avendo attività da svolgere, questi
ragazzi, che sono perlopiù giovani, vanno a giocare a pallone lì, e
il problema nasce da questo. "Sono dei ragazzi che non danno
fastidio a nessuno e finché rimangono lì a giocare a pallone, molto
meglio che non vadano in giro a fare altro", questo me lo diceva
uno degli abitanti della zona, che non sono per niente infastiditi
da questa presenza. Questo cartello da questo punto di vista è
veramente ipocrita e molto antipatico, perché va proprio a
rivolgersi specificatamente ad una categoria che non è generale,
come dice lei; altrimenti mi avreste detto chi organizza questi
tornei. Non ci sono dei tornei organizzati, sono dei ragazzi che
giocano a pallone e che forse danno fastidio a qualcuno, che fa
anche delle speculazioni politiche sulle disgrazie altrui. È una
questione, a mio avviso, veramente spiacevole e sono dispiaciuto
che l'Amministrazione regionale si presti a questa situazione.
Dovrebbe volare un po' più alto e non abbassarsi a mettere dei
cartelli che ricordano anche passati di altri regimi, che forse non
andrebbero ricordati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK