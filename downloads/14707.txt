Consiglio Regionale della Valle d'Aosta - Oggetto del Consiglio n. 1125 del 11 gennaio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 1125 del 11 gennaio 1995 - Resoconto
SEDUTA ANTIMERIDIANA DELL'11 GENNAIO 1995
OGGETTO N. 1125/X Disegno di legge: "Gestione della telecabina
Aosta-Pila".
Articolo 1 (Finalità)
1. La Regione Valle d'Aosta, al fine di realizzare
un'integrazione di esercizio fra la telecabina Aosta-Pila e gli
altri impianti di risalita del comprensorio sciistico di Pila,
affida la gestione della telecabina alla società che gestisce gli
impianti di tale comprensorio.
Articolo 2 (Contratto di servizio)
1. La Giunta regionale, sentita la competente Commissione
consiliare permanente, stipula con la società di cui all'articolo
1, al fine di sostenere la funzione di trasporto pubblico locale,
un contratto di servizio nel quale vengono definiti:
a) le modalità di esercizio dell'impianto con l'indicazione del
periodo di funzionamento ordinario;
b) i servizi di trasporto sostitutivo che la società deve
garantire nei periodi e nei casi di interruzione del servizio della
telecabina;
c) l'organico di personale necessario per il funzionamento
ordinario;
d) gli interventi di manutenzione ordinaria e straordinaria;
e) le modalità di controllo di proventi dell'impianto;
f) i corrispettivi da riconoscere alla società per la
prestazione del servizio;
g) l'eventuale revisione degli obblighi di servizi e dei prezzi,
oggetto del contratto, nonché delle tariffe;
h) le modalità per il controllo complessivo della gestione e per
l'applicazione di eventuali sanzioni;
i) il periodo di validità del contratto;
l) i criteri ed i termini per l'eventuale aggiornamento del
contratto in relazione all'andamento economico-gestionale della
telecabina.
Articolo 3 (Vigilanza)
1. Il Servizio della comunicazione e dei trasporti
dell'Assessorato dell'ambiente, territorio e trasporti provvede
alle opportune verifiche in merito all'applicazione del contratto
di servizio.
Articolo 4 (Abrogazione)
1. La legge regionale 8 agosto 1989, n.51 (Gestione
economico-finanziaria del collegamento Aosta-Pila) è abrogato.
Articolo 5 (Disposizioni finanziarie)
1. Le spese per l'applicazione della presente legge, valutate in
annue lire 1.200.000.000, gravano sugli stanziamenti già iscritti
per gli anni 1995 e 1996 sul capitolo 68050 del bilancio
pluriennale della Regione per il triennio 1994/1996, che assume la
seguente nuova denominazione: "Oneri contrattuali per la gestione
della telecabina Aosta-Pila".
2. A decorrere dall'anno 1997 gli stanziamenti necessari saranno
iscritti con legge di bilancio ai sensi dell'articolo 15 della
legge regionale 27 dicembre 1989, n. 90 (Norme in materia di
bilancio e di contabilità generale della Regione Valle
d'Aosta).
Articolo 6 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente La parola, per l'illustrazione, al Consigliere
Rini.
Rini (UV) Con delibera del 29 gennaio 1988 la Giunta regionale,
ritenendo opportuno effettuare un periodo di gestione sperimentale
per poter raccogliere dati sufficienti onde poter impostare
correttamente una gestione definitiva, assegnava in via
sperimentale, sino al 28 febbraio 1989, alla Pila S.p.A., la
gestione della telecabina Aosta-Pila alle condizioni e con le
modalità contenute in una convenzione che prevedeva, per quanto
concerne il compito di pubblico esercizio di trasporto, il ripiano
di eventuali perdite di esercizio da parte della Regione, in
analogia ad altri servizi di trasporto pubblico ai sensi della
legge regionale 10 aprile 1981 n. 151.
La convenzione prevedeva inoltre che la contabilità fosse
soggetta a verifica trimestrale da parte di tre revisori nominati
dalla Giunta regionale, revisori che furono nominati con delibera
n. 2499 del 18 marzo 1988. Dopo il primo anno di gestione, con
legge regionale 8 agosto 1989 n. 51, si autorizzava il ripiano da
parte della Regione dei disavanzi di esercizio del servizio di
trasporto pubblico con uno stanziamento di lire 1 miliardo e 200
milioni a partire dal 1988. La gestione è andata avanti fino ad
oggi con tacito rinnovo annuale della delibera del 1988 e in questo
periodo la Società Pila S.p.A. ha provveduto a tutti gli interventi
di manutenzione ordinaria e straordinaria, facendo riferimento agli
elementi convenzionali, e la gestione economico-finanziaria è stata
effettuata in modo da garantire assoluta trasparenza, mentre le
contabilità sono state esaminate dall'apposita commissione di
controllo nominata dalla Giunta.
Ora, anche su sollecitazione della Società Pila S.p.A., si rende
necessario rivedere la convenzione a suo tempo stipulata in quanto
non più rispondente alla realtà, soprattutto per quanto riguarda
gli interventi di manutenzione necessari a garantire l'efficienza e
la sicurezza dell'impianto. L'impianto, come emerge da una
relazione dell'Ing. Hilling, consulente incaricato dalla Giunta, a
causa di eccezionali caratteristiche, non sufficientemente valutate
al momento della progettazione, e dall'eccezionale utilizzo che
supera di tre volte la media degli impianti similari, risulta avere
un'età operativa equivalente a più di 20 anni di vita di un
impianto normale.
Con l'abrogazione della legge regionale n. 51 del 1989 e
l'approvazione del presente disegno di legge, si andrà ad impostare
il nuovo rapporto tra società di gestione e Regione, in modo da
definire in modo chiaro i compiti e gli oneri reciproci dando la
possibilità di realizzare gli interventi di manutenzione ordinaria
e straordinaria sempre più probabili, visto appunto il precoce
invecchiamento dell'impianto, in modo celere, evitando lungaggini
burocratiche.
Passando poi all'articolato, dico che l'articolo 1 dispone che
la gestione della telecabina vada affidata alla società che
gestisce gli impianti di risalita del comprensorio sciistico, al
fine di realizzare un'integrazione di esercizio.
L'articolo 2 rimanda alla Giunta regionale, che dovrà sentire la
competente commissione permanente, la stipula con la società di
gestione di un contratto di servizio nel quale vengano ridefiniti
tutti i vari aspetti gestionali e di controllo.
L'articolo 3 delega al Servizio Comunicazioni e Trasporti
dell'Assessorato dell'ambiente, territorio e trasporti le opportune
verifiche in merito all'applicazione del contratto di servizio.
L'articolo 4 va ad abrogare la legge 7 agosto 1989 n. 51 e
l'articolo 5 fissa in lire 1 miliardo e 200 milioni le spese per
l'applicazione della presente legge lasciandole quindi invariate
rispetto agli anni precedenti.
L'articolo 6, infine, dichiara urgente la presente legge,
urgenza che penso sia evidente e condivisa da ognuno di noi.
Con l'approvazione del presente disegno di legge si spera di
poter migliorare il servizio pubblico che la telecabina deve
garantire, di poter ridurre il rischio di fermate dell'impianto,
fermate che ci sono state anche di recente e di migliorare
l'immagine e l'attrattiva dell'intera area sciistica di Pila.
Presidente É aperta la discussione generale. La parola al
Consigliere Piccolo.
Piccolo (ADP-PRI-Ind) Semplicemente per dare per letta la
relazione che era già stata allegata alla documentazione.
Presidente La parola all'Assessore del bilancio e delle finanze,
Lévêque.
Lévêque (Ass.tec.) Per annunciare un emendamento di tipo tecnico
sulla parte finanziaria, dato lo slittamento che c'è stato
sull'esercizio nuovo della legge.
Presidente La parola all'Assessore dell'ambiente, territorio e
trasporti, Riccarand.
Riccarand (VA) C'è un emendamento anche all'articolo 4 che
prevede l'abrogazione della precedente legge.
Per evitare che ci sia un vuoto legislativo è opportuno che
l'abrogazione della legge entri in vigore dalla data della stipula
del contratto di servizio previsto dall'articolo 2 della presente
legge.
Presidente Passiamo alla votazione dell'articolato nel testo
della IV Commissione, comprensivo dell'emendamento della II
Commissione. Articolo 1.
Presenti: 28
Votanti e favorevoli: 23
Astenuti: 5 (Collé, Lanièce, Marguerettaz, Tibaldi, Viérin
M.)
Presidente Pongo in votazione l'articolo 2.
Presenti: 28
Votanti e favorevoli: 23
Astenuti: 5 (Collé, Lanièce, Marguerettaz, Tibaldi, Viérin
M.)
Presidente Pongo in votazione l'articolo 3.
Presenti: 28
Votanti e favorevoli: 23
Astenuti: 5 (Collé, Lanièce, Marguerettaz, Tibaldi, Viérin
M.)
Presidente Pongo in votazione l'articolo 4, con l'emendamento
sostitutivo dell'Assessore Riccarand, di cui do lettura:
Emendamento L'articolo 4 è sostituito dal seguente:
Articolo 4
(Abrogazione)
"A decorrere dalla data della stipulazione del contratto di
servizio di cui all'articolo 2, è abrogata la legge regionale 8
agosto 1989, n. 51 (gestione economico-finanziaria del collegamento
Aosta-Pila)".
Presenti: 28
Votanti e favorevoli: 23
Astenuti: 5 (Collé, Lanièce, Marguerettaz, Tibaldi, Viérin
M.)
Presidente Pongo in votazione l'articolo 5, con l'emendamento
sostitutivo dell'Assessore Lévêque, di cui do lettura:
Emendamento L'articolo 5 è così sostituito:
"Articolo 5
(Disposizioni finanziarie)
1. Le spese per l'applicazione della presente legge, valutate in
annue lire 1.200.000.000, gravano sugli stanziamenti già iscritti
sul capitolo 68050 del bilancio pluriennale della Regione per il
triennio 1995/1997, che assume la seguente nuova denominazione:
"Contributi per oneri contrattuali per la gestione della telecabina
Aosta-Pila".
2. A decorrere dall'anno 1998 gli stanziamenti necessari saranno
iscritti con legge di bilancio ai sensi dell'articolo 15 della
legge regionale 27 dicembre 1989, n. 90 (Norma in materia di
bilancio e di contabilità generale della Regione Valle
d'Aosta)".
Presenti: 27
Votanti e favorevoli: 22
Astenuti: 5 (Collé, Lanièce, Marguerettaz, Tibaldi, Viérin
M.)
Presidente Pongo in votazione l'articolo 6.
Presenti: 27
Votanti e favorevoli: 22
Astenuti: 5 (Collé, Lanièce, Marguerettaz, Tibaldi, Viérin
M.)
Presidente Se nessuno chiede la parola per delle dichiarazioni
di voto possiamo passare alla votazione della legge nel suo
complesso.
Presenti: 27
Votanti e favorevoli: 22
Astenuti: 5 (Collé, Lanièce, Marguerettaz, Tibaldi, Viérin
M.)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK