Consiglio Regionale della Valle d'Aosta - Oggetto del Consiglio n. 227 del 26 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizi trasfusionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 227 del 26 novembre 2008 - Resoconto
OGGETTO N. 227/XIII - Approvazione di mozione:
"Predisposizione di un progetto di promozione della donazione del
sangue del cordone ombelicale".
Mozione
Premesso che la Valle d'Aosta è una regione con un'alta e
diffusa sensibilità verso la donazione del sangue;
Ricordato che il 23 settembre 2008 si è svolta
un'interessante riunione informativa-formativa promossa dalla FIDAS
della Valle d'Aosta sull'importanza della donazione del sangue del
cordone ombelicale;
Tenuto conto che il sangue del cordone ombelicale donato
offre già nuove opportunità di cura e tante potenziali applicazioni
nella medicina rigenerativa;
Visto che nell'incontro sopra ricordato i dirigenti
responsabili delle strutture sanitarie valdostane hanno manifestato
le loro volontà e il loro impegno a lavorare per sostenere quella
iniziativa;
Considerato che nelle strutture operanti presenti presso
l'ospedale regionale "U. Parini" ci sono competenze professionali e
strutturali in grado di rendere operativa la pratica delle
donazioni del sangue del cordone ombelicale;
Il Consiglio regionale
Impegna
l'Assessore alla sanità, salute e politiche sociali a
presentare entro 90 giorni, alla V^ Commissione consiliare, il
progetto di fattibilità della promozione e della donazione in Valle
d'Aosta del sangue del cordone ombelicale.
F.to: Rini Emily - Rigo
Président
- Comme il a été convenu ce matin à la
Conférence des chefs de groupe, nous passons à la discussion du
point 30 à l'ordre du jour.
La parole à la Conseillère Rini Emily.
Rini (UV)
- Grazie, Presidente. Cari colleghi e care
colleghe, sono onorata di avere oggi l'occasione, congiuntamente al
collega Rigo, di portare alla vostra attenzione un argomento che mi
sta particolarmente a cuore, come amministratrice, come donna, ma
soprattutto come mamma.
Il sangue cordonale è il sangue che residua nei vasi cordonali e
placentari dopo che il cordone ombelicale del neonato è stato
reciso. Questo sangue, che normalmente viene scartato assieme alla
placenta, ora può essere raccolto, conservato ma soprattutto
donato. Il sangue cordonale è ricco di cellule staminali
emopoietiche, dalle quali originano durante il corso della vita
tutte le cellule del sangue. Tale sangue può essere utilizzato a
scopo trapiantologico, in alternativa al midollo osseo, per la cura
di diverse patologie ematologiche, immunologiche e oncologiche. La
donazione del sangue cordonale non comporta rischi né per la madre
né tanto meno per il bambino: esso viene raccolto dopo la nascita e
la raccolta può avvenire sia dopo un parto naturale che dopo un
parto cesareo. È importante donarlo poiché aiuta a salvare la vita
di altri bambini ammalati di malattie del sangue, di malattie
immunologiche, neoplasie, e inoltre può contribuire alla ricerca
sulla cura di numerose malattie, che ancora oggi purtroppo ci
affliggono.
Ho avuto il piacere di ricevere queste brevi ma importanti
informazioni, durante un incontro organizzato dalla FIDAS Valle
d'Aosta, al quale ho partecipato, insieme ad altri consiglieri qui
presenti, il 23 settembre 2008, incontro nel quale i dirigenti
responsabili delle strutture sanitarie valdostane hanno manifestato
la loro volontà di impegnarsi a lavorare per sostenere tale
iniziativa.
Con questa mozione si chiede un impegno da parte dell'Assessore
alla sanità, che so essere particolarmente sensibile a queste
tematiche, a presentare entro novanta giorni alla V Commissione di
cui ho l'onore di far parte, il progetto di fattibilità, di studio,
di attuazione della promozione della donazione in Valle d'Aosta,
così come avviene già nelle altre regioni d'Italia, del sangue del
cordone ombelicale.
Concludo, sottolineando la mia personale soddisfazione data
dall'intesa raggiunga con il collega Rigo e con diversi altri
colleghi qui presenti, con i quali ho avuto il piacere di
condividere l'importanza di questa iniziativa. Per questa
motivazione porgo il mio ringraziamento personale al gruppo del PD
e a tutti coloro che vorranno sostenere questa proposta. Chiedo
quindi, insieme al collega Rigo, il sostegno di tutti voi a questa
iniziativa, che non è caratterizzata da connotati politici, ma
bensì sociali, e che rappresenta una questione di coscienza di
ognuno di noi.
Président
- La parole à l'Assesseur à la santé, au
bien-être et aux politiques sociales, Lanièce Albert.
Lanièce A.
- Grazie, Presidente. Innanzitutto posso già
da subito dire che il mio impegno sarà totale. Solo vorrei dare due
notizie per quanto riguarda la normativa e ciò che è previsto dal
Piano sangue plasma della Regione. Si tratta di un argomento
importante: l'impiego delle cellule staminali ha un impatto minore
rispetto al trapianto di midollo osseo, ad esempio in termini di
reazione immunologica, quindi diventa un vantaggio da questo punto
di vista.
Per fare chiarezza, ci sono tre tipi di unità di cordone
ombelicale. Ci sono le "AlloNF", che sono quelle qualificate
biologicamente e caratterizzate per gli antigeni di
istocompatibilità, che permettono di identificare con precisione di
che tipo di unità si tratta, e sono destinate al trapianto
allogenico da donatore non familiare e sono queste ultime quelle
che ci interessano, particolarmente per la raccolta del cordone
ombelicale. Ci sono le "AlloD", che sono le unità provenienti da
donatore familiare. Ci sono le unità "Auto", che sono destinate ad
un eventuale trapianto autologo per lo stesso paziente per un tempo
definito, e qui non siamo però nel campo della sanità pubblica, ma
si tratta di banche private. Il nostro particolare interesse verte
sulle AlloNF, che sono unità di cordone che ci permettono di
reperire cellule staminali, particolarmente interessanti,
soprattutto per quanto riguarda le linee emopoietiche del sangue.
Rispetto ad altre cellule staminali, l'impiego è molto più
ristretto, ma si è visto come queste cellule possono dare
importanti risultati nel campo della oncoematologia, quindi nelle
leucemie, nei linfomi, nelle forme di anemie refrattarie
particolari.
In Italia, ci sono circa 18 banche del cordone ed è importante
riuscire a mantenere un buon coordinamento fra tutte le banche,
perché implementando la donazione, aumenta notevolmente la
possibilità di reperire cellule con antigeni di istocompatibilità
diverse, di conseguenza aumenta la possibilità di reperire sempre
più queste cellule per coloro che ne hanno bisogno. Ricordo che
finora il cordone ombelicale interessava patologie pediatriche,
mentre ora interessa sempre più anche gli adulti.
Il quadro normativo: ci riferiamo alla legge n. 119/2005 che
stabilisce tutte le procedure per procedere al prelievo del sangue
cordonale. In seguito all'evolversi delle tecniche e della scienza
medica, il centro nazionale del sangue sta proponendo una bozza di
decreto ministeriale che andrà a riarmonizzare gli aspetti legati
alla raccolta e alla distribuzione del sangue cordonale, nonché
l'accreditamento delle strutture che devono effettuare la raccolta
del sangue. Per quanto riguarda la nostra Regione, dovremo
procedere ad organizzare un punto di prelievo delle cellule
staminali. E' scontato che in Valle d'Aosta la creazione di una
banca del sangue non avrebbe senso, ci devono essere almeno 20mila
donazioni per poter creare una banca di cellule staminali e di
cordone ombelicale significativa.
Per quanto riguarda il Piano sangue plasma 2007-2009, è già
previsto che la Regione, attraverso il centro trasfusionale e
ostetricia e ginecologia, promuova la donazione delle cellule
staminali di sangue e di cordone ombelicale, in collegamento con la
rete di banche di cellule staminali e cordonali esistenti e
riconosciute dalle norme vigenti. Viene favorita la realizzazione
di formazione e informazione sul tema, in collaborazione con
l'associazione dei donatori. Esiste dunque una predisposizione per
poter procedere allo sviluppo di un punto di prelievi, che dovrà
coinvolgere l'unità di ostetricia e dovranno esserci comunque dei
passaggi di accreditamento della struttura e di implementazione
degli accordi tra Piemonte e Valle d'Aosta. Diciamo che il percorso
è ben delineato: aspettiamo solo che questo decreto ministeriale
vada a rivedere alcuni aspetti riguardanti il prelievo e le banche,
e poi si provvederà, in accordo con il centro trasfusionale, a
portare avanti questo progetto, sul quale relazionerò in V
Commissione.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. L'argomento è
indubbiamente nobile, come è stato presentato dalla collega Rini,
che ha tutti i requisiti, essendo donna e mamma, per sostenere in
quest'aula un argomento di tale importanza. Argomento che non è di
assoluta novità in quest'aula, perché se n'è già parlato sette anni
fa con una mozione all'epoca presentata dal gruppo della Casa delle
Libertà, che venne approvata alla unanimità. Era il luglio 2001,
allora Assessore era Vicquéry e, viste le stesse motivazioni
addotte, sia Vicquéry, sia la Giunta, sia l'aula unanimemente non
ebbero alcuna difficoltà nel votare una mozione che è sorretta da
una forte finalità sociale.
Soddisfatti per quell'approvazione noi, come primi proponenti,
dopo qualche anno abbiamo fatto una indagine, per sapere fino a che
punto fosse progredita la situazione e siamo arrivati al 2004
(Assessore all'epoca era Fosson) per chiedere se aveva dato
attuazione a quella impegnativa che il Consiglio si era
prefissato.
Per ricordarlo, l'impegnativa era molto semplice, ovvero
all'epoca si chiedeva che l'Assessore alla sanità innescasse l'USL
- perché va bene impegnare l'Assessore ma va altrettanto bene fare
in modo che sia l'USL che è il braccio operativo dell'Assessorato,
a mettersi in pista per fare quello che questo Consiglio dà come
indirizzo - per fare due cose: procedere con celerità alla
sottoscrizione del protocollo per la raccolta del sangue cordonale
con il Dipartimento di oncoematologia e immunoinfettologia
pediatrica dell'Università di Torino (perché sede della banca dati
per noi più vicina e anche più importante per il conferimento di
questa tipologia di cellule), promuovere un'adeguata opera di
sensibilizzazione nei confronti delle partorienti circa
l'opportunità di acconsentire alla raccolta stessa, cioè informare
le donne valdostane nel momento in cui partoriscono che quel
segmento organico che si chiama cordone ombelicale può essere
utilmente adoperato per finalità di questo tipo.
Nel 2004 ci rispose l'Assessore Fosson e sembrava che le buone
intenzioni manifestate nel 2001 si fossero perse per strada, perché
innanzitutto l'USL con una sua deliberazione aveva affidato un
incarico (perché gli incarichi servono sempre per mettere in moto
la macchina) alla ginecologia dell'Ospedale di Aosta di farsi
carico di questo compito, ed erano stati stanziati dei fondi. Un
ginecologo aostano aveva anche partecipato ad alcuni incontri a
Torino, sede di questa banca dati di cui vi dicevo. Hanno cercato
di mettere in piedi il protocollo con Torino, protocollo che era il
primo punto fondamentale di quella mozione, ma Torino sconsigliò
l'istituzione di nuovi centri di raccolta. Perché? Perché - queste
sono le risposte di Fosson - la richiesta era molto scarsa, dal
1999 al 2002 erano state utilizzate solo 20 sacche a fronte di una
scorta di 1000 sacche che giaceva nei magazzini.
Non so se l'Assessore Lanièce si innesterà nello stesso solco di
Fosson o se, come ci pare, prenderà le distanze dal suo
predecessore per intraprendere nuove politiche in materia
sanitaria. Nel luglio 2002 si decideva di soprassedere alla
istituzione di questo centro raccolta presso la sede dell'ospedale
aostano. Questa fu una doccia fredda che ci fu data da Fosson nel
dicembre 2004. ...Ancora oggi c'è uno scarsissimo utilizzo...
Fosson fornisce alcune informazioni - poi le lascerò anche il
resoconto complessivo - ma anche l'opera di sensibilizzazione che
il Consiglio aveva suggerito ai predecessori di Lanièce, alla fine
non so se lei come donna è mai stata colta da qualche messaggio di
propaganda o di divulgazione del tipo "qualora doveste partorire,
care donne, lasciate il cordone qui che viene immediatamente
congelato e in trentasei ore viene trasferito a Torino". Io non
essendo donna non sono stato magari colpito da una propaganda così
mirata, ma non mi pare in questi anni di aver visto nulla di
simile.
L'auspicio è che questa volta, magari portando la firma di una
donna e del Presidente della V Commissione, questa mozione abbia
più forza nel superare questi ostacoli tecnici, burocratici, che si
sono creati ad Aosta, ma che anche a Torino non hanno avuto una
particolare rispondenza, perché se dalla banca dati scoraggiano a
dare sangue cordonale, perché tanto viene utilizzato in maniera
scarsissima, ripeto - queste sono le affermazioni dell'ex Assessore
Fosson - 20 sacche su 1000 disponibili, credo che... poi la
battaglia è nobile, noi ci crediamo ancora e per questo voteremo la
mozione più che mai convinti, augurandoci che abbia migliore sorte
di quello che venne deciso dal Consiglio sette anni fa.
Président
- La parole au Conseiller Louvin.
Louvin (VdAV-R)
- Grazie, Presidente. Ho ascoltato con
interesse non solo l'introduzione della collega Rini, ma anche la
ricostruzione puntuale di Tibaldi di una vicenda che non conoscevo
nei suoi precedenti di discussione in quest'aula, negli antefatti
di questo tentativo di aprire la strada alla donazione del sangue
cordonale.
Non so se nel frattempo la presa di posizione del Vaticano sia
stata illuminante anche rispetto a questa svolta, perché l'apertura
che è stata fatta da parte della chiesa cattolica anche alla
ricerca e all'utilizzo delle cellule staminali contenute nel sangue
cordonale può forse aver agevolato un iter amministrativo che, a
quanto ho sentito è stato faticoso negli anni scorsi.
Vogliamo dire - lo diciamo anche a nome della collega che oggi
per motivi familiari è assente - di una nostra profonda e convinta
adesione all'iniziativa, che avremmo anche volentieri sottoscritto
unitamente ai promotori, perché la riteniamo degna della massima
attenzione. Intanto perché può rivelarsi sostitutiva di metodiche
curative molto più dolorose, cruente, come quelle del prelievo del
midollo osseo, e quindi può rappresentare una alternativa a costo
molto ridotto, rispetto a terapie che oggi affrontano con molta più
difficoltà persone malate. Ma siamo anche convinti che in senso
generale tutto quanto può essere utilmente fatto, per allargare la
cultura della donazione e della disponibilità in questa regione,
che comunque è una regione sensibile ed attenta sotto questo
profilo, debba essere incoraggiato, non in modo cieco o acritico,
ma sulla base di convinte e condivise posizioni in termini medici e
scientifici.
Qui siamo di fronte a una problematica che può trovare
attuazione. Sappiamo esserci delle difficoltà, non credo che vadano
sottovalutate le problematiche relative alla formazione e alla
organizzazione sul piano medico per il raggiungimento di questo
risultato e chiediamo che l'Assessore, con maggiore solerzia che
nella passata amministrazione, si faccia carico di questa vicenda.
Glielo chiediamo anche noi con molta forza, perché si privilegi in
questa regione, rispetto alla conservazione ad uso familiare di
questo bene, una conservazione ad uso pubblico.
Qui ci sono due filosofie distinte nello sguardo che portiamo
sul nostro futuro: quello di chi si premunisce per sé e per il
proprio nascituro nel senso di garantirgli una banca che possa
prestargli un domani le cellule necessarie alle sue rigenerazioni
di tessuti e chi invece ha una visione aperta sul futuro di altra
natura, più protesa ad un aiuto generoso, che peraltro può tornare
molto utile anche a se stessi. Crediamo come gruppo che ci sia da
sostenere questa visione: che ci sia da dare il sostegno tecnico
necessario e che ci sia da dare anche una spinta a questa
conservazione delle cellule staminali anche in funzione di ricerca,
perché questo è il terreno condiviso in questo momento, un terreno
che non è aperto allo scontro fra opposte visioni ideologiche, ma è
la finestra aperta al dialogo sulla ricerca in materia di cellule
staminali. Che ci sia quanto meno da parte della Regione un
convinto apporto attraverso la generosità delle donatrici che
possano così fornire materia prima, perché questa ricerca vada
avanti e dia quanto prima i risultati che tutti aspettiamo, anche
nella logica della sconfitta di malattie tumorali e di altre
patologie che affliggono moltissime persone. Questo è il senso del
nostro convinto sostegno alla mozione presentata dai colleghi Rini
e Rigo.
Président
- Je soumets au vote la motion:
Conseillers présents, votants et favorables: 30
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK