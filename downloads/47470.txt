Consiglio Regionale della Valle d'Aosta - Oggetto del Consiglio n. 3739 del 19 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3739 del 19 giugno 2024 - Resoconto
OGGETTO N. 3739/XVI - Interpellanza: "Revisione della legge
regionale 4/2013 in materia di prevenzione e di contrasto alla
violenza di genere".
Bertin (Presidente) -
Punto n. 46. Consigliera Minelli,
ha facoltà di intervenire.
Minelli (PCP) -
Il Consigliere segretario ha appena letto
il titolo che è stato dato a quest'interpellanza nell'ordine del
giorno, ma è un titolo parziale, perché fa riferimento soltanto ad
una parte dell'iniziativa, cioè le domande sulla revisione della
legge 4/2013.
In realtà, l'interpellanza che è stata depositata circa un mese
fa era più ampia ed aveva un duplice scopo. Questa mattina, con
un'interrogazione che abbiamo depositato invece quindici giorni fa,
che in sostanza riprendeva la prima domanda della vecchia
interpellanza, abbiamo già avuto risposta: una risposta che non ci
ha per nulla soddisfatte ma che, ovviamente, Assessore, non le farò
ripetere, perché mi sembra che la richiesta sia stata evasa, in
qualche modo.
Ripercorro invece la vicenda che riguarda l'altra parte
dell'interpellanza.
Come è noto, oltre due anni fa, il 17 maggio del 2022, la
collega Guichardaz ed io abbiamo depositato la proposta di legge n.
64, "Disposizioni contro le discriminazioni e le violenze
determinate dall'orientamento sessuale o dall'identità di genere",
poi già tra il 2022 e tutto il 2023 avevamo insistito per la
calendarizzazione e la discussione in Commissione.
Un anno fa, il nostro comunicato stampa datato 17 maggio 2023,
che era poi sia il primo anniversario del deposito della proposta,
sia poi anche una data importante, perché era la data in cui si
celebra la giornata contro l'omobitransfobia.
Dopo quel comunicato stampa, durante un incontro informale, ci
era stata prospettata da parte del Presidente della quinta
Commissione e dei funzionari dell'Assessorato competente,
l'intenzione (della maggioranza) di costruire un disegno di legge
che riguardasse entrambe le tematiche, vale a dire sia la revisione
della legge regionale 4 2013 relativa alle azioni di prevenzione e
di contrasto alla violenza di genere e le misure di sostegno alle
donne vittime di violenza, sia la proposta di legge n. 64.
Mi scuso perché nel testo depositato c'è un refuso, è stato
citato il titolo dell'altra legge.
In quell'occasione, in occasione di quell'incontro, la collega
Guichardaz ed io avevamo sollevato delle perplessità perché
ritenevamo le due questioni diverse, ma anche e non solo, perché
temevamo che l'elaborazione di un testo unico avrebbe comportato
dei tempi lunghi e delle difficoltà. Mi pare che la situazione che
è stata prospettata, in qualche maniera, lo confermi.
Ci eravamo però dette disponibili a valutare eventuali proposte,
che fossero pervenute nella sede opportuna, vale a dire la
Commissione competente.
Tuttavia, da allora, di proposte concrete non abbiamo più avuto
alcuna informazione, se si esclude un brevissimo accenno che è
stato fatto in quinta Commissione da parte del Presidente e dal
coordinatore del Dipartimento politiche sociali per sottolineare
che l'
iter
di questa proposta di legge n. 64 era in qualche
modo congelato (questa mi pare l'espressione che fosse stata
utilizzata), che però era una decisione non presa dalla Commissione
stessa.
A marzo scorso, in occasione di un nostro question time sulle
segnalazioni di maltrattamenti in famiglia, intervenendo in Aula
avevo ricordato che in Commissione ci era stato detto che si era al
lavoro per la revisione della legge 4/2013, che si occupa di
contrasto alla violenza sulle donne e che si stava pensando ad un
testo che recepisse anche la nostra proposta di legge.
Anche in quell'occasione avevo ribadito che, secondo noi, non
aveva senso mescolare le due cose, auspicando, al contempo, un
confronto in occasione sull'intera questione.
Successivamente, ad inizio aprile, c'è stata una riunione della
quinta Commissione e il verbale che la documenta riporta
chiaramente la nostra posizione, oltre anche alle considerazioni
dei vari Consiglieri che erano presenti e che avevano rilevato come
non fosse mai stato deciso nulla in quella Commissione circa la
sospensione dell'iter della proposta, arrivando anche a chiedere
l'espressione del parere su quella PL seduta stante.
Poi, mi pare anche che mancasse, a quel punto, il numero legale,
perché qualcuno era già scappato via, cosa che peraltro poi
succede, succede nelle Commissioni in cui mancano le persone,
quindi non sia diano poi anche dei pareri, ma questa è un'altra
questione.
È passato ancora del tempo e il 17 maggio scorso, secondo
anniversario del deposito della proposta e data in cui si celebra
la Giornata internazionale contro l'omobitransfobia, l'Associazione
Arcigay Queer VDA ha inviato agli organi d'informazione un
comunicato stampa dal titolo: "17 maggio, per la Giornata
internazionale contro l'omobitransfobia, illuminare le coscienze,
non i monumenti".
Scrive l'Associazione: "Quest'anno, in occasione della giornata
contro l'omobitransfobia, l'Arcigay Valle d'Aosta non ha richiesto
l'accensione della Porta Praetoria con i colori
rainbow
, ma
sollecita la politica ad un impegno concreto. Al Consiglio
regionale chiede di ricalendarizzare il disegno di legge contro le
discriminazioni basate sull'orientamento sessuale e identità di
genere, sepolto a Palazzo Deffeyes da due anni in quinta
Commissione. Chiede inoltre che il testo non sia modificato,
diventando una generica legge contro ogni discriminazione in un
timido tentativo di unire ad esempio omofobia e abilismo, senza
considerare i differenti approcci di cui necessitano due importanti
problematiche. La legge non può essere così vaga da non essere più
efficace".
Al di là del piccolo errore lessicale riguardo al testo che noi
abbiamo depositato che non è ovviamente un disegno di legge, ma una
proposta di legge, crediamo che occorra, a questo punto, fare
chiarezza e dire esattamente cosa si vuole realmente fare per
(incomprensibile)
una proposta che è ferma da due
anni e che avrebbe potuto essere esaminata, discussa, eventualmente
emendata, modificata in qualche punto e poi portata al voto, che
poteva essere positivo o negativo, questo lo sappiamo.
L'Assessore oggi, rispondendo alla mia interrogazione, ha detto
che non si vuole sminuire quella proposta di legge, che c'è
attenzione e rispetto per quello che è stato scritto e chiesto,
però a me sembra che, più che altro, quella proposta di legge sia
stata messa in naftalina, e l'esigenza e la sollecitazione che è
stata espressa dalla principale associazione di riferimento,
secondo noi deve essere colta e rispettata, ma, al di là del
rispetto o meno di questa richiesta, ci devono essere delle
risposte chiare.
Stamattina l'Assessore già diceva: "Noi vogliamo arrivare ad una
legge quadro", noi no, quindi le chiedo di rispondere alla domanda
specifica che è quella se intendete raccogliere queste
sollecitazioni; in ogni caso, noi pensiamo che a questa proposta di
legge debba essere data una definizione e si debba andare avanti
comunque.
Presidente -
Risponde l'assessore Marzi.
Marzi (SA) -
Come ricordato dalla collega Minelli,
rispondendo all'iniziativa n. 18, nell'incontro che viene citato
spesso e che si è tenuto presso l'Assessorato, proprio per fare
un'analisi con gli uffici rispetto all'opportunità della modalità
amministrativa migliore per raggiungere un obiettivo politico
comune, si è considerato, insieme al presidente della quinta
Commissione Padovani - che tra l'altro in quest'Aula spesso ha
riprovato nuovamente a far presente le cose più o meno inutilmente
-, che la revisione della legge debba rappresentare l'occasione e
il valore aggiunto per realizzare una nuova norma quadro - che
capisco a voi non piaccia, ma che, di fatto, per quanto ci
riguarda, risulta essere lo strumento migliore; poi, visto che
quest'iniziativa ci consente di spiegare meglio, proveremo anche a
dire perché -, che comprenda tutte le politiche a contrasto della
violenza di genere e quelle determinate dall'orientamento sessuale
o dalle identità di genere.
Attraverso la legge quadro, si potranno infatti declinare le
azioni di sistema e i servizi di interventi trasversalmente in capo
a diversi Assessorati o Dipartimenti dell'Amministrazione - e già
solo questo prevede una legge quadro - come ad esempio
l'istruzione, le politiche del lavoro e la sanità che potranno,
nell'ambito delle proprie competenze, e attraverso risorse
economiche proprie, dare attuazione alle disposizioni di legge.
La prima attività necessaria e propedeutica alla revisione della
predetta legge consiste nella verifica - lo ripeto questo
pomeriggio -, che è già stata avviata, della normativa
internazionale e nazionale specifica del settore, necessaria per
considerare le indicazioni e gli orientamenti sovra-regionali che
dovranno essere recepiti.
Da qui è emersa la necessità di adottare un lavoro di revisione
della legge il più possibile partecipato, sia interno
all'Amministrazione che all'esterno.
In tale ottica, assume particolare rilievo, come richiamato
stamane, il ruolo del Forum permanente contro le molestie e la
violenza di genere che, in occasione della riunione del primo
febbraio scorso, ha definito e condiviso il suo coinvolgimento
all'interno delle attività di revisione della legge in quanto in
parte già espressione rappresentativa di alcuni soggetti da
coinvolgere in tale processo.
Sempre in occasione del citato incontro con il Presidente della
quinta Commissione, si era evidenziata l'opportunità di attendere
l'emanazione degli atti a livello nazionale, per poi
successivamente avviare la revisione della legge regionale potendo
così recepire quanto previsto a livello centrale, individuare
ulteriori azioni da adattare alla specificità della realtà
valdostana.
Con il decreto del 17 dicembre del 2020, il Dipartimento
competente per le pari opportunità ha definito un programma per la
prevenzione ed il contrasto della violenza legato all'orientamento
sessuale all'identità di genere proprio attraverso
l'implementazione di azioni volte alla parità di trattamento e alla
cultura della non discriminazione nei confronti delle persone
LGBTQ+.
Tale programma prevede inoltre la realizzazione sul territorio
nazionale di centri per il sostegno delle vittime di
discriminazione o violenza o in condizioni di vulnerabilità legate
all'orientamento sessuale o identità di genere, in ragione del
contesto sociale e familiare di riferimento, indipendentemente dal
luogo di residenza.
Ad oggi - è qui il punto, collega Minelli, perché lei è persona
attenta e che studia - tale programma non è ancora stato approvato,
sebbene siano già state avviate alcune attività di concertazione,
confronto o condivisione con le Regioni.
Come già anticipato sempre nelle varie interlocuzioni e
occasioni menzionate nell'iniziativa, la prima attività necessaria
e propedeutica alla revisione della legge è la mappatura di tale
tipologia di violenza sul territorio regionale, al fine di disporre
di un quadro reale e utile ad individuare l'identità del fenomeno
per le conseguenze ed opportune valutazioni.
Questo è il motivo per il quale stiamo lavorando con questa
cadenza e, di fatto, non per l'inerzia che è stata rappresentata
nella mattinata.
La mappatura del fenomeno è stata avviata nel secondo semestre
del 2023.
Per rendere le dimensioni del lavoro intrapreso, si rappresenta
che sono stati interessati diciassette soggetti, tra i quali le
Forze dell'ordine, il Servizio sociale professionale regionale,
l'Ordine degli avvocati, l'Ordine degli psicologi, il servizio di
psicologia territoriale, l'Associazione Arcigay della Valle
d'Aosta.
Nonostante il quadro, seppur parziale, sino ad ora emerso non
restituirà una rilevazione allarmante a livello territoriale,
ribadiamo la volontà dell'Assessorato nel proseguire ad
attenzionare la tematica della violenza per motivi legati
all'orientamento sessuale e all'identità di genere.
Questo, come detto, sempre nell'ambito di una normativa quadro
che possa fornire indicazioni, orientamenti scientifici e
interventi con la necessaria sinergia, in modo da evitare
parcellizzazioni e sovrapposizioni, consentendo quindi di prevedere
adeguate e congrue coperture economiche per la realizzazione degli
interventi regionali programmabili.
Riteniamo che quest'approccio risulti tutt'altro che generico e
vago, ma che, al contrario, sia diretto a conseguire
quell'efficacia che tutti auspichiamo, proprio per giungere alla
concretezza che giustamente anche le associazioni reclamano, al di
là dei momenti meramente celebrativi che ricorrono nelle Giornate
internazionali dedicate.
Attraverso la legge quadro, l'Amministrazione regionale, in
coerenza con i principi costituzionali e statutari e le leggi
vigenti, le risoluzioni dell'ONU e dell'Organizzazione Mondiale
della Sanità, le risoluzioni e i programmi dell'Unione europea,
riconoscerebbe quindi che ogni forma e grado di violenza contro le
donne e basata sul genere e nei confronti di persone in relazione
all'orientamento sessuale e all'identità di genere costituisce una
violazione dei diritti umani e della dignità della persona, della
libertà e sicurezza individuale, una lesione dell'integrità e della
salute fisica e psichica ad una limitazione al diritto ad una
cittadinanza piena.
Alla luce di quanto esposto e tenuto conto della complessità
della materia e della vastità della normativa da verificare e
recepire, dell'approccio partecipativo da prediligere, della
necessità di sviluppare una revisione sinergica e complementare, la
struttura regionale di riferimento si avvarrà della collaborazione
di un soggetto esterno, come richiamato questa mattina, per
coadiuvare gli uffici in tale attività, tenendo conto di tutti gli
aspetti legati ad ogni forma di violenza.
Come abbiamo considerato in risposta alla precedente
interrogazione, la 18 della mattinata sul medesimo tema, riteniamo
importanti i contenuti della PL 64, ribadiamo però la necessità di
affrontare la complessità dei fenomeni attraverso una
programmazione di interventi adeguati di sistema, attraverso una
legge quadro che la PL, prospettata, non contempla come visione
complessiva.
I contenuti della vostra legittima proposta saranno quindi
sicuramente presi in considerazione nel contesto di una
predisposizione di una legge quadro più complessiva.
Io credo di essere stato chiarissimo al riguardo.
Presidente -
Per la replica, la parola alla consigliera
Minelli.
Minelli (PCP) -
Assessore, la visione è completamente
diversa. Lei dice: "Quello che noi vogliamo fare è una legge
quadro, la revisione della legge 4/2013 è avviata, bisogna
aspettare le direttive nazionali, bisogna fare tutto il
monitoraggio, la mappatura", eccetera.
Io però rilevo una cosa: questa legge è stata depositata oltre
due anni fa, e la legge 4/2013 ha esattamente undici anni. Ora, se
ancora siamo nella situazione di dover fare delle mappature, e di
quella revisione della 4/2013 si parla esattamente da tre anni e
mezzo almeno, se ne era parlato anche precedentemente anche
nell'altra Legislatura, ma qui, in questa Legislatura, sono tre
anni e mezzo che ne parliamo, c'è un problema Perché in qualche
modo nascondersi o comunque chiamare a sostegno il fatto che non ci
siano ancora delle linee nazionali, a me fa specie, e soprattutto
non condividiamo - lo abbiamo detto e lo ripetiamo - che si faccia
questa legge quadro.
Dico di più, la legge quadro si potrebbe anche farla, recependo
però prima quella che è invece una legge che potrebbe essere
approvata.
Le dico, Assessore, che una legge sulla omobitransfobia è stata
approvata in Toscana nel 2004, in Liguria nel 2009, nelle Marche
nel 2013, in Sicilia nel 2015, in Piemonte nel 2016, in Umbria nel
2017, in Emilia nel 2019, in Campania nel 2020, e non credo che non
pensino anche loro che possa essere utile; io non lo ritengo così
utile, ma penso che anche loro credano che ci debba essere una
legge quadro, forse, sulle discriminazioni.
Ciò non toglie che hanno preso dei provvedimenti legislativi che
vanno nella direzione di prevenire e di tutelare quelle specifiche
minoranze.
Dal mio punto di vista, dal punto di vista nostro, continuiamo a
credere che la legge di contrasto alla violenza sulle donne debba
essere una cosa, questa è altra cosa. Quindi non condividiamo
assolutamente il percorso che avete intenzione di fare, perché
siamo convinte che rischiamo, in questo modo, di arrivare alla fine
di questa Legislatura con un nulla di fatto, né per una legge, né
per l'altra, né per la legge quadro.
Questo è quello che temiamo e se andiamo avanti di questo passo,
visto che soltanto nei primi sei mesi del 2023 è partita la
mappatura, siamo ormai oltre i sei mesi del 2024, vuol dire che è
più di un anno.
A me sorge anche un altro dubbio però, e lo voglio esplicitare,
è che questa situazione sia da imputare anche al fatto che qualcuno
non vuole che passi una nostra proposta di questo tipo, ma abbia in
testa un altro cappellino pronto da mettere o una bandierina da
piantare, usando il lavoro altrui, come è successo anche nel
passato Consiglio di inizio giugno a proposito della questione
sull'interruzione di gravidanza.
Un atteggiamento che io giudico scorretto, perché si possono
fare degli emendamenti, e direi anche un atteggiamento che io
reputo particolarmente puerile, ma tant'è.
Quello che noi chiederemo in Commissione è di riprendere
l'
iter
della proposta di legge 64, chiederemo che vengano
calendarizzate le audizioni, se ci saranno delle proposte
emendative saranno prese in considerazione, altrimenti la proposta
di legge andrà al voto, sarà bocciata o approvata ma finirà il suo
iter.
Chiederemo quindi formalmente al Presidente, fin alla prossima
riunione, di portare a termine questo iter della PL 64.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK