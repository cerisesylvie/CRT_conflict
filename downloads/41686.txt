Consiglio Regionale della Valle d'Aosta - Oggetto del Consiglio n. 820 del 10 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 820 del 10 luglio 2019 - Resoconto
OGGETTO N. 820/XV - Interpellanza: "Notizie in merito ai
pagamenti alle aziende agricole delle misure previste dal PSR
2014-2020 per la produzione e la commercializzazione di prodotti
biologici".
Rini (Presidente) -
Punto 17 all'ordine del giorno Per
l'illustrazione dell'iniziativa, la parola al collega Gerandin.
Gerandin (MOUV') -
Il biologico è una delle misure che,
per quel che riguarda il discorso del PSR, in questo momento hanno
avuto meno risposte in tempi rapidi. Ci stiamo ormai avviando alla
fase conclusiva del PSR 2014-2020 e, a breve, quegli agricoltori e
quei caseifici che, per quel che riguarda l'attuale PSR, hanno
fatto una scelta molto importante di tipo ambientale e commerciale,
vale a dire dedicarsi all'agricoltura biologica, dovranno fare
delle scelte. Fare delle scelte se continuare, in prospettiva, con
il biologico, oppure riconvertire la produzione esattamente alla
produzione che viene fatta nella maggior parte delle aziende
agricole e dei caseifici valdostani.
Perché dico che devono fare delle scelte? Perché in questo
momento l'agricoltura biologica ha tutta una serie di costi
aggiuntivi, sostenuti oggi dalle aziende agricole: dal costo del
latte in polvere, che è tutto particolare, al costo dei mangimi, a
tutta una serie di maggiori controlli a cui sono assoggettate per
garantire una vera agricoltura biologica, costi per i quali
dovrebbero ricevere una serie di contributi per quel che riguarda
la Misura 11 del PSR.
La domanda è questa: "a quanto ammontano a tutt'oggi i pagamenti
PSR 2014-2020 sulla Misura 11 alle aziende agricole che hanno
scelto produzione e commercializzazione biologica; quali sono le
problematiche relative a tali istruttorie e come ed entro quando si
pensa di risolverle; come si pensa di assicurare queste aziende
agricole in prospettiva, visti gli attuali risultati". Da quanto mi
viene riferito, probabilmente abbandoneranno in massa, se non ci
sono delle certezze, la produzione biologica.
Questo perché, al di là di quelli che sono stati gli incontri,
sicuramente tenutisi, in questo momento il problema è legato
soprattutto al rapporto che c'è con AGEA. Chi
à tour de rôle
ha gestito questo tipo di difficoltà, sa benissimo che
l'interlocuzione con AGEA non è assolutamente facile. Ci sono stati
degli incontri - perlomeno nel periodo in cui mi sono occupato
direttamente - nella sede romana di AGEA, con dei verbali
sottoscritti, e ricordo ancora che a novembre 2018 la dottoressa
Barrel, che è la responsabile dell'AREA Valle d'Aosta, fece una
nota direttamente al Presidente AGEA, in cui si segnalavano le
priorità operative della Regione Valle d'Aosta, in quanto ente
operativo.
Al punto 4 veniva proprio detto: "Lo sviluppo della Misura 11,
agricoltura biologica, ad oggi AREA Valle d'Aosta non è in grado di
procedere all'istruttoria di tutte le domande relative al biologico
dall'annualità 2015 in poi". È vero che sono numericamente poche
domande, circa una settantina di domande per annualità, ma è un
settore che noi riteniamo strategico per la Regione Valle d'Aosta,
perché tra l'altro la situazione attuale sta penalizzando le
aziende che hanno fatto, a suo tempo, una scelta di tipo ambientale
e commerciale.
Vorremmo dunque capire quali prospettive attendono chi ha fatto
questo tipo di scelta e, soprattutto, qual è il rapporto, in questo
momento, tra agricoltori, AREA Valle d'Aosta e AGEA.
Presidente -
Per la risposta, la parola all'assessore
Viérin.
Viérin (AV) -
Ringrazio il collega Gerandin per
quest'interpellanza, per un argomento che lui stesso conosce bene.
D'altronde c'è stato un accesso agli atti il 24 maggio, in cui si
chiedeva conto sulla questione del biologico.
Collega, malgrado il buon lavoro che AREA sta facendo,
giustamente lei ha evidenziato una problematica che non deriva da
AREA stessa, ma da AGEA, e le dirò dell'evoluzione del dossier.
Dico questo perché è un problema che non è di oggi e anche
quando avevamo avuto occasione di sollecitare affinché questi
dossier fossero portati avanti - avevamo avuto modo di parlare
anche con i funzionari - e anche quando altri amministravano al
nostro posto lo stesso dossier non ha visto alcuna evoluzione,
proprio perché è un problema tecnico.
A oggi, come le abbiamo risposto nella domanda che lei ha fatto
attraverso l'articolo 116, non sono ancora state liquidate queste
misure, per un problema di algoritmo. Figuriamoci come siamo messi
a livello nazionale, malgrado ci sia una grande sensibilità, nel
voler risolvere i problemi dell'agricoltura e dei nostri
agricoltori. Nulla si sta facendo e devo dire che c'è una
sensibilità, da parte di AGEA, ma noi ci aspettavamo - visto che
c'erano state anche delle sollecitazioni un po' più altolocate
rispetto a noi - che ci fosse un'evoluzione di questi dossier.
Proprio perché, delle 13 Regioni che hanno AGEA come agente
pagatore... e non tornerò su questo, collega, perché la vediamo nel
medesimo modo, sul fatto di essere dipendenti da questo organismo
nazionale che nulla ha avuto, in termini di risoluzione del
problema. Altre Regioni hanno fatto altre scelte, hanno avuto la
capacità, invece, di autogestirsi, cosa che in futuro noi dovremo
fare: autoregolarci con un sistema che sappia conoscere il proprio
territorio e sappia dare delle risposte puntuali all'utenza; noi
oggi stiamo prendendo le colpe di altri enti, che non sono quelli a
cui appartengono le persone che oggi, almeno su questa domanda
puntuale, stanno lavorando.
Il collega Luboz, anche giustamente, in questi giorni ha
prodotto un 116 per conoscere la situazione attuale. Sarà molto
importante, lo dirò in conclusione, che a un certo punto, visto che
siamo alla fine della programmazione, si capisca quante domande ci
sono, quali sono state pagate, quali non sono state pagate, quali
hanno una possibilità di soluzione e quali non hanno una
possibilità di soluzione, per poi verificare effettivamente le
responsabilità, che non sono di certo in capo alle persone che
amministrano, dal punto di vista di indirizzi. Più che andare a
Roma il più possibile, più che attaccarsi al telefono tre volte
alla settimana... con grande disponibilità dei funzionari di AGEA,
soprattutto del dottor Pagliarini, per questo, o anche di Steidl,
oppure della dottoressa Loconte; tutte persone che hanno dato
grande disponibilità.
Oggi su queste misure biologiche, in particolare la Misura 11,
fino a poco tempo fa, delle 13 Regioni, nessuna era stata in grado
di procedere all'istruttoria delle domande, perché l'algoritmo di
calcolo non era stato predisposto dal SIN, che è il Sistema
informativo nazionale.
Io mi chiedo anche, al di là della nostra parte regionale, che
cosa si stia facendo a livello nazionale per sbloccare questa
situazione. Noi l'abbiamo sollecitato e ogni Assessore... ci
dispiace tra l'altro che in questi giorni il collega Leonardo Di
Gioia, che è il coordinatore degli Assessori regionali, si sia
dimesso dalla carica di Assessore, per la seconda volta, per
contrasti che c'erano stati. Noi esprimiamo solidarietà
all'assessore Di Gioia che è stato un grande Assessore e
Coordinatore di tutti gli Assessori. Avevamo avuto modo di ospitare
a Sarre la riunione di tutti gli Assessori e abbiamo ottenuto, in
quell'occasione, l'aumento delle superfici coltivabili a
vitigno.
Dico questo perché gli Assessori in modo trasversale, non per
parte politica, sono alle prese con grandi problemi e, finalmente -
non avrei potuto riferirlo nell'ultima seduta del Consiglio, quindi
è andata bene che abbiamo rimandato questo atto - l'algoritmo è
stato sviluppato. Questa è la notizia positiva. Anche per la Valle
d'Aosta, perché poi ogni Regione ha il proprio algoritmo, perché
nell'inventarsi le cose, le migliori al mondo, si e ben pensato di
fare un algoritmo per ogni Regione!
Oggi manca solo lo step informatico che consenta ad AREA di
operare sul portale SIAN per istruire le domande. Io ne approfitto
per ringraziare veramente la dottoressa Barrel, che sta facendo un
gran lavoro, anche di disponibilità verso l'utenza, che è molto
importante.
Collega, lo dico perché so che conosce bene l'argomento: oggi la
notizia è che almeno l'algoritmo c'è. Aspettiamo che sia applicato
per consentire ai nostri istruttori di operare sul portale SIAN,
quindi queste problematiche, che sono nate da tempo... tra l'altro
su misure che effettivamente educano le aziende e la comunità in un
certo modo, biologico, anche di rispetto dell'ambiente.
L'incontro tecnico con gli operatori di AGEA, in occasione delle
bilaterali, è stato riportato. Il grave sotto-dimensionamento del
personale, che si percepisce, in AGEA... il nostro personale, in
continuo contatto, sta risolvendo... e dobbiamo dire che la risorsa
che abbiamo a Roma è fondamentale, perché se non avessimo una
risorsa fisicamente lì, che effettivamente monitora tutto ciò che
avviene... per esempio, in quest'ultimo periodo se non altro si è
sbloccata la maggior parte della PAC e tutta una serie di questioni
è stata portata avanti.
Sicuramente la misura del biologico non ha ancora tratto
beneficio da quello che, invece, doveva essere il contatto di
disponibilità, però bisogna dire che la disponibilità c'è. Comunque
noi siamo molto concreti e i risultati sono poi quelli che
aspettiamo.
In data 10 luglio, per aggiornare a questi giorni - a oggi - il
Direttore sarà a Roma e provvederà a chiedere un nuovo incontro
tecnico per analizzare i dossier, fra cui sicuramente, in priorità,
anche il biologico.
Siamo sicuramente fiduciosi su questa questione, semplicemente
perché l'algoritmo è stato superato; questo per sottolineare che il
modo di lavorare è diventato insostenibile, anche nel dover poi
dare risposte rispetto a dossier che non dipendono direttamente da
noi, e soprattutto dai funzionari, dalla parte tecnica che ho
citato, ma che, effettivamente, deve comunque dare delle
risposte.
Concludo dicendo che la nostra tenacia e la tenacia delle
persone che si stanno occupando di queste cose è quotidiana. Le
assicuro, lo dico veramente a nome delle persone che stanno
lavorando su questo, perché credo che veder soffrire il mondo degli
allevatori e degli agricoltori sia qualcosa che ci fa male, quindi
la disponibilità, più che lavorare il più possibile, dalle 6:45 del
mattino in avanti, in quell'Assessorato, per cercare di risolvere
puntualmente...
Perché, ormai, non siamo più a una tipologia di problematica
riferita a una categoria; adesso l'esempio del biologico può essere
così, ma siamo a caso per caso, a foto-interpretazioni errate, a
confusione di prato e pascolo, incapacità di distinguere una
ruralità valdostana rispetto a una Pianura padana!
Questo ci deve servire per il futuro, affinché non sia più
ripetuto questo "non-decentramento" degli enti pagatori, anche se
il dibattito, a livello nazionale, è ancora aperto. Quello che noi
abbiamo fatto, insieme agli altri Assessori - soprattutto in
sinergia con le Regioni autonome, soprattutto quelle del Nord, - è
stato rivendicare una differenziazione e un decentramento nella
futura politica agricola, rivendicare la possibilità di vedere ogni
Regione autodeterminare, nel rispetto delle regole, i propri
pagamenti e i propri avanzamenti dei PSR sulle varie misure. Un
altro sistema così sarebbe veramente deflagrante, per un mondo che
è già in difficoltà.
Presidente -
Per la replica, la parola al collega
Gerandin.
Gerandin (MOUV') -
Grazie, Assessore. Solo una
considerazione: non ho mai pensato che questo ritardo fosse dovuto
alla non abnegazione o non preparazione del nostro personale. Lo
dico, così almeno siamo tutti sulla stessa lunghezza d'onda.
Io penso che chi sta lavorando in questo momento - soprattutto
all'interno delle strutture della Regione, e in particolare,
all'interno di AREA, la dottoressa Barrel - sia una risorsa
fondamentale se vogliamo provare a risolvere alcuni di questi
problemi. Il vero problema è che sia Regione che AREA, in questo
momento, stanno predicando nel deserto. Questa è l'amara
realtà.
Alla buona notizia, che lei mi riporta: "finalmente sono stati
sviluppati gli algoritmi anche per la Valle d'Aosta, manca ancora
qualcosa, con lo step informatico", ma le posso dire che gli
algoritmi un anno fa erano stati promessi. Addirittura era stato
detto anche qualcosa in più: "Voi non potete intervenire, vi diamo
i codici di accesso di modo che possiate fare i caricamenti
manuali".
Torno a dire:
à tour de rôle,
chi si è recato in quegli
ambienti poi è stato clamorosamente smentito, neanche
dall'incapacità dei dirigenti laggiù, ma proprio perché non c'è
nessun tipo di rapporto, soprattutto con le ditte esterne, che in
questo momento dovrebbero elaborare questo tipo di
programmazione.
Detto questo, la situazione è molto difficile, per cui penso che
probabilmente con il collega Luboz prepareremo qualche iniziativa
per fare un po' il punto della situazione, prima della pausa
estiva.
Anche perché - esco un attimo dalla domanda sul biologico - ci
sono delle problematiche. Credo che lei sicuramente ne sia a
conoscenza, ma in particolare per quel che riguarda
l'agro-ambiente, la Misura 10, c'è un vincolo di cinque anni e se
non risolviamo il 2015 entro fine anno qualcuno dovrà dare la
brutta notizia che sarà stato definitivamente perso il
finanziamento.
Proprio dal 116 che avevo chiesto, per l'annualità 2015 il
totale dei pagamenti sull'agro-ambiente è del 76%, per cui il 24% -
che non è il 24% dell'azienda, attenzione, ma è il 24% degli
importi che questi avrebbero - se non lo risolviamo entro fine
anno, chiuderemo definitivamente la pratica per questi signori.
Detto questo, non mi risulta che abbiate fatto iniziative di
questo genere, ma un piccolo pensierino su una collaborazione con
ARPEA (Piemonte) io l'avrei fatto. La scadenza era il 30 giugno,
avremmo dovuto farlo entro il 30 giugno, comunque perderemo un anno
in più perché, anche facendolo il 30 giugno, avremmo comunque
dovuto fare ancora un anno con AGEA, però almeno una verifica delle
condizioni di collaborazione io l'avrei fatta. Ad esempio, sul
biologico ARPEA ha pagato. È un piccolo esempio: sono 70 aziende,
ma avrebbero dato un segnale molto forte a una realtà come la Valle
d'Aosta che, in questo momento, soprattutto per gli agricoltori -
ve lo posso tranquillamente dire, perché mi hanno autorizzato - se
non hanno notizie certe abbandoneranno la produzione del biologico,
perché è insostenibile. Hanno dei costi aggiuntivi e non
percepiscono nulla.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK