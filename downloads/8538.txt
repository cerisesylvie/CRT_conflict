Consiglio Regionale della Valle d'Aosta - Oggetto del Consiglio n. 3019 del 23 settembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3019 del 23 settembre 1987 - Resoconto
OGGETTO N. 3019/VIII - NOTIZIE DELLA PROSSIMA CHIUSURA DELLA
MORGEX-CARBO.
PRESIDENTE:
Do lettura dell'interrogazione presentata dai
Consiglieri Mafrica e Bajocco:
Interrogazione
Constatato che si fanno sempre più insistenti le voci di una
prossima chiusura della Morgex-Carbo, senza che nel contempo si
abbiano notizie precise circa eventuali attività industriali
sostitutive;
Richiamata la mozione approvata dal Consiglio regionale in
data 11 febbraio 1987, con la quale si impegnava la Giunta ad
instaurare rapporti con la direzione aziendale e con il gruppo
Elettro Carbonium, al fine di verificare la possibilità di un
mantenimento dei livelli occupazionali nell'azienda;
i sottoscritti Consiglieri regionali del Gruppo
comunista
Interrogano
la Giunta regionale per sapere:
1)
quali sono oggi le reali prospettive della
Morgex-Carbo;
2)
quali concreti provvedimenti sono stati presi
dall'esecutivo per mantenere comunque l'attuale livello di
occupazione nella Valdigne.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Come ho già avuto modo di rispondere ad
alcune interrogazioni e interpellanze che sono state presentate in
questo Consiglio, confermo che il gruppo cui appartiene la
Morgex-Carbo, cioè l'Elettro Carbonium, non ha intenzione di
continuare l'attività. E questo non in dipendenza di concessioni o
meno di contributi o di interventi da parte regionale, ma perchè
l'attività in quel di Morgex è considerata non economica,
soprattutto in prospettiva: visto anche la colossale crisi che sta
investendo la siderurgia europea, sembrano non esserci più margini
di economicità per la presenza di questa azienda.
Si è posto quindi per la Regione, la quale ha manifestato
l'intenzione di mantenere presenze industriali in quella zona, o
comunque garantire dei livelli occupazionali, anche se non
strettamente nel settore industriale, l'impegno ad avviare
trattative per attività sostitutive a quella della Morgex-Carbo. In
effetti in questo senso ci si è mossi: è stato presentato un
progetto per l'insediamento nell'area di Morgex di una attività
produttiva riguardante la lavorazione delle acque minerali; un
progetto in questo senso è già stato presentato ed inviato alla
Finaosta, da cui ha avuto parere positivo.
In questo momento l'Amministrazione regionale è impegnata per il
collocamento di questo tipo di attività che è legata - e questo
sarà il centro degli incontri che avremo nei prossimi giorni, cioè
nella prima quindicina del mese di ottobre - all'acquisizione
dell'area.
Voglio ricordare che al di là di una affermazione piuttosto
difficile da sostenere, quella di mantenere il livello
occupazionale industriale, ci interessa particolarmente di
mantenere livelli occupazionali; in questo senso l'Amministrazione
regionale in quella zona ha in fase di attuazione o in fase di
avvio alcuni importanti interventi: le terme di Pré-Saint-Didier,
il cui progetto deve soltanto essere "rivistato" prima di essere
avviato all'attuazione, la cantina sociale di Morgex. Questo
comporterà un altro tipo di impegno da parte della Regione, cosa
che stiamo già attuando in altre zone, cioè attività formativa, in
questo caso rivolta prevalentemente all'ex personale o al personale
attualmente in carico alla Morgex-Carbo, per iniziarlo in queste
nuove attività.
Queste iniziative hanno avuto successo, le abbiamo già avviate
in altre zone della Valle, quindi le proporremo anche in quella
zona.
Rispondendo sinteticamente alle due domande poste alla Giunta,
le prospettive della Morgex-Carbo sono di non continuazione
dell'attività; l'impegno della Regione è di avviare attività
sostitutive, in questo caso esiste già questo progetto che
l'Amministrazione regionale è orientata ad attuare, consistente
nella lavorazione delle acque minerali.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Dalle parole dell'Assessore si ha il
senso che la decisione della chiusura della Morgex-Carbo sia ormai
definitiva da parte della proprietà. Ci rimane il rammarico che
quegli interventi che oggi la Regione ha prospettato alla
proprietà, forse avrebbero potuto essere presi in considerazione in
anni passati. Indubbiamente il fatto di non aver eseguito in
passato investimenti, ha portato quello stabilimento in condizioni
per cui il discorso economico addotto dalla società può avere
qualche fondamento. Se interventi ci fossero stati nel passato,
forse una qualche prospettiva sarebbe ancora oggi aperta.
Prendiamo atto ancora una volta degli impegni che la Giunta
regionale assume per il mantenimento dei livelli di occupazione
nella zona, come ha detto testè l'Assessore; crediamo che mantenere
un polo industriale nella Valdigne sia comunque importante, quindi
sollecitiamo una rapida attuazione di tutte le cose da fare per
giungere a questa nuova attività e crediamo che anche gli altri
interventi previsti per mantenere un certo livello di occupazione
debbano essere seguiti dalla Giunta con una certa attenzione.
Da parte nostra siamo disponibili a sostenere tutti gli
interventi che possono raggiungere questo fine e seguiremo lo
svolgimento futuro di questi interventi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK