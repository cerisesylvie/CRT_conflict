Consiglio Regionale della Valle d'Aosta - Oggetto del Consiglio n. 2649 del 24 ottobre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2649 del 24 ottobre 2012 - Resoconto
OGGETTO N. 2649/XIII - Interpellanza: "Interventi per
scongiurare ulteriori rincari dei pedaggi autostradali sulla tratta
Aosta-Quincinetto".
Interpellanza
Appreso con viva preoccupazione che, nel corso della
cerimonia per i cinquant'anni della SAV, il direttore della Società
Autostradale Valdostana ha preannunciato, a partire dal prossimo
mese di gennaio, nuovi rincari sui pedaggi della tratta
Aosta-Quincinetto;
Ricordato come, negli ultimi due anni, sulla stessa tratta
autostradale si siano già registrati consistenti rincari nei
pedaggi (+11,75% nel 2012, da sommarsi al +18,95% del 2011), che
fanno dell'Aosta-Quincinetto l'autostrada più cara
d'Italia;
Sottolineato con preoccupazione come il continuo aumento dei
pedaggi autostradali penalizzi pesantemente i lavoratori pendolari,
gli artigiani, i commercianti, i piccoli imprenditori e anche tutti
i cittadini costretti a raggiungere più volte alla settimana il
capoluogo regionale, dove sono concentrati tutti i servizi
essenziali, oltre a costituire un danno enorme per il
turismo;
Ricordato che nel Consiglio d'Amministrazione della SAV
siedono componenti di nomina regionale, e che alla Regione
appartiene una forte quota azionaria della Società;
i sottoscritti Consiglieri regionali
Interpellano
la Giunta regionale per sapere se intenda:
1) intervenire presso il Consiglio d'Amministrazione della
SAV per scongiurare gli annunciati ulteriori rincari dei pedaggi
autostradali sulla tratta Aosta-Quincinetto a partire dal prossimo
mese di gennaio;
2) mettere in campo un serio piano di sconti e di riduzioni
delle tariffe autostradali a favore di tutti i cittadini residenti
in Valle d'Aosta.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie Presidente.
Appreso con viva preoccupazione che, nel corso della cerimonia
per i 50 anni della SAV, il Direttore della Società Autostradale
Valdostana ha preannunciato, a partire dal prossimo mese di
gennaio, nuovi rincari sui pedaggi della tratta Aosta-Quincinetto;
ricordato come negli ultimi due anni sulla stessa tratta
autostradale si siano già registrati consistenti rincari nei
pedaggi (+11,75 percento nel 2012, da sommarsi al 18,95 percento
del 2011), che fanno dell'Aosta-Quincinetto l'autostrada più cara
d'Italia; sottolineato con preoccupazione come il continuo aumento
dei pedaggi autostradali penalizzi pesantemente i lavoratori
pendolari, gli artigiani, i commercianti, i piccoli imprenditori e
anche tutti i cittadini costretti a raggiungere più volte alla
settimana il capoluogo regionale, dove sono concentrati tutti i
servizi essenziali, oltre a costituire un danno enorme per il
turismo; ricordato che nel Consiglio d'amministrazione della SAV
siedono componenti di nomina regionale, e che alla Regione
appartiene una forte quota azionaria della Società, volevamo sapere
se si intende:
"intervenire presso il Consiglio di
amministrazione della SAV per scongiurare gli annunciati ulteriori
rincari dei pedaggi autostradali sulla tratta Aosta-Quincinetto a
partire dal prossimo mese di gennaio; mettere in campo un serio
piano di sconti e di riduzioni delle tariffe autostradali a favore
di tutti i cittadini residenti in Valle d'Aosta"
. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Ringrazio la collega per aver voluto sollevare ancora una volta
questo tema, che è già stato analizzato più volte in Consiglio,
come ha correttamente ricordato, in occasione dei festeggiamenti
per i 50 anni avevo avuto modo di sollevare il problema e dire in
modo chiaro che quello dei pedaggi è un tema che rischia di creare
non poche difficoltà. Giustamente i segnali vanno in questa
direzione anche sotto il profilo del traffico: la riduzione di
quasi il 9 percento del traffico la dice lunga su quello che è
successo. Sotto questo profilo, abbiamo fatto azioni intense,
inviando ultimamente una lettera (di cui le darò copia) al Ministro
Passera, al Ministro dell'economia e al Presidente dell'ANAS per
ribadire che tali aumenti sono ingiustificati. Se è vero che c'è un
piano finanziario, che è alla base di questi aumenti, è anche vero
che in questi ultimi anni, per quanto riguarda la SAV, sono stati
distribuiti utili. Non sono contrario al fatto che la società
faccia degli utili, ma, rispetto ad un piano che magari fatto in
tempi non sospetti portava ad avere un piano finanziario collegato
con interventi necessari - e questo è corretto - di manutenzione
ordinaria e straordinaria...ma che dovrebbero essere accelerati,
perché un'altra cancrena di questa autostrada è che è un'autostrada
dove sono più le interruzioni che i punti normali e non c'è periodo
dell'anno in cui non ci siano interventi! Anche questo è da
considerare.
Detto questo, abbiamo riposizionato...chiedendo che questi
aumenti non vengano attuati con tale metodo, non abbiamo ancora
avuto risposta. Abbiamo sollecitato degli incontri per poter
spiegare le nostre buone ragioni. Ricordo che, per quanto ci
riguarda, le uniche azioni che potevamo mettere in atto le abbiamo
fatte, ovvero la predisposizione per tutti i pendolari a vario
titolo dello sconto del 50 percento, cioè l'andata la paghi e il
ritorno è gratis. Questa è l'unica azione vera che abbiamo ottenuto
e che è ancora efficace, ma non è la soluzione per tutti, perché,
come ricordava, le ricadute non sono solo sui residenti in Valle,
ma anche sul turismo, che nota la differenza nel tratto
autostradale valdostano dove si pagano 8-9-10 euro per un tratto
marginale rispetto a quello che è il costo delle altre autostrade.
Insisteremo ancora, i nostri responsabili nella società nell'ultimo
Consiglio di amministrazione hanno fatto mettere a verbale - gliene
darò una copia - la richiesta che non ci sia l'aumento, hanno
ribadito la richiesta dei responsabili regionali, del Presidente
della SAV che non siano applicate le tariffe come sono. Lei sa che
la nostra partecipazione è del 25 percento, ma anche nell'ambito
della RAV abbiamo fatto la stessa richiesta, lì la partecipazione è
maggiore, ma lì ci sono problemi ancora diversi. Comunque per la
SAV noi insisteremo per far sì che ci sia una presa di coscienza di
qual è il costo eccessivo di questa autostrada in Valle
d'Aosta.
Président
- La parole à la Conseillère Carmela
Fontana.
Fontana (PD)
- Ringrazio il Presidente per aver preso in
considerazione questa problematica, ho visto che vi siete attivati
e questo mi fa piacere.
Quello che mi fa pensare che è una vergogna, come giustamente ha
detto lei, è che abbiamo una strada che, quando c'è bisogno, è
sempre interrotta. È vero che voi avete preso l'iniziativa per i
pendolari, abbiamo visto che sono state prese delle iniziative, ma
mi metto nei panni di quei poveri cittadini che non sono pendolari,
ma che hanno delle pensioni al minimo e magari hanno bisogno di
venirsi a curare all'Ospedale di Aosta e si devono pagare la tratta
per intero, questo mi dispiace perché non se lo possono permettere.
Su questo argomento staremo molto attenti, quello che le chiedo è,
appena ha la risposta, di farcelo sapere; vediamo cosa si può fare
per scongiurare tali aumenti, perché le famiglie sono in ginocchio
e noi continuiamo anche contro la nostra volontà a tartassarli
sempre di più. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK