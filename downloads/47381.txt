Consiglio Regionale della Valle d'Aosta - Oggetto del Consiglio n. 3656 del 23 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3656 del 23 maggio 2024 - Resoconto
OGGETTO N. 3656/XVI - Interpellanza: "Azioni per concludere i
lavori di isolamento termico in un condominio ARER".
Bertin (Presidente) -
Con 31 Consiglieri presenti,
possiamo riprendere con l'analisi dell'ordine del giorno. Punto n.
37. Consigliere Baccega si è prenotato, ne ha facoltà.
Baccega (FI) -
Comincerei con il chiedere per quale
motivo abbiate inserito l'omissis al posto dell'indirizzo effettivo
del condominio oggetto d'interpellanza. Non capisco che differenza
ci sia tra identificare un edificio come comparto Liconi in Via
Liconi, in Via Chatrian e un edificio di Viale Europa, ma me lo
spiegherete.
Ma proprio riferendoci a questo condominio di Viale Europa - non
cito il numero così identifichiamo solo la zona, ma so che, subito
dopo l'interpellanza è stato fatto un sopralluogo, vuol dire che le
nostre iniziative qualcosa muovono - che è stato interessato dai
lavori di isolamento termico iniziati a marzo 2023, questi lavori
non si sono ancora completati, pur avendo rimosso i ponteggi e,
soprattutto, siamo a fine maggio, i ponteggi sono stati rimossi a
dicembre 2023; io ho delle immagini, abbiamo scattato delle
fotografie in un sopralluogo e le immagini sono, appunto, relative
al sopralluogo di martedì 21, ma gliele farò vedere, Assessore.
Ci preme rimarcare il grande disagio che i lavori hanno
generato, normalmente i lavori possono generare del disagio, ma
devono essere completati e il disagio deve durare un tempo ben
definito.
Sono stati montati serramenti senza averli sigillati e,
soprattutto, senza aver montato i cassonetti, quindi vento, freddo,
umidità di questa stagione piuttosto piovosa, e quindi i condomini
hanno dovuto tenere i riscaldamenti al massimo. Ecco che si
determina, anche per le famiglie, un incremento di costi, un
incremento piuttosto significativo, lo vedranno poi al
rendiconto.
Le richieste di sopralluogo, almeno fino alla presentazione
dell'interpellanza, non sono state ascoltate e nessuno si era
visto. Adesso qualcosa si è mosso. La lana di vetro che è stata
applicata si sfalda e il cantiere, come vedremo, è sicuramente
ancora aperto.
Quindi noi chiediamo: "Quali motivi hanno causato il ritardo dei
lavori, visto che nella relazione dell'A.R.E.R. del 18 febbraio si
evidenzia che detto fabbricato rientra tra quelli relativi alla
cessione 110%" Vero? Lo valuteremo.
"Quali azioni si intende intraprendere per terminare in tempi
stretti i lavori ed entro quale data si potrà dire ai condomini che
il cantiere verrà sgomberato e determinare la fine dei
lavori?".
Aggiungo un pezzo, perché il tema è lo stesso, e le comunico che
al condominio A.R.E.R
di Via Liconi, L3, L5, l'altro ieri
hanno iniziato a smontare i ponteggi.
Queste cose le abbiamo già viste in diversi Consigli regionali,
mi rendo conto, magari siamo anche troppo incalzanti su questo
pezzo, ma nell'incalzare vedo che qualcosa si muove, ma troppo
poco, troppo poco! Smontare i ponteggi di quei condomini che in
qualche modo hanno avuto dei problemi potrebbe essere una buona
notizia, invece non lo è affatto, perché in Commissione avevamo
sottolineato che il tetto era coperto da teli - lo è ancora - e le
piogge dei giorni scorsi hanno fatto sì che l'acqua entrasse nelle
case.
Pensate al disagio di persone anziane, di persone che sono lì e
vedono questa cosa qua. I balconi sono senza ringhiere, con estrema
difficoltà per chi vi abita; mentre facevamo il sopralluogo, c'era
un signore che si è affacciato sul balcone e questo signore, con il
cane, dice: "Non ho la ringhiera. Come faccio?". È pericolosissimo,
il cane poteva scendere. Anche qui le farò vedere le immagini del
caso, ma questo lo approfondiremo, in qualche modo, nella mozione
che abbiamo presentato, che è una mozione che discuteremo, anche
brevemente... ma ormai su questa cosa siamo rimasti indietro, ci
sono delle oggettive difficoltà da parte di chi gestisce tutti
questi cantieri, ci sono dei disagi pesantissimi per le famiglie e
questi disagi, secondo noi, vanno ripagati con una magari riduzione
significativa delle spese di condominio per il freddo che hanno
dovuto patire. Condomini che pagano l'affitto e devono vivere in
questa maniera! Così non può funzionare, Assessore.
Ancora una volta quindi la invito ad approfondire meglio questi
passaggi, perché conviene andare sul posto, conviene verificare che
cosa succede e, magari, potrebbe essere interessante che la
Commissione facesse un sopralluogo, tutta la V Commissione, per
vedere lo stato di questi cantieri.
Presidente -
Per la risposta, l'assessore Sapinet.
Sapinet (UV) -
Il collega pone l'attenzione sui cantieri
per la riqualificazione energetica, che sono stati più volte
oggetto di dibattito. Vogliamo porre nuovamente l'accento
sull'ampiezza e sulla complessità organizzativa e operativa dei
piani messi in campo da A.R.E.R. per migliorare l'efficienza
energetica di tanti condomini di edilizia popolare, ubicati in
diverse zone della città di Aosta, ma anche in altri Comuni della
nostra regione.
Un intervento che - nonostante alcune note difficoltà legate ad
alcuni (pochi per la verità) lotti di appalti, oggetto di
rescissione contrattuale e conseguente riaggiudicazione dei lavori
- sta volgendo al termine e si concluderà entro l'anno in corso.
Ricordiamo le risorse importanti che sono pervenute con
l'operazione 110, ma anche con i finanziamenti a esso collegati,
come il
Pinqua, per un totale di più di 35
milioni.
Per tornare poi alle risposte puntuali ai tre quesiti del
collega, riguardo al primo quesito, relativo a ritardi e
disservizi, nella loro risposta gli uffici dell'A.R.E.R., che sono
stati da noi interpellati, rendono noto che i lavori di
efficientamento energetico, relativi al fabbricato in oggetto della
presente iniziativa, sono stati sostanzialmente ultimati in data
31/12/2023 per quanto riguarda la quota di lavoro cedibile ai sensi
di legge, mentre restano da completare le lavorazioni aggiuntive
non rientranti nel Superbonus, come citava anche lei, oltre a
finiture e alcuni di quei lavori che ha citato e che ho visto
anch'io, sia in fotografia che in un sopralluogo.
Tuttavia, i ponteggi sono già stati smontati e rimossi, con una
conseguente riduzione di quello che è stato il disagio per i nuclei
che abitano questi alloggi, disagi che, in parte, ci sono ancora ma
compatibilmente con la chiusura del cantiere.
Il secondo quesito: sul punto, A.R.E.R. rende noto che il
direttore dei lavori ha già sollecitato l'impresa alla rapida
conclusione dei lavori, in attuazione appunto agli impegni
contrattuali e al cronoprogramma; sono stati numerosi i solleciti
verso l'impresa che, peraltro, non avendo correttamente adempiuto e
rispettato il cronoprogramma di contratto, è stata posta in penale;
azione questa che determina, per ogni giorno, un esborso per
l'impresa che deve forzatamente comportare un'accelerazione dei
lavori.
Per il terzo quesito, "Entro quale data si potrà garantire ai
condomini la fine degli interventi": la data di ultimazione
prevista, come da risposta al quesito 2, è già decorsa. L'impresa
si trova attualmente, come dicevamo, in penale, per ritardata
conclusione dei lavori sui tempi contrattualmente stabiliti. Come
ricordato, la direzione dei lavori sta sollecitando, e continuerà a
sollecitare, l'impresa per la più rapida conclusione dei lavori
possibile; peraltro, come comunicato dai dirigenti tecnici di
A.R.E.R., i lavori sono pressoché ultimati, mancano alcune
rifiniture, come le scossaline di chiusure e, a tal fine, questa
settimana l'impresa è convocata per concertare le ultime finiture
per giungere, al più presto, all'ultimazione dei lavori che stanno
interessando l'immobile.
Presidente -
Per la replica, consigliere Baccega.
Baccega (FI) -
Vede, Assessore, la città, la Valle
d'Aosta, di cantieri di questo tipo ne hanno visti non pochi,
parecchi, e le difficoltà organizzative ci sono state un po'
ovunque. Io credo che una maggiore attenzione dal punto di vista
della direzione lavori avrebbe sicuramente dato delle risposte più
significative e più importanti.
Lei parla di risorse importanti, lo sappiamo: vedremo al
prossimo Consiglio che ci sarà un trasferimento straordinario di 11
milioni e 200 mila euro, questo vuol dire che qualcosa si è perso
per strada, ma approfondiremo anche quella parte.
Quindi restano da completare i lavori, io mi auguravo davvero
che lei venisse con una data: fine maggio, fine giugno, perché se
quindici giorni fa avete avuto modo di vedere quest'interpellanza e
nei giorni scorsi si è fatto un sopralluogo, almeno definire la
data di fine lavori, poteva essere un'ipotesi interessante anche
per queste famiglie.
Nelle immagini di ieri, si vedono ancora delle finestre quasi
divelte, ancora coperte dal cellophane, quindi c'è qualcosa che non
funziona.
Bisogna dare delle risposte, ma ne parleremo ancora nella
mozione che sarà oggetto di confronto più avanti in questo
Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK