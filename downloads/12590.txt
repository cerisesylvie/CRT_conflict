Consiglio Regionale della Valle d'Aosta - Oggetto del Consiglio n. 3506 del 30 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3506 del 30 giugno 1992 - Resoconto
OGGETTO N. 3506/IX Gestione dei box per extracomunitari siti
in regione Tzambarlet.
(Interrogazione)
Presidente
Do lettura dell'interrogazione presentata dal
Consigliere Gremmo:
Interrogazione Premesso che la Caritas Diocesana ha
preannunciato l'intenzione di gestire i box per extracomunitari
siti in zona Tzambarlet;
atteso che tale scelta sarebbe stata motivata dall'impossibilità
di garantire un efficace servizio di vigilanza,
si interroga
la Giunta regionale per conoscere:
- quali erano gli impegni assunti "nei confronti della Regione"
(vedi intervista a Don Busso sulla "Vallée" del 30 maggio
u.s.);
- qual'è la situazione attuale (presenze fisse o meno),
controlli;
- quali le decisioni della Giunta in merito.
Presidente
Ha chiesto la parola l'Assessore alla
Sanità ed Assistenza Sociale, Cout.
Cout (PCI-PDS)
Per ciò che riguarda questa
interrogazione purtroppo le risposte non possono essere molte in
quanto la gestione avviene a cura del comune di Aosta al quale
abbiamo richiesto notizie in merito, notizie che avrò cura di far
pervenire al Consigliere Gremmo non appena saranno in mio
possesso.
Per ciò che riguarda gli interventi della Regione, sono
intervenuti altri assessorati quali le Finanze e i Lavori Pubblici
per fornire i box. Al momento ci sono otto box più un ultimo, che è
stato aggiunto agli otto, che dovrebbe servire come servizi così,
diciamo, in generale per le persone che vi sono. Sono presenti
circa trentacinque persone e ci risulta che vi sono dei problemi di
convivenza di vario tipo, mentre vengono effettuati i controlli da
parte della Questura assieme al comune. E' quanto possiamo dire,
possiamo solo aggiungere che per ciò che riguarda gli impegni da
parte della Regione, qui si fa riferimento a un intervista di Don
Busso sulla Vallée, per il momento erano impegni appunto per
fornire i box e per vedere, insieme al comune di Aosta, di
migliorare la gestione per quanto ci è possibile.
Ci risulta anche che non sono solo i membri della Caritas che
sarebbero interessati alla gestione, ma anche membri di
associazioni e associazioni di volontariato che tra l'altro hanno
chiesto di iscriversi all'albo regionale con la qualifica per la
gestione dei servizi per gli extracomunitari. Noi daremo
l'autorizzazione, è in corso la pratica affinché eventualmente
queste persone che sono interessate possano gestire il servizio in
convenzione con l'ente pubblico, cioè con il comune di Aosta. La
trattativa sarebbe quella, queste persone sono interessate sia alla
gestione del centro di informazione per gli extracomunitari di via
antica zecca e sia per la gestione dei box di regione Tzambarlet.
Non appena avremo ulteriori notizie che abbiamo richiesto al comune
le faremo senz'altro pervenire al Consigliere.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
Ho l'impressione che si sottovaluti molto
questo problema. Io so benissimo che il problema degli
extracomunitari sarà il problema centrale dei prossimi dieci anni,
è un'opinione che non cambio. Anche in Val d'Aosta si crede sempre
di essere al riparo da certi problemi e invece non lo si è per
niente. Qui ne arriveranno a chili; mussulmani, negri, tutta la
banda e vedo già adesso una completa impreparazione psicologica,
politica, morale, sociale, umana, e aggiungiamo tutti gli aggettivi
possibili immaginabili rispetto a questo.
Quando Stévenin è venuto qua, adesso mi dispiace che non c'è, e
sventolava il mio manifesto contro gli Albanesi, credeva di fare
una cosa intelligente e invece in qualche maniera esorcizzava un
problema che secondo me rischierà di sommergerci, perché è evidente
che lo scontro di culture o di mentalità difficilmente si
trasformerà in un incontro e quindi andremo verso una serie di
cose.
Il problema di questi box non è il fatto che è una struttura
nuova da gestire; è il problema che la Caritas dice: "non posso più
occuparmene perché non ho la sicurezza di chi entra qua
dentro".
Lì è un via vai impressionante a "la valà che vai bene"; nessuna
regola scritta, orale è stata mai rispettata, perché non rientra
neanche nell'anticamera della mentalità di queste persone di
pensare che esistono delle regole. Questi sono furbi, sono
levantini, con tutto il rispetto e l'amicizia che ho per i
levantini, però rimangono a casa loro, e allora l'idea di fregare
le regole e di far venire l'amico, l'amica, il cliente eventuale,
perché poi parliamoci chiaro, di traffici ne accadono di tutti i
colori, anche se si dice che questi hanno tutti un lavoro perché
sennò non potrebbero avere l'accesso ai box.
Il problema, è vero quello che diceva l'Assessore che ci sono i
controlli della Questura, ma la Questura non può fare controlli
perché per entrare lì dentro occorrerebbe il mandato di
perquisizione tutte le volte in quanto è una struttura privata. Il
nodo qual'è, infatti questo lo rilevava la vecchia gestione della
Caritas; il nodo è che ci sono degli inghippi legali-burocratici,
per carità comprensibile e meno male che ci sono perché se non ci
fossero regole neanche da parte nostra, allora sarebbe il caos.
Il problema è che i controlli interni sono praticamente
impossibili perché tutte le volte che viene chiamata la Polizia
dovrebbe avere un mandato di perquisizione per entrare. Allora è
evidente che questo presuppone che il Giudice, il Magistrato sia
d'accordo, quindi questo è impossibile.
Io non so cosa risponderà il comune di Aosta, e ringrazio
l'Assessore se e mai quando chi risponderà qualche cosa. Qui
secondo me bisogna riconsiderare tutta la filosofia di questa cosa.
Stiamo attenti perché in altre città dove si sono cominciati a fare
i box che dovevano ospitarli, io ho dei dubbi che siano
trentacinque effettivi, perché ho l'impressione che sia una specie
di conigliera vagante e in cui arriva e ci sia un turnover di gente
incontrollata ed incontrollabile, adesso trovano gente che fa le
barricate. Poi c'è l'ex sindaco socialista di Milano, Pillitteri,
che va ad insultare la gente quando giustamente si arrabbia. Io
l'ho anche querelato Pillitteri, per avere insultato i tranvieri di
Milano. Poi mi hanno detto che il Magistrato, sempre oggettivi i
magistrati, questo è evidente, non lo dico con ironia, non mi
permetterei mai, mi dice: "vede, quello di Pillitteri non era mica
un insulto, gli ha dato del fascista eccetera." Gliene ha dette di
tutti i colori, dice, ma nel momento, quindi hanno respinto la mia
querela contro Pillitteri dicendo tra l'altro che non ero parte in
causa.
Sottovalutando il problema, troviamo poi la gente che fa le
barricate o comunque poi si arrabbia. Allora, io capisco che
l'Assessore non ha potere più di tanto rispetto a questo, non
pensiamo che perché la Regione, anche in modo doveroso, perché poi
noi siamo sempre molto generosi, ha messo a disposizione una
struttura che il problema sia chiuso. Questi della Caritas, che
sono anche persone caritatevoli a differenza di me, se sono
arrivati alla determinazione di mollare l'accordo, che tra l'altro
è anche una cosa che a loro dava un certo lavoro, se sono arrivati
alla determinazione di dire che non ne possono più, come forma di
protesta, è perché la situazione è drammatica.
Quindi il problema, con tutto il rispetto per l'Assessore Cout,
è più un problema di Presidenza della Giunta, di farne un punto
fermo, cioè cominciare a stare attenti perché con interventi
occasionali o cosiddetti di buona volontà, il problema non si
risolve.
Quindi io sono soddisfatto, sempre, perché capisco la buona
volontà della risposta dell'Assessore, ma la vedo debole nella
propositività e soprattutto ho la sensazione, ma questa è diffusa,
che il problema sia completamente sottovalutato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK