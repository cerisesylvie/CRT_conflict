Consiglio Regionale della Valle d'Aosta - Oggetto del Consiglio n. 1430 del 27 giugno 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1430 del 27 giugno 1985 - Resoconto
OGGETTO N. 1430/VIII - DISEGNO DI LEGGE CONCERNENTE:
"FINANZIAMENTO DI UN PROGRAMMA STRAORDINARIO DI LAVORI DI RESTAURO
DI EDIFICI MONUMENTALI".
PRESIDENTE:
Ha chiesto di illustrare l'oggetto
l'Assessore al Turismo, Urbanistica e Beni Culturali Borbey, ne ha
facoltà.
BORBEY - (D.C.):
Con questa legge si ha intenzione di
finanziare un programma straordinario di lavoro di restauro di
edifici e di contesti monumentali. L'importo è di 8,5 miliardi, di
cui 300 milioni vengono ad aumentare i fondi della legge che
prevede contributi ad enti e privati per lavori di restauro di
edifici a carattere monumentale. I privati, in base a questa legge,
sono soggetti ad una convenzione - la Regione può dare un
contributo massimo del 60% - poiché devono lasciare aperti i loro
edifici alla visita del pubblico.
L'impiego degli altri 8 miliardi 200 milioni viene finalizzato
nell'allegato A, dove i lavori più significativi sono la previsione
del rifacimento dei tetti del Forte di Bard; riteniamo che verrà
aggiudicato un primo lotto per 1 miliardo 200 milioni entro il mese
di agosto, perché i lavori saranno in fase di appalto entro 15
giorni al provveditorato opere pubbliche di Torino. L'accordo fra
noi ed il provveditorato è stato che i 2/3 più o meno saranno a
carico dello Stato ed l/3 a carico della Regione.
vi è poi una parte del 2° lotto della Caserma Challand - il 1°
lotto è in fase di esecuzione da parte dell'impresa Longarini con
previsione di ultimazione lavori per fine settembre - che prevede
una spesa di 3,5 miliardi.
Altre opere significative possono essere quella del restauro del
Castello di Ussel in Comune di Châtillon, dove siamo in fase di
preparazione dell'aggiudicazione dei lavori e dove 1/2 miliardo è
già stato incamerato dalla Regione dietro un lascito del Barone Bic
per la sistemazione di questo castello. Le opere che sono in questo
elenco sono quelle per le quali in linea di massima abbiamo la
concessione edilizia, salvo alcune come il Castello de L'Archet di
Morgex, dove l'arch. Florio sta per completare il progetto
esecutivo, e siamo fiduciosi di poterlo appaltare entro questo
anno.
La Giunta regionale ha presentato questo provvedimento dove
all'art. 1 si dice espressamente che nel caso non si potessero
spendere alcuni denari per queste opere specifiche, la Giunta
regionale è autorizzata a portare una variazione all'elenco, ma
alla prima seduta del Consiglio regionale successiva deve rendere
edotto il Consiglio di tale variazione.
PRESIDENTE:
E' aperta la discussione generale. Ha chiesto
di parlare il Consigliere Torrione, ne ha facoltà.
TORRIONE - (P.S.I.):
Abbiamo espresso un giudizio
sostanzialmente positivo all'atto della predisposizione del
bilancio, circa questo stanziamento di 10 miliardi per interventi
nel settore dell'archeologia e del restauro.
A nostro avviso tuttavia questo provvedimento prevede degli
interventi che hanno un carattere che mal si concilia con la
straordinarietà dello stanziamento; ad esempio voler far passare
per un intervento straordinario la sistemazione a museo dell'ex
Caserma Challand, quando sapevamo già che il museo doveva essere
costruito, mi sembra voler sottrarre una somma non indifferente ad
altri tipi di intervento. Il discorso vale anche per altri
interventi che si dovrebbero operare nel Comune di Aosta; anziché
concentrare la spesa, quindi anziché definire un intervento, si
procede ancora in maniera settoriale. Comune di Aosta, sistemazione
del Criptoportico: qui sappiamo che l'intervento di 300 milioni non
basta assolutamente, allora perché intervenire in una parte del
restauro della Villa Romana della Consolata sottraendo 200 milioni?
Concentriamo ed esauriamo un intervento! Questo era il concetto,
tra l'altro non ribadito dal sottoscritto; in una delle prime
adunanze in questo Consiglio a cui partecipai, l'allora Presidente
Andrione fece l'autocritica e disse: in effetti nel settore
dell'archeologia si sono fatti degli errori impostativi, perché
anziché procedere con interventi massicci esaurendo un intervento,
si è andati a spizzichi. L'allora Assessore competente concordava
con questa impostazione dell'ex Presidente Andrione ed insieme
affermarono che d'ora in avanti il discorso sarebbe sostanzialmente
diverso. Invece oggi ci ritroviamo con un intervento a pioggia che
non risolve nessuno dei problemi che stanno sul tappeto. Cito per
tutti, l'ultimo intervento previsto: riordino e restauro della zona
orientale delle mura romane, dove si faranno alcuni lavori di
riordino urbano con creazione di percorsi ed aree verdi, per 350
milioni. Può stare bene, ma è coordinato con un piano di intervento
complessivo che riguarda la città di Aosta o si tratta di un primo
intervento?
Era invece questa l'occasione per prendere di petto alcuni
problemi che riguardano il settore dell'archeologia ed il restauro
di edifici monumentali e per dar loro una soluzione definitiva.
Stranamente si è scelta la strada meno produttiva, cioè quella di
fare degli interventi che pur essendo necessari, si inseriscono
però in una visione sminuzzata del problema. Si è preferito
disperdere questo consistente finanziamento con interventi che
vanno dai 250 ai 300 milioni, lasciando aperta la porta per futuri
finanziamenti che riguarderanno sempre gli stessi edifici.
Allora la domanda di fondo è: perché non si è scelto un
intervento complessivo per sistemare una volta per tutte ad esempio
- faccio un riferimento specifico ad Aosta - il complesso delle
Porte Pretoriane stanziando 10 miliardi?
Intanto nel settore dell'archeologia c'è un ritardo perché ce ne
siamo occupati sempre in maniera molto marginale, non facendo caso
al fatto determinante che una buona parte di turismo vive in
funzione dei beni culturali e soprattutto dei beni archeologici.
Quindi ancora una volta si pagano questi ritardi dovendo fare delle
opere necessarie su una miriade di interventi, ben 19, anziché
concentrarli in una unica direzione.
Questo sistema fra l'altro contrasta profondamente con alcune
linee impostative che questa maggioranza si era data al momento
dell'elezione della Giunta Andrione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Concordo in buona parte con quanto ha
detto prima il Consigliere Torrione, nel senso che questo più che
un programma si presenta come un elenco, dove ci sono monumenti di
età diverse, interventi molto frammentari e perciò non è chiaro
l'indirizzo complessivo che si vuole dare al provvedimento.
In particolare volevo chiedere due informazioni: una sulla Tour
de l'Archet di Morgex, dove so che una parte della popolazione
aveva espresso riserve sulla possibilità, una volta restaurato il
monumento, di dedicarlo ad albergo. C'erano proposte diverse,
quindi vorrei sapere qual'è l'intenzione della Giunta, perché qui
si dice albergo o altro uso. La seconda domanda riguarda il tipo di
recupero che si vuole fare del Castello di Ussel; c'è una
discussione in corso fra gli esperti, alcuni di loro sono per il
recupero puro e semplice, altri per la sostituzione con strutture
nuove. La linea generale seguita dall'Amministrazione qual'è in
questo caso?
PRESIDENTE:
Ha chiesto di parlare il Consigliere
Segretario Tamone, ne ha facoltà.
TAMONE - (U.V.):
Spero che il Consigliere Torrione non me
ne vorrà troppo e non si attacchi di nuovo alla forza dei numeri;
cerchiamo anche noi di ragionare qualche volta.
Riteniamo che si tratti di una buona legge, l'abbiamo
sollecitata lungamente, l'abbiamo voluta e ringraziamo questo
Governo regionale che finalmente l'ha fatta, perché - siamo
d'accordo con il Consigliere Torrione - ci voleva un programma che
riguardasse questi beni culturali. Riteniamo che questa legge sia
fatta bene soprattutto perché è strutturata in questo modo, nel
senso che prevede molti interventi, in quanto tutti si devono
rendere conto che purtroppo se noi volessimo impegnare 10 miliardi
per rifare le Porte Pretoriane, come minimo ci mettiamo 15 anni a
completare questo intervento. Invece bene ha fatto la
Sovrintendenza e l'Assessorato a prevedere molte opere che saranno
realizzate nel tempo con una programmazione ed una spesa prevista
anno per anno. Quindi ci compiacciamo per questa scelta e per il
metodo con cui è stata portata avanti, perché riguarderà molte
opere programmate sicuramente nel tempo.
E' vero che restano dei problemi da risolvere ad esempio per il
Castello di Ussel, citato adesso dal Consigliere Mafrica. Spero
solo che il Castello di Ussel sia tenuto in piedi per il momento,
in quanto si tratta di un reperto importante; per la parte interna
si potrà decidere in un secondo tempo cosa fare.
Ripeto che giudichiamo la legge valida, speriamo che si tratti
di un primo intervento e che non ci si fermi qui, e su questo
concordiamo con quanto diceva il Consigliere Torrione. Ad Aosta ci
sono dei reperti archeologici da recuperare che sono
importantissimi, però adesso pensiamo che sia meglio concludere
certi tipi di lavori quale quello della Consolata che si trascina
ormai da anni. Con questo intervento pensiamo che anche il giardino
pensile, che deve essere costruito sopra i mosaici che sono stati
messi in valore, sarà finalmente realizzato, in modo che
quell'opera potrà essere usufruita da tutti i cittadini valdostani
e dai turisti.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Per alcune considerazioni che ha
fatto adesso il Consigliere Tamone, il quale dice che la sua
concezione è specularmente opposta alla mia. Vorrei però far
riflettere il Consigliere Tamone su alcuni fatti che testimoniano
quanto ho affermato prima: alcuni scavi archeologici sono aperti da
25 anni perché non si è proceduto mai con una visione complessiva,
ma si è andati avanti a tentoni come si sta facendo con questa
legge.
La sistemazione del Criptoportico romano è in piedi dal 1965,
quando fra il Comune di Aosta e la Regione ci si baloccava - e
voglio essere smentito se non è vero - fra il costruire una piazza
o mettere in evidenza lo scavo. Con responsabilità anche del Comune
di Aosta, si è lasciata la cosa abbandonata per 25 anni. Riprendo
delle parole che non sono mie, ma dell'ex Presidente Andrione, che
condivido totalmente, e se fosse qui l'ex Presidente Andrione,
questa legge non passerebbe più, perché la filosofia era
diametralmente opposta a quella del Consigliere Tamone.
(... INTERRUZIONE ...)
Come di fa a dire che un intervento è risolutivo quando
l'attuale somma non copre neanche un terzo della spesa complessiva?
Poi vorrei sapere cosa significa: si tratta di alcuni lavori di
riordino urbano con creazione di percorsi ed aree verdi, Comune di
Aosta, zona orientale della mura; questi lavori rientrano in un
disegno complessivo sulla messa in evidenza dei reperti
archeologici di Aosta oppure sono un intervento settoriale?
Mi dispiace solo che questo atteggiamento è contrario a quello
di tre anni fa; se volete essere coerenti andate a vedere i verbali
di quelle sedute e vi accorgerete che eravamo all'opposto della
filosofia contenuta in questo disegno di legge.
Ultima osservazione: che la Giunta regionale almeno porti il
provvedimento in Consiglio prima di modificarlo visto che per sua
ammissione all'art. 1 non riuscirà a fare le opere senza
modifiche.
PRESIDENTE:
Ha chiesto di parlare il Consigliere
Segretario Tamone, ne ha facoltà.
TAMONE - (U.V.):
Al Consigliere Torrione vorrei chiedere
se non ci vogliamo capire o se fa finta di non capire: questa legge
ci interessa e ci crediamo al di là del fatto che - battuta per
battuta - se fosse per far tornare il Presidente Andrione noi
potremmo anche buttarla via questa legge, perché se lui tornasse
noi saremmo contenti. Ma quand'anche lui fosse tornato, sarebbe
d'accordo con noi di votare questa legge, contrariamente a quanto
dice il Consigliere Torrione, che interpreta male il suo
pensiero.
In questa legge ci sono dei contenuti che vanno nella direzione
che abbiamo sempre indicato ed è inutile cercare di far passare la
maggioranza per quel che non è. La maggioranza ha scelto bene in
questo campo, decidendo di spendere nell'anno i soldi che ha e non
di buttare i soldi in opere faraoniche che non si possono
realizzare.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Rispetto all'impostazione che ha
richiamato nei suoi due interventi il Consigliere Tamone, cioè di
interventi urgenti un po' su tutto il territorio per opere che
hanno necessità immediata di essere rimesse a posto, credo che
anche in questa visione non tutte le cose siano state prese in
considerazione. Ad esempio il parco archeologico di
Saint-Martinde-Corléans si presenta molto male ed ogni volta che si
passa si vede un pallone molto moderno che non si sa cosa nasconda
sotto. Quell'area, in base a le poche cose che ho letto, è di
grande interesse per la storia della nostra Regione, quindi
potrebbe rientrare in questo elenco; come mai non è stata presa in
considerazione?
Diamo un giudizio di massima positivo sulla legge perché
comprendiamo la necessità di investire denaro in modo consistente
per questi interventi; abbiamo delle riserve per le scelte fatte
perché non si è andati avanti nè per periodi storici nè per
zone.
L'osservazione fatta dal Consigliere Torrione sull'art. 1, dove
si dice che la Giunta da notizia al Consiglio, mi sembra più che
giusta, infatti non eravamo mai arrivati a scrivere una cosa del
genere in una legge.
PRESIDENTE:
Devo ricordare al Consiglio che il testo sul
quale è chiamato a votare non è quello presentato dalla Giunta, ma
è quello rielaborato dalla I^ e V^ Commissione ai sensi del 6°
comma dell'art. 2 del Regolamento interno.
Si chiude la discussione generale con l'intervento
dell'Assessore al Turismo, Urbanistica e Beni Culturali Borbey, ne
ha facoltà.
BORBEY - (D.C.):
Mi rivolgo in modo particolare al
Consigliere Torrione, il quale alcune volte fa la battuta: "con i
numeri avete sempre ragione voi". In questo caso mi sembra dagli
interventi del Consigliere Torrione che la situazione sia
capovolta, perché in questo settore come in quello dell'agricoltura
o in altri, sembrerebbe che tutta la maggioranza debba sottostare
ai voleri del Consigliere Torrione. Dico da parte mia che il
Consigliere Torrione ha tante ragioni ed io per primo in qualità di
Assessore competente dico che Aosta ha bisogno di grossi
interventi, per fare i quali si deve partire da un progetto ben
preciso da concordarsi fra Regione e Comune di Aosta, cosa che
speriamo di fare.
Concordo con quanto dice il Consigliere Mafrica che in effetti
non c'è in questo elenco di programma un discorso scientificamente
storico, mi permetto però di dire che questo provvedimento di
legge, di 8,5 miliardi, ha eliminato un capitolo di 2 miliardi di
spesa che era già previsto normalmente nel bilancio regionale e che
ritengo sia dovere dell'Amministratore pubblico di spendere bene il
danaro e di spenderlo anche velocemente, mentre nei beni culturali
l'operare richiede dei tempi archeologici. Se avessimo dovuto fare
l'errore in cui cerca di indurci il Consigliere Torrione, di
concentrare tutti gli 8 miliardi e mezzo in un unico intervento,
fra otto anni saremmo ancora lì a spenderli. Abbiamo ritenuto
quindi di fare cosa saggia agendo in questo modo anche se alcuni
Consiglieri speravano che l'intervento si rivolgesse a cose nuove,
ma ad esempio i 200 milioni per la Villa Romana sono la somma che
riteniamo ci manchi per coprire quell'area archeologica.
Riteniamo di appaltare per esempio il 2° lotto della Caserma
Challand, consistente nelle rifiniture e negli impianti, che sarà
di 3,5 miliardi; noi nel provvedimento oggi in esame non abbiamo
previsto questi 3,5 miliardi, Consigliere Torrione, in quanto siamo
sicuri che per spendere questa cifra occorreranno l'autunno e
l'inverno del 1985, tutto l'anno 1986 ed ancora metà anno 1987.
Pertanto prevediamo 1,5 miliardi questo anno, 1,5 miliardi il
prossimo anno ed ancora mezzo miliardo nel 1987, perché non
vogliamo essere accusati - in parte a ragione - di avere troppi
residui passivi.
Per il discorso archeologico che è stato ripreso dai Consiglieri
Torrione e Mafrica, la Giunta ha assunto il preciso impegno di
completare le aree archeologiche aperte ed infatti stiamo operando
in tre settori: l'area di Saint-Martin-de-Corléans dove dobbiamo
scoprire se ci sono altre tombe fra l'area che è completata e la
chiesa, ci stiamo lavorando alacremente e speriamo di concludere
entro la fine dell'anno in modo da poter procedere alla copertura;
stiamo operando nell'area del Foro Romano che in futuro sarà
visitabile insieme alla zona sottostante alla Cattedrale, quindi è
un'area ben concentrata; c'è un piccolo intervento per le terme
vicino alle scuole elementari.
Si tratta perciò di un programma ben preciso, che avrà forse
delle pecche, ma che va nella direzione di spendere dei danari
presto ma bene, per salvaguardare quello che sta andando in rovina,
in modo particolare a Bard e a Nus.
Sappiamo tutti che dovremo intervenire massicciamente su Aosta e
speriamo quest'anno di partire con il piede giusto con
l'amministrazione comunale, iniziando con dei progetti: un piano di
arredo urbano, un piano del colore della città di Aosta ed un piano
operativo per i monumenti. Prego il Consigliere Torrione di darci
atto che se avessimo concentrato i dieci miliardi tutti in un certo
progetto ancora da mettere bene a punto, sicuramente di questi
soldi avremmo speso l'1% e saremmo stati certamente criticati.
Alla presenza degli arch. Prola, Perinetti, Montanari, della
Giunta di Morgex, del responsabile della Pro-Loco e del
progettista, si è concordato di indirizzare l'utilizzazione della
Tour de l'Archet ad albergo con 22 posti letto, alcune sale di
ristorante, due vani da utilizzarsi a piccoli negozietti
prestigiosi a livello di artigianato locale. Questa scelta è
giustificata dal fatto che la localizzazione è centrale, c'è
possibilità di parcheggio e la torre è visibile dalla
circonvallazione di Morgex. Il progetto esecutivo dovrà essere
pronto fra un mese e sarà appaltato entro settembre. Pregherei il
Consigliere Mafrica, se ha sentito delle voci, che queste si
traducano in qualcosa di scritto e che vengano portate negli uffici
competenti.
Per quanto riguarda il Castello di Ussel, il progetto è in fase
di completamento da parte dell'Ing. Vallacqua e prevede un recupero
esterno di consolidamento. Esternamente il Castello di Ussel
resterà come è adesso, mentre internamente è previsto un utilizzo
per una specie di biblioteca specializzata; l'intera operazione
dovrebbe avere un costo che si aggira sul miliardo. L'interno verrà
utilizzato con strutture abbastanza moderne, nella relazione si
parla di ferro e cemento armato, con solai ma senza tetto, che sarà
quasi piano, impermeabilizzato e non si vedrà dall'esterno.
PRESIDENTE:
Si passa all'esame dell'articolato. Do
lettura dell'articolo 1:
ART. 1
(Finalità della legge)
La Regione Valle d'Aosta finanzia l'esecuzione di un programma
straordinario di lavori di restauro di edifici e contesti
monumentali, avente il fine di garantire la conservazione di
un'importante parte del suo patrimonio artistico-storico.
Il programma di cui al comma precedente è riportato
nell'allegato A della presente legge e ne fa parte integrante.
Nel caso in cui le risorse disponibili non consentano
l'integrale attuazione del programma stesso, la Giunta regionale è
autorizzata a individuare le opere in esso comprese che, per
urgenza dell'intervento, disponibilità degli edifici interessati o
altri motivi, consentono di essere realizzate con priorità.
La Giunta regionale è altresì autorizzata a deliberare, nei
limiti dello stanziamento previsto dalla presente legge,
l'esecuzione di opere non incluse nel programma, quando la loro
realizzazione sia da essa ritenuta importante ed urgente; in tali
casi la Giunta è tenuta a dare notizia delle relative deliberazioni
alla prima seduta del Consiglio successiva alla data di
adozione.'
PRESIDENTE:
All'articolo 1 vi è l'emendamento presentato
dal Consigliere Mafrica, soppressivo del 4° comma dell'articolo
1.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
L'emendamento è molto semplice,
consiste nel sopprimere il 4° comma che è quello che consente alla
Giunta di fare variazioni al programma e poi di comunicarle al
Consiglio. Quindi chiediamo di eliminare questo comma; la Giunta,
quando vorrà, farà la deliberazione e verrà in Consiglio per la
ratifica.
PRESIDENTE:
Ha chiesto di parlare il Consigliere Tamone,
ne ha facoltà.
TAMONE - (U.V.):
Vorremmo togliere le ultime tre righe e
lasciare: la Giunta regionale è altrésì autorizzata a deliberare,
salvo ratifica del Consiglio regionale. Questo noi lo
accettiamo.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Mi riferisco a quanto diceva il
Consigliere Torrione sull'articolo 1: abbiamo messo questa dizione
perché speriamo proprio di portare minime modifiche e quindi di
avvertire il Consiglio nel caso vengano fatte, ma non avevamo
l'intenzione di stravolgere tutto. La mia preoccupazione come
Assessore è che abbiamo grosse difficoltà di spesa dal punto di
vista operativo.
PRESIDENTE:
Consigliere Mafrica, c'è questa proposta
integrativa al suo emendamento: intende ritirare il suo emendamento
ed accogliere la modifica così come è stata esposta dal Consigliere
Tamone?
Allora l'emendamento all'articolo consiste in questo: al 4°
comma, dopo le parole "a deliberare" si aggiunge "salvo ratifica
del Consiglio regionale", e vengono cancellate le ultime quattro
righe dopo il punto e virgola.
Metto in approvazione l'emendamento testè letto:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Metto in approvazione l'articolo 1 nel testo
così emendato:
ART. 1
(Finalità della legge)
La Regione Valle d'Aosta finanzia l'esecuzione di un
programma straordinario di lavori di restauro di edifici e contesti
monumentali, avente il fine di garantire la conservazione di
un'importante parte del suo patrimonio artistico-storico.
Il programma di cui al comma precedente è riportato
nell'allegato A della presente legge e ne fa parte
integrante.
Nel caso in cui le risorse disponibili non consentano
l'integrale attuazione del programma stesso, la Giunta regionale è
autorizzata a individuare le opere in esso comprese che, per
urgenza dell'intervento, disponibilità degli edifici interessati o
altri motivi, consentono di essere realizzate con priorità.
La Giunta regionale è altresì autorizzata a deliberare, salvo
ratifica del Consiglio regionale, nei limiti dello stanziamento
previsto dalla presente legge, l'esecuzione di opere non incluse
nel programma, quando la loro realizzazione sia da essa ritenuta
importante ed urgente.
ESITO DELLA VOTAZIONE
Presenti: 23
Votanti: 21
Favorevoli: 21
Astenuti: 2 (Torrione e Pascale)
Il Consiglio approva
PRESIDENTE:
Do lettura dell'articolo 2:
ART. 2
(Oggetto dell'intervento)
Gli interventi di cui alla presente legge, attuati
direttamente dalla Regione adottando le procedure dei lavori della
pubblica amministrazione, possono concernere sia beni di proprietà
della Regione e di altre amministrazioni, sia edifici di culto di
proprietà di enti ecclesiastici o religiosi, con i quali verranno
di volta in volta stabilite apposite intese per l'esecuzione delle
opere e per garantire la fruizione pubblica degli edifici stessi,
compatibilmente con la loro struttura e destinazione d'uso.
PRESIDENTE:
Metto in approvazione l'articolo 2:
ESITO DELLA VOTAZIONE
Presenti: 23
Votanti: 21
Favorevoli: 21
Astenuti: 2 (Torrione e Pascale)
Il Consiglio approva
PRESIDENTE:
Do lettura dell'articolo 3:
ART. 3
(Modalità di attuazione)
La Giunta regionale approva, su proposta dell'Assessore
competente in materia di beni culturali, il progetto di ciascun
intervento e l'ammontare della relativa spesa, sulla base di idonea
documentazione tecnica comprovante la necessità dei lavori, la loro
finalità e il relativo costo.'
PRESIDENTE:
Metto in approvazione l'articolo 3:
ESITO DELLA VOTAZIONE
Presenti: 23
Votanti: 21
Favorevoli: 21
Astenuti: 2 (Torrione e Pascale)
Il Consiglio approva
PRESIDENTE:
Do lettura dell'articolo 4:
ART. 4
(Aumento dello stanziamento relativo all'applicazione
della
L.R. 28.12.1983, n. 94)
Allo scopo di consentire l'esecuzione di rilevanti interventi
di restauro programmati da enti e privati proprietari di beni
oggetti di tutela, lo stanziamento previsto dalla L.R. 28.12.1983,
n. 94 ("Concessione di contributi per il consolidamento di edifici
notificati o tutelati ai sensi della legge 1° giugno 1939, n.
1089") è aumentato, limitatamente all'esercizio finanziario 1985,
di 300.000.000 (trecentomilioni).'
PRESIDENTE:
Metto in approvazione l'articolo 4:
ESITO DELLA VOTAZIONE
Presenti: 23
votanti: 21
Favorevoli: 21
Astenuti: 2 (Torrione e Pascale)
Il Consiglio approva
PRESIDENTE:
Do lettura dell'articolo 5:
ART. 5
L'onere previsto per l'esecuzione degli interventi di cui
alla presente legge, valutato in lire 8.500.000.000, graverà per
lire 8.200.000.000 sul cap. 46755, di nuova istituzione, e per lire
300.000.'000 sul cap. 46900 del bilancio di previsione della
Regione per l'esercizio finanziario 1985.
Alla copertura dell'onere di cui al comma precedente si
provvede mediante riduzione di pari importo dello stanziamento
iscritto al cap. 50050 del bilancio di previsione della Regione per
l'esercizio 1985 a valere sull'intervento previsto nell'allegato n.
8 - Settore 4 "Promozione Sociale".
PRESIDENTE:
Metto in approvazione l'articolo 5:
ESITO DELLA VOTAZIONE
Presenti: 23
Votanti: 21
Favorevoli: 21
Astenuti: 2 (Torrione e Pascale)
Il Consiglio approva
PRESIDENTE:
Do lettura dell'articolo 6:
ART. 6
Alla parte spesa del bilancio di previsione della Regione per
l'anno 1985 sono apportate le seguenti variazioni:
In diminuzione
Cap 50050 "Fondo globale per il finanziamento di spese per
l'adempimento di funzioni normali (Spese di investimento) "
£ 8.500.000.000
In aumento
Settore 2.2.4. - Promozione Sociale
Programma 2.2.4.09 - Attività culturali
- Musei, Beni culturali e ambientali. Cap 46755 (di nuova
istituzione) "Spese per interventi straordinari di restauro di
edifici monumentali.
L.R.
£ 8.200.000.000
Cap 46900 "Contributi per il consolidamento di edifici
notificati o tutelati ai sensi della legge 1° giugno 1939, n.
1089
L.R. 28.12.1983, n. 94
£ 300.000.000
PRESIDENTE:
Metto in approvazione l'articolo 6:
ESITO DELLA VOTAZIONE
Presenti: 23
votanti: 21
Favorevoli: 21
Astenuti: 2 (Torrione e Pascale)
Il Consiglio approva
PRESIDENTE:
Do lettura dell'articolo 7:
ART. 7
La presente legge è dichiarata urgente ai sensi del 3° comma
dell'articolo 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 7:
ESITO DELLA VOTAZIONE
Presenti: 23
Votanti: 21
Favorevoli: 21
Astenuti: 2 (Torrione e Pascale)
Il Consiglio approva
PRESIDENTE:
Do lettura dell'allegato A:
ALLEGATO A
1) Rifacimento tetti e rilievo del Forte di Bard (1°
lotto)
£ 1.000.000.000
2) S
istemazione a museo dell'immobile "ex caserma Challand"
(2° lotto)
£ 1.500.000.000
3) Intervento statico preliminare sul castello di Nus
£ 300.000.000
4) Ultimazione della copertura della Villa romana in regione
Consolata del comune di Aosta
£ 200.000.000
5) Lavori di sistemazione del Criptoportico in Comune di
Aosta
£ 300.000.000
6) Restauro del Castello di Ussel in comune di Châtillon
£ 500.000.000
7) Restauro "Castel Savoia" in comune di Gressoney-Saint-Jean
(1° lotto)
£ 300.000.000
8) Restauro Tour de l'Archet in Comune di Morgex (1° lotto)
£ £400.000.000
9) Restauro della Casaforte di Runaz in Comune di Avise
(ultimazione lavori)
£ 500.000.000
10) Restauro campanile della chiesa del cimitero di
Villeneuve
£ 300.000.000
11) Parcheggio Castello Sarrio de la Tour in comune di
Saint-Pierre (1° lotto)
£ 200.000.000
12) Restauro Castello di Quart (1° lotto)
£ 300.000.000
13) Risanamento idrico chiesa parrocchiale di Perloz
£ 300.000.000
14) Risanamento idrico della chiesa parrocchiale di
Saint-Vincent
£ 300.000.000
15) Restauro facciata sud e androne dell'antico Palazzo
Ansermin in comune di Aosta
£ 250.000.000
16) Sistemazione e restauro di Palazzo Darbelley in comune di
Aosta (1° lotto)
£ 800.000.000
17) Rilievo e rifacimento tetto della torre di Rhin in comune di
Roisan
£ 150.000.000
18) Manutenzione straordinaria di alcuni ruderi di castelli
(Graines, Montjovet, Cly, Gignod, St-Clair, ecc.)
19) Riordino e restauro della zona orientale della città romana
di Aosta
£ 350.000.000
Sommano £ 8.200.000.000
PRESIDENTE:
Metto in approvazione l'allegato A:
ESITO DELLA VOTAZIONE
Presenti: 23
Votanti: 21
Favorevoli: 21
Astenuti: 2 (Torrione e Pascale)
Il Consiglio approva
PRESIDENTE:
Ha chiesto di parlare per dichiarazione di
voto il Consigliere Torrione, ne ha facoltà.
TORRIONE - (P.S.I.):
Vorrei fare una osservazione di
carattere generale sul modo di comportarsi in questo Consiglio.
Posso capire che un Consigliere che si appassiona ad un problema
abbia anche asprezze verbali, però non credo di aver mai usato un
tono irriverente nei confronti di nessuno e lungi da me la volontà
di mettere zizzania in una maggioranza che di zizzania ne ha già
abbastanza.
Quello che mi spiace è il fatto che quando un Consigliere
incentra la propria attenzione su un problema rischia di essere
tacciato di essere uno che viene qua solo per rompere le scatole,
per usare una espressione forse non felice. Anziché apprezzare lo
sforzo che un Consigliere fa per documentarsi e per cercare di
modificare dal suo punto di vista un progetto di legge, si dice:
questo vuol ficcare il naso anche nel mio orticello, dove invece
devo ficcarci il naso solo io. Su questo argomento tornerò nella
prossima seduta consiliare per dimostrare come stanno le cose e chi
vuole capire ha già capito fin da adesso.
Un esempio classico lo abbiamo avuto ieri quando abbiamo chiesto
il rinvio di sei giorni per esaminare un disegno di legge relativo
ad una documentazione che non ci era pervenuta e questa facoltà non
ci è stata accordata. Si tratta di un atteggiamento di chiusura che
non fa onore a questa maggioranza. Sono le chiusure che fanno
nascere le con trasposizioni, perché è vero che posso essere
esagerato in certi campi, e lo ammetto, perché la passione mi porta
a dire certe cose, però l'esame di coscienza se lo faccio io, se lo
faccia anche la maggioranza.
A me spiace perché qui l'Assessore Borbey ha confuso una cosa
con l'altra: si tratta di un programma straordinario di lavori di
restauro di edifici monumentali, gli scavi archeologici sono
tutt'altra cosa. Chi mi ha dato ragione è l'Assessore che ha detto
che questo è un disegno di legge abbastanza disarticolato. Cosa
vuol dire? vuol dire che è un disegno di legge che è andato a
tentoni.
La storia darà poi ragione ed è chiaro che i tempi sono
archeologici, ma qui in fatto di archeologia siamo all'età della
pietra e continuiamo a rimanerci. Se voi siete soddisfatti di
questo provvedimento legislativo, ve lo votate e d'ora in avanti lo
terrete come un fiore all'occhiello, quando invece è un pessimo
provvedimento.
PRESIDENTE:
Metto in approvazione la legge nel suo
complesso per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti: 25
votanti: 23
Favorevoli: 21
Astenuti: 2 (Torrione e Pascale)
Contrari: 2
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK