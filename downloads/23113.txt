Consiglio Regionale della Valle d'Aosta - Oggetto del Consiglio n. 2387 del 10 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2387 del 10 gennaio 2007 - Resoconto
OGGETTO N. 2387/XII - Rinnovo dell'incarico per la campagna
pubblicitaria della Regione sul mercato italiano nel biennio
2007/2008. (Interrogazione)
Interrogazione
Premesso che:
§
l'Assessorato regionale del Turismo ha rinnovato l'incarico
alle agenzie Saatchi e Saatchi di Roma e Zenithoptimedia Group di
Milano per la cura e la realizzazione della campagna pubblicitaria
della Valle d'Aosta da effettuare sul mercato italiano (4,8
miliardi di euro nel biennio 2007-2008);
§
la campagna pubblicitaria realizzata in questi anni dalle
medesime agenzie è consistente da un punto di vista finanziario, ma
risulta invisibile sui mass-media in rapporto ad altre regioni
italiane;
§
le scelte promozionali effettuate dall'Assessorato non
sembrano avere influito favorevolmente sulle presenze turistiche
nell'ultimo triennio in Valle d'Aosta;
ciò premesso, i sottoscritti Consiglieri regionali
Interrogano
l'Assessore delegato per sapere:
1) se, prima di procedere al rinnovo dell'incarico di cui in
Premessa, è stata effettuata un'attenta valutazione dell'efficacia
delle campagne pubblicitarie di volta in volta proposte nel corso
dell'ultimo triennio: in caso affermativo, quali elementi sono
emersi (contatti realizzati, percezione e recepimento dei messaggi
diffusi, livello di notorietà e qualità del prodotto turistico,
ricadute sugli operatori economici, eccetera);
2) quali obiettivi e quali strategie sono alla base delle
scelte promozionali adottate per il biennio 2007-2008, nonché quali
sono i risultati attesi.
F.to: Tibaldi - Lattanzi
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- La campagna pubblicitaria condotta
nell'ultimo triennio, per la quale si ricorda che il "budget"
disponibile dell'Amministrazione regionale era pari a € 2,3 milioni
all'anno, per la produzione dei materiali di divulgazione del
messaggio pubblicitario, per la pianificazione dei mezzi di
diffusione, è stata valutata sulla base delle risultanze degli
andamenti annuali misurate per ogni tipologia di mezzo di
diffusione utilizzato, la quantità di uscite effettuate, il periodo
di diffusione, gli indici di penetrazione del messaggio nel
"target" di riferimento, la copertura del "target" stesso, la
frequenza media dei messaggi, i contatti realizzati..., sulla base
di una serie di parametri che non sto ad evidenziare, perché il
tempo è quello che è, e rischierei di fare la fine che feci in sede
di dibattito di bilancio, quando volevo terminare un intervento...
dovetti interromperlo a metà, quindi cercherò di essere stringato.
Tutto questo sulla base di appositi indici tecnici che esistono nel
campo della pubblicità e che vengono quindi applicati alle
iniziative che vengono messe in opera.
C'è però da ricordare un elemento importante, perché la forza di
un messaggio è anche fortemente legata ai "budget" che sono
disponibili, in quanto le frequenze dei messaggi che vengono
proposti sono direttamente proporzionati alle somme di cui si
dispone. Evidentemente il "budget" disponibile aveva portato a fare
delle scelte, che esemplifico rapidamente, per quanto riguardava la
campagna 2006: era stato previsto un piano di stampa con un totale
di uscite su diversi organi di stampa, fra cui "Il Corriere
Magazine", "Venerdì di Repubblica", "Golf & Turismo",
"Itinerari e Luoghi", "Panorama Travel", "Panorama Winter Travel ",
"L'Espresso", "Panorama", "Tutto Turismo", "Viaggi e Sapori"... Qui
c'è un costo per ogni pagina di pubblicità e sono state previste e
hanno potuto essere realizzate 77 uscite in periodi dati. Vi era
stato poi un piano orario con 224 passaggi previsti su "RTL" e 224
su "Radio Montecarlo", anche qui erano stati individuati degli
orari e delle fasce in relazione al "target" di pubblico che si
voleva colpire, un piano TV, comprendente anche un mese di cinema
nel circuito "Sipra", inserito nel pacchetto, piano che prevedeva
apparizioni sia nelle controllate "Sipra", quindi "RAI", sia in
quelle "PUBLITALIA", quindi "MEDIASET", "LA7" e "SKY" per un totale
di 1.052 "spot" dall'11 al 24 giugno. Ancora un piano cinema, nel
circuito "CINERAMA", da maggio a giugno con 3-4 passaggi al giorno
per un totale di 112.724 passaggi, e un totale schermi per mese di
528 schermi presenti. Inoltre un piano Internet di "impression"
acquistate in numero di 17.500 nei periodi maggio-giugno,
settembre-ottobre. Sono dati forniti a titolo esemplificativo,
perché qui dovremmo fare una analisi ben più complessa, legata a
tutta una serie di parametri. A fronte di maggiori risorse, sarebbe
possibile fare più passaggi e avere più visibilità, ma questo è ciò
di cui disponiamo.
Lei mi ha incuriosito con questa iniziativa; ho voluto
verificare, non ho avuto tanti dati perché in questo periodo sono
tutti in vacanza, alcune altre Regioni - ma mi propongo di farlo
con altre ancora -... ho trovato che siamo in linea con altre
Regioni. Cito, a titolo di esempio, la Regione Piemonte che ha uno
stanziamento annuo in bilancio complessivo, per Italia e mercati
esteri, pari a 10 milioni di euro, rispetto ai nostri 5 milioni del
bilancio regionale che vengono ripartiti da questa Regione fra
pubblicità, promozioni e azioni di comunicazione e sostegno alle
azioni di commercializzazione. La pubblicità sul mercato italiano
della Regione Piemonte individua un quadro di spesa inferiore ai 5
milioni di euro che vengono a malapena raggiunti sommando le azioni
pubblicitarie realizzate anche dalle Province e dai Comuni.
Analogamente ho potuto avere alcune informazioni dalla Provincia di
Trento: la "Trentino S.p.a." investe annualmente in pubblicità
sull'Italia all'incirca 3 milioni di euro, il loro piano mezzi
prevede radio, stampa, Internet e non utilizza la TV. Evidentemente
però qui bisogna considerare che a questo investimento della s.p.a.
vanno aggiunti gli investimenti di "Dolomiti Superski", che è un
consorzio che fa altre cose che non sono previste in questo
"budget" e questo ci fa ritenere che a questo punto si raggiunga
all'incirca la somma di 5 milioni di euro. Evidentemente quando si
esaminano questi dati dobbiamo tenere in conto il rapporto fra
popolazione e territorio e quindi il bilancio che ogni Regione può
avere.
Lei mi ha incuriosito - dicevo -, quindi cercherò altri dati, ma
sono quasi certo che tutte le Regioni si allineano sulla filosofia
per cui fare pubblicità è bene, ma non sono le azioni pubblicitarie
unicamente e in modo forte a condizionare i mercati, essere assenti
è colpevole, essere unicamente presenti in questo senso non
comporta da solo dei risultati misurabili né in grado di muovere
grandi masse, ma questa è una considerazione di carattere
filosofico che fanno molte Regioni. Quello che, invece, è un grande
vincolo rispetto a questo è che purtroppo la pubblicità - e questo
è un elemento di vincolo per tutte le Regioni - è considerata nella
contabilità pubblica una spesa corrente, non una spesa di
investimento come invece avviene per tutte le società private.
Detto questo, mi si chiedono alcune valutazioni... al di là
delle valutazioni che ha fatto l'ufficio, sulla base di tutta una
serie di parametri per quanto riguarda il recepimento dei messaggi
diffusi e livello di notorietà della campagna, desidero fare
riferimento ad un'indagine effettuata dalla "SVG" di Trieste nel
2004, che aveva l'obiettivo di fornire all'Amministrazione un
quadro generale delle linee di sviluppo e delle tendenze del
turismo in Italia entro cui indagare maggiormente le dimensioni più
legate al turismo montano e a quello valdostano. Risulta da tale
indagine che la metà del campione esaminato aveva visto, letto o
sentito pubblicità che avevano per argomento la promozione
turistica della Valle d'Aosta, di cui il 75% mediante la
televisione, il 33% su riviste generalistiche o specializzate sul
turismo, il 15% su quotidiani, il 7% su Internet e il 6% la radio,
e poi fanno tutte queste considerazioni, ma per dire che c'era
stato un elemento di indagine. Il fatto però di citare "SVG", non
significa che voglia sottrarmi alla questione posta trincerandomi
dietro a questa rilevazione, e non voglio neanche esimermi dal dire
che se dovessimo prevedere di mettere in piedi una campagna
pubblicitaria in grado di rispondere ai requisiti individuati dai
misuratori pubblicitari normalmente utilizzati dalle grandi
multinazionali, avremmo bisogno di una mole di denaro che nessuna
Regione in Italia, né all'estero, è in grado di assicurare, perché
senza fare pubblicità in Consiglio, ma grandi multinazionali che
sono massicciamente presenti nella pubblicità fanno queste cose in
modo scientifico con dei misuratori che, se applicassimo alle
campagne pubblicitarie non solo della nostra Regione ma anche delle
altre Regioni, vedrebbero assolutamente al di sotto degli standard
necessari di raggiungimento per avere un'efficace penetrazione del
messaggio. Questo è legato a questioni di "budget", da un lato, e
al fatto che la contabilità pubblica prevede che la pubblicità sia
considerata una spesa e non un investimento per il futuro, e poi
anche e soprattutto perché ci sono delle questioni che riguardano
il fatto che molte volte le Regioni operano in campo pubblicitario,
più ancora che con la pubblicità, in modo surrettizio con dei
"testimonial" di vario genere, che danno le loro presenze in un
luogo o in un altro, e che consentono di avere una grande ricaduta
non tanto dal punto di vista pubblicitario, quanto dal punto di
vista del "gossip", ma muoversi su questi terreni è particolarmente
pericoloso.
Sono fatte delle considerazioni dagli uffici per quanto riguarda
i dati che lei chiede in conclusione della sua iniziativa e non
sono state fatte dall'Assessore, perché è normale che debbano
essere fatte delle valutazioni tecniche, per valutare se
l'efficacia della campagna pubblicitaria ha avuto dei riscontri
positivi, questo è stato detto. Quello che ci ha fatto propendere
per rinnovare per 2 anni questo contratto è il fatto che, avendo
ancora a disposizione un materiale fresco, efficace, che anche
sulla base delle indicazioni della "SVG" ha avuto una buona forza
di penetrazione, non sarà necessario investire soldi per la
produzione di un altro tipo di campagna, cosa che avremmo dovuto
fare con una procedura pubblica ad un'altra società; peraltro
questa procedura era prevista contrattualmente, quindi l'abbiamo
messa in atto.
Presidente
- La parola al Consigliere Tibaldi.
Tibaldi (CdL)
- Alla seconda domanda, Assessore, non so
se per questioni di tempo, non ha risposto, perché non ho compreso
quali siano le strategie alla base di queste scelte
promozionali...
(interruzione dell'Assessore Pastoret, fuori
microfono)
... le leggerò, va bene.
Nella replica non vorrei confutare le sue osservazioni, alcune
delle quali sono accoglibili perché fanno parte di ragionamenti
ovvi; mi permetto, però, di fare una serie di osservazioni
finalizzate sulla base di dati e di fatti che sono in nostro
possesso. Premesso che l'ottimizzazione della promozione turistica
è necessaria se si vuole far crescere la quota di mercato in
rapporto all'Italia e al mercato internazionale, vediamo che non
c'è la pubblicità della Valle d'Aosta sui "media"; infatti in
premessa abbiamo scritto che, nonostante le consistenti risorse
finanziarie stanziate, la nostra campagna risulta invisibile sui
"mass media". Facendo "zapping" in televisione - che resta il
principale mezzo di comunicazione al quale si sta affiancando
Internet mentre stanno perdendo peso i giornali e un domani sarà
l'era dei telefonini - si vede campeggiare lo "spot" dell'Alto
Adige, forse il più presente, si vedono "spot" di Regioni come
Sicilia, Marche, Piemonte, Campania, ma... la Valle d'Aosta non mi
è parso mai di vederla! Ci chiediamo come mai non ci siamo,
nonostante queste risorse, perché un'indagine ISTAT di qualche
tempo fa ci fotografa che, come Regione Valle d'Aosta, siamo quelli
che spendiamo di più!
Lei mi dirà, Assessore, che in termini di valore assoluto
investiamo 5 milioni sul mercato italiano, ed è vero, però la spesa
pro-capite per turista che arriva in Valle d'Aosta è di 11,30 euro
ed è la più alta rispetto alle altre Regioni italiane... vuol dire
che come capacità di investimento ci siamo... Non ci siamo come
visibilità, tant'è che verrebbe da dire: "chi l'ha vista la
pubblicità della Valle d'Aosta"? Cerchiamola! Prima l'Assessore La
Torre, rispondendo al collega Frassy, diceva: "dobbiamo fare un
marketing più presente", ed è vero. Lo dobbiamo fare non solo per
locare le zone industriali, dobbiamo farlo soprattutto per la
nostra principale vocazione economica, il turismo, ma facciamolo in
maniera efficace!
Lei ha detto che la pubblicità della "SVG", una agenzia a libro
paga della Regione ormai dal 2004 perché abbiamo visto che tutte le
deliberazioni di questi ultimi anni vedono un impegno finanziario
non indifferente nei confronti della "SVG" per controllarne
l'efficacia pubblicitaria, risulta in linea di massima
soddisfacente e questo soddisfacimento - che non vuol dire
"gradimento eccelso" - lo riprendete anche in deliberazione nel
rinnovo di incarico alla "Saatchi e Saatchi" e "Zenithoptimedia
Group" che avete fatto qualche settimana fa. Esito soddisfacente
relativamente al gradimento delle campagne e al livello di
memorizzazione registrato. Adesso i dati non era possibile
divulgarli, avrà occasione per farlo e sarà interessante anche
leggerli più approfonditamente... sta di fatto che della campagna
pubblicitaria lei dice ci si ricorda del "budget", è vero, ci si
ricorda del "budget", ma non ci si ricorda dello "spot". Facciamolo
esistere questo "spot", perché la Valle d'Aosta è gravemente
assente e noi crediamo che in termini di risultati questa assenza
ci sia! È vero che lei dice: dobbiamo avere un prodotto turistico
di qualità e questo dipende da chi fa turismo, dagli operatori
economici, ma è altrettanto vero che ci vuole il supporto del
"marketing", altrimenti il mercato non gira!
I dati ufficiali dei flussi turistici valdostani sono quelli che
sono stati pubblicati recentemente su un opuscoletto di "ADAVA", ma
sono raccolti dai dati ufficiali regionali, segnalano un calo delle
presenze nel quadriennio da 2.530.000 (presenze del 2002) a
2.360.000 (presenze del 2005); allora il "trend" è calato. Lei mi
dirà che è dovuto alla crisi congiunturale, al mercato in
difficoltà, alla montagna che non tira come tirano il mare e le
città d'arte, è vero, ma è vero che qui, il dato, non è il linea
con gli sforzi economici che la Regione fa in termini di
promozione. C'è da rivedere tutto; abbiamo un primato come
investimento, abbiamo soldi e risorse stanziati, l'Alto Adige
stanzia molto di più perché sulla base della statistica "ISTAT"
Bolzano ha messo 22 milioni di euro e non sono pochi, ma questa
pubblicità ha un suo effetto, e si vede, e questi risultati si
vedono alla fine anche in termini di flussi turistici!
Credo che su questo argomento torneremo, perché c'è da fare un
ragionamento più approfondito, non si vuole censurare l'agenzia che
è stata scelta, ma si vogliono individuare, in maniera efficace,
obiettivi e strategie che erano l'oggetto della seconda domanda che
le abbiamo posto e sulla quale, a causa del tempo, non abbiamo
sentito la risposta!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK