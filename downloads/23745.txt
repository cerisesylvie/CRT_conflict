Consiglio Regionale della Valle d'Aosta - Oggetto del Consiglio n. 2767 del 5 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2767 del 5 giugno 2007 - Resoconto
OGGETTO N. 2767/XII - Reiezione della mozione: "Impegno a
valorizzare il ruolo della Regione nelle scelte gestionali
autostradali".
Mozione
Constatato che da alcuni giorni le tariffe autostradali della
Valle d'Aosta sono ulteriormente rincarate ed in particolare la
tratta Pont-Saint-Martin/Aosta Ovest costa, per le autovetture €
10.30 (in mancanza di telepass), così come raggiungere Morgex e
Courmayeur, con un costo chilometrico che sfiora i 13 centesimi,
contro una media nazionale di 6, mentre le sbandierate riduzioni
per abbonamento ottenibili dai residenti valdostani non sono ancora
state attuate;
Evidenziati gli effetti negativi della politica di
dismissioni delle partecipazioni autostradali praticata nelle
legislature precedenti con la conseguente marginalità del ruolo
regionale nelle scelte gestionali autostradali, e la necessità di
una politica di acquisizioni di tutte le quote azionarie
disponibili delle grandi infrastrutture stradali presenti sul
nostro territorio;
Sottolineato l'urgenza di aprire al traffico gratuito la
tratta Aosta Ovest-Aosta Est, chiudendo con barriere e opportuni
caselli il tratto autostradale a monte, sia con l'obiettivo di
ridurre i costi che di incrementare la sicurezza sulla viabilità
ordinaria;
Il Consiglio regionale
Impegna
la Giunta regionale a:
1) costituire un adeguato fondo in gestione speciale presso
Finaosta per l'acquisizione di qualunque partecipazione,
maggioritaria o minoritaria, nelle società che gestiscono le
autostrade e i trafori valdostani, anche attraverso una fattiva
iniziativa nei confronti degli attuali detentori di tali quote
azionarie;
2) aprire una trattativa con lo Stato per il trasferimento
dei diritti di concessione di tali infrastrutture dall'ANAS alla
Regione;
3) valutare attentamente le possibili azioni di garanzia, in
quanto azionisti di minoranza della RAV e della SAV, sia a verifica
degli investimenti effettivamente fatti negli ultimi venti anni
dalle società concessionarie, sia della congruità e della
correttezza degli aumenti tariffari avvenuti nello stesso periodo e
di allargare tale verifica anche ai trafori del Monte Bianco e del
Gran San Bernardo;
4) predisporre un'iniziativa nei confronti della RAV per la
chiusura tariffaria della tratta autostradale Aosta Ovest-Entrèves,
premessa indispensabile per la detariffazione della tratta Aosta
Ovest-Aosta Est, da richiedere successivamente agli organismi
competenti nazionali.
F.to: Sandri - Fontana Carmela
Président
- La parole au Conseiller Sandri.
Sandri (GV-DS-PSE)
- Questa è una mozione che si inquadra
nell'ampia battaglia che la Regione sta facendo per quanto riguarda
i costi autostradali e diciamo che è un'iniziativa, collaterale
all'importante risultato che è stato ottenuto di avere degli
abbonamenti per ridurre i costi di percorrenza su quello che è in
assoluto il sistema autostradale più caro d'Italia. Noi, anche alla
luce di tutta una serie di affermazioni che sono state fatte dal
Ministro competente, che ha evidenziato una discrepanza fra i
benefici che le concessionarie autostradali hanno ottenuto in
questi anni e gli effettivi lavori da loro realizzati per il
vantaggio degli utenti, per cui non sempre questi lavori che erano
la giustificazione degli aumenti erano stati realizzati... quindi
c'erano dei dubbi sulla legittimità degli aumenti tariffari...
crediamo che sarebbe opportuno fare una valutazione, in questo
senso la mozione impegna il Governo ad operare affinché si possa
tornare ad essere "maîtres chez nous". Noi abbiamo a disposizione
un sistema autostradale importante e di una fetta siamo i
proprietari a maggioranza: mi riferisco al tratto autostradale di
accesso al Traforo del Gran San Bernardo, di altri siamo soci di
maggioranza, ma senza diritto di voto, la "RAV", o di minoranza,
per quanto riguarda la "SAV", mentre al Traforo del Monte Bianco
abbiamo una partecipazione più limitata. Se vogliamo essere nelle
condizioni di poter dettare le linee politiche di gestione di tali
tratte autostradali, in attesa della scadenza delle concessioni - e
questo è un tema su cui tornerò -, sarebbe opportuno recuperare la
maggioranza delle azioni di tali società; abbiamo i mezzi e abbiamo
le opportunità per raggiungere questo risultato. In alcuni casi
significa aprire dei tavoli di trattativa con dei soci privati, che
lentamente hanno fatto l'azione inversa negli ultimi 20 anni in
Piemonte, Lombardia e anche Valle d'Aosta - il gruppo "Gavio" - e
hanno comprato dagli enti locali a pezzettini tante piccole
partecipazioni fino a diventare una realtà significativa, che può
anche condizionare pesantemente le politiche di queste concessioni.
In particolare, un aumento delle nostre capacità di indirizzare le
scelte gestionali delle varie società verrebbe da tali
acquisizioni, fra l'altro alcune quote sono in vendita, in
particolare per quanto riguarda il Traforo del Monte Bianco, da
parte della città di Ginevra, ma questo consentirebbe anche
detenendo quote di minoranza, ma ovviamente più rilevanti, di poter
fare tutta una serie di verifiche sulla legittimità degli aumenti
tariffari. Si ha l'impressione che non sia stata verificata
approfonditamente questa legittimità, perché mi chiedo se, a fronte
di tali aumenti tariffari, sono stati fatti tutti i lavori previsti
dalle varie convenzioni. Certo che dovrebbe essere l'"ANAS" a
verificare questo, ma, nel momento in cui l'"ANAS" non lo ha
verificato o non lo ha fatto in maniera approfondita, credo che gli
azionisti di minoranza - in questo caso la nostra Regione - abbiano
il diritto-dovere di fare tali verifiche, perché può darsi che
negli anni qualche aumento sia "passato in cavalleria" rispetto
agli investimenti che si sarebbero dovuti fare. Dall'altra parte
credo vi siano delle verifiche dal punto di vista gestionale: non
si può pensare di far pagare così cara un'autostrada, quando è una
strada statale a una corsia per molti chilometri, perché la
velocità con cui vengono fatti i cantieri per l'adeguamento dei
"guard-rail" è talmente bassa che per metà dell'anno il sistema
viario è a una corsia in quasi 1/3 del suo tratto.
La seconda questione riguarda la competenza sui diritti di
concessione. Credo che, quando si arriverà alla scadenza delle
concessioni statali, non ci saranno elementi che ostacoleranno il
passaggio del diritto di concessione di tali rami autostradali alla
nostra Regione, perché sono beni demaniali e in quanto tali possono
essere trasferiti alla Regione. In questo modo si potrebbe fermare
una spirale che non ha più senso, ossia tali concessioni erano
state date per consentire alle società costruttrici di poter
recuperare i soldi spesi nella costruzione, ma dopo 50 anni di
autostrade sono state ampiamente ripagate. Non vorremmo ritrovarci
che, a fronte di piccole migliorie, tali concessioni si prolunghino
per altri 10-20-30 anni e diventino delle cose infinite, perché, di
fatto, questo comporta che noi mettiamo surrettiziamente una tassa
sui movimenti delle persone e delle merci, che va non a beneficio
dello Stato, ma di privati che gestiscono le concessionarie
autostradali. In questa direzione credo che la Regione farebbe bene
a richiedere al Governo nazionale di subentrare nei diritti di
concessione di tali infrastrutture da parte dell'"ANAS".
Infine, questa è un'iniziativa che so essere partita anche da
altri soggetti, anche se la nostra mozione era del 4-5 aprile,
rinviata poi al 17-18, poi al 3 maggio, poi al 16-17 maggio e al
5-6 giugno. La cosa che chiediamo con la mozione è quella della
chiusura tariffaria dal punto di vista del tratto autostradale
Aosta Ovest-Entrèves, perché questa è la premessa strutturale per
consentire l'apertura al traffico senza pedaggio della tratta Aosta
Est-Aosta Ovest, come succede in molte tangenziali di città più
importanti o meno importanti di Aosta. Sarebbe una detariffazione
fondamentale non solo per un beneficio dei nostri concittadini, ma
per consentire l'utilizzo serio di tale infrastruttura che è
sottoutilizzata per i suoi costi; questo avrebbe un grosso
beneficio sia per quanto riguarda il traffico sulla città di Aosta
e su alcuni Paesi dell'envers, in particolare Gressan, Aymavilles,
Pollein e avrebbe un grosso vantaggio rispetto all'inquinamento e
rispetto alla qualità dell'aria, perché consentirebbe un traffico
più scorrevole con vantaggi nella riduzione dei tempi. Queste sono
le varie motivazioni che ci hanno portato a tale mozione, che
impegna la Giunta a indirizzarsi con più forza dal punto di vista
delle proprie competenze in questo settore autostradale. È un
invito che facciamo con molta determinazione, perché è una
questione che interessa il portafoglio dei cittadini valdostani
tutti i santi giorni.
Président
- Je déclare ouverte la discussion
générale.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV)
- La mozione presentata dai colleghi
Sandri e Fontana ci permette di affrontare un argomento che credo
meriti di essere approfondito, perché è ovvio che va ad interessare
una questione che tocca sensibilmente le tasche dei cittadini,
quindi, in assenza di una corretta comunicazione, da un lato, c'è
il disappunto rispetto a un aumento di tariffe e, dall'altro, una
mancata comprensione del perché. Tutto questo argomento non è un
monopolio nostro in Valle d'Aosta, ma è un argomento di cui si
dibatte in tutta Italia: il Ministro Di Pietro ha avuto modo di
fare delle considerazioni su tale argomento e su tutta una serie di
disposizioni normative che sono in evoluzione. La situazione
valdostana ha dato il "la" a questo confronto: mi riferisco alla
situazione della "SAV" che ha avuto da poco un ulteriore aumento
del 10%. Di tale argomento abbiamo avuto modo di parlare, ricordo
che il piano finanziario che è stato proposto dalla società,
validato dall'"ANAS" e legittimato da un decreto interministeriale,
aveva un arco temporale 2003-2007, quindi oggi parliamo di un
aumento che era ampiamente preventivato, un aumento sequenziale del
10% all'anno.
Questo piano finanziario è frutto - e qui mi permetto di
correggere il collega Sandri - non per dei lavori da fare, ma per
dei lavori già fatti, quindi la rivendicazione della società per
richiedere tali aumenti non era tanto per dei lavori da fare, ma
per dei lavori già fatti, di cui chiedeva il rientro. Questi lavori
già fatti erano il raccordo, il tunnel che collega la zona di Aosta
Est con la strada statale n. 27, statale del Gran San Bernardo,
c'erano i caselli autostradali di entrata nella tratta Aosta
Est-Monte Bianco, quindi, rispetto a questo tipo di attività, non
c'erano delle promesse, ma dei lavori fatti. È chiaro che questa
cosa non può non essere all'attenzione del Governo regionale, ma
credo sia corretto dare una rappresentazione reale dei fatti,
perché, in caso contrario, ci inseriamo su una scia che non ci
appartiene.
Rispetto all'attenzione, c'è una perfetta sintonia fra alcune
preoccupazioni del collega Sandri e quelle del Governo e anzi le
cose richieste dal collega Sandri sono già state fatte. Vi leggo il
verbale di assemblea, in cui c'è l'intervento da parte del
rappresentante dell'Amministrazione regionale in assemblea:
"Il socio Regione espone quanto segue. Il precedente piano
economico valido per il 2003-2007 prevedeva importanti aumenti
tariffari. Il prossimo piano, che presumibilmente avrà una durata
2008-2012, dovrà essere definito cercando di contenere il più
possibile i costi di esercizio e nel contempo contenere gli aumenti
tariffari che dopo i vari aumenti hanno raggiunto livelli di
attenzione; nell'ambito della propria attività e nel rispetto delle
norme vigenti, la società, ove possibile, dovrà cercare di
valorizzare le imprese e le professionalità presenti nel territorio
valdostano. Gli azionisti della società, in occasione dell'incontro
con il Presidente dell'ANAS, dott. Ciucci, hanno sollecitato l'ente
concedente affinché autorizzi la proposta sperimentale di sconti
per il transito della tratta autostradale di residenti lavoratori.
In relazione a questo fatto, si prega il CdA di continuare ad
assicurare la massima attenzione rispetto a tale richiesta, in modo
da iniziare quanto prima la sperimentazione..."
- era ante
autorizzazione, per dirvi che non è una cosa dell'ultima ora -
"... relativamente agli investimenti e ai progetti strategici,
il socio pubblico ritiene di sensibilizzare il CdA della società,
affinché mantenga la consueta collaborazione con le varie strutture
regionali preposte, in particolare su: interventi nell'ambito della
sicurezza delle telecomunicazioni e dell'infomobilità;
realizzazione di un parcheggio e relativi accessi dell'area di
Aosta denominata F8; utilizzo più funzionale alle esigenze della
Comunità valdostana della tratta autostradale Aosta Est-Aosta
Ovest; investimenti nell'area di sosta di Châtillon e nel Comune di
Pont-Saint-Martin relativamente al Progetto "Porta della Valle
d'Aosta"; infine si raccomanda una particolare attenzione alla
comunicazione che dovrà assicurare visibilità degli investimenti e
dei servizi che vengono offerti a coloro che utilizzano la tratta
autostradale, in modo tale da rendere trasparente il rapporto fra
il corrispettivo richiesto e la prestazione erogata"
.
Ho voluto leggere questo passo del verbale di approvazione del
bilancio, da cui emerge che i rappresentanti della Regione sono
molto attenti su questo, "idem" per il ragionamento nell'ambito
della verbalizzazione nell'assemblea "RAV". Rispetto a questi temi,
c'è, quindi, una forte attenzione. Rispetto alle indicazioni della
mozione, è una mozione che, da un lato, è superata dal fatto che
queste cose sono già state fatte, nel senso della sensibilità e dei
rapporti per la costruzione; dall'altro, c'è la costituzione di
fondo speciale presso "Finaosta" per l'acquisto. Al di là
dell'idea, che può essere oggetto di analisi non certo da parte di
una mozione, perché qui abbiamo la necessità di fare tali e tanti
ragionamenti che appiattiti su una mozione rischiano di non
cogliere nel segno, abbiamo una situazione variegata. Ad esempio,
in questi ultimi giorni abbiamo parlato tanto di Traforo del Gran
San Bernardo: questa è già una società sotto il controllo regionale
ed è una società che deve effettuare degli interventi
importantissimi per assicurare la sicurezza per il transito di un
tunnel monotubo che non ha delle vie di fuga.
Ci sono dei progetti che l'"ANAS" e il Ministero hanno validato
dal punto di vista tecnico dicendo che sono indispensabili. Se è
vero quello, è vero anche che questo investimento non porterà un
euro in più alla redditività, anzi porterà degli euro in meno
perché, rispetto a un flusso autostradale definito fisso, ci sarà
un aumento di costi, perché ci sarà un tunnel in più -quello della
sicurezza - che dovrà essere mantenuto, illuminato, presidiato, e
quindi andremo ad aumentare i costi senza avere nessun riflesso sui
ricavi. Capite che, a fronte di questo ragionamento, il Ministro Di
Pietro doveva solo prendere atto di tale situazione, quindi
nell'ambito degli investimenti si devono valutare quelli che hanno
dei ritorni economici e quelli che vengono fatti per la sicurezza.
Essendo questo un transito internazionale con una validità
nazionale, il Ministro Di Pietro avrebbe dovuto prendere atto di
tale situazione. A nulla vale quello che è stato detto in merito
alle modalità, nel senso che non contesto nessuna delle
dichiarazioni fatte, contesto solo il fatto che il Ministro Di
Pietro o, meglio, l'"ANAS", a fronte di una richiesta ormai datata
di anni, non dice nulla. Lo dice platealmente in una situazione che
ha lasciato tutti in grande imbarazzo. Il mio non è un
atteggiamento ideologico, è un atteggiamento di buona educazione,
quando uno scrive istituzionalmente, merita una risposta scritta;
invece abbiamo dal punto di vista tecnico: "perfetto, intervento
indispensabile" e poi "ciccia". Avremmo potuto anche scrivere cose
non giuste, ma perdiana, meriteremmo una risposta!
Rispetto a questa situazione, lei, collega Sandri, mi suggerisce
di mettere un fondo per comprare delle azioni di una società che
"boccheggia". Probabilmente degli amici suoi direbbero: "l'acqua è
poca e la papera non galleggia", perché al traforo di utili non ce
ne sono, siamo in un pareggio economico risicato. Se in questa
situazione aumentiamo gli investimenti e quindi gli ammortamenti e
i costi variabili con una maggiore presenza di personale e di
impianti che presidiano, perché il tunnel di sicurezza va
monitorato, ci sarebbero questi doppi costi fissi e variabili che
aumenterebbero e noi avremmo una situazione di grave deficit, senza
alcun tipo di beneficio. Mettere dei fondi per acquisire una
partecipazione che nulla porterebbe alla Valle d'Aosta, mi pare un
indirizzo non felice.
Per quanto attiene altri ragionamenti, posso anche dire che
meritano di essere approfonditi; io amerei capire se questo fondo
ci permette di arrivare alla maggioranza e quindi imbastire una
strategia, oppure è un acquisto di partecipazioni che ci porta ad
aumentare la quota, ma ci fa rimanere sempre al di sotto del 50%,
quindi sarebbe un doppio scacco, perché andremmo a drenare risorse
del bilancio regionale, che sono utili per delle altre iniziative,
per arrivare a una situazione che ha un nulla di fatto, ossia una
società che permane sotto il controllo o del gruppo "Torino-Milano"
o del gruppo "Benetton". Rispetto a questo, devo dire che non casso
l'iniziativa che chiede di valutare, ma casso la mozione, perché,
da un lato, ci espone, dà visibilità a una strategia che può
irrobustire solo il socio che vuole cedere, ci obbliga ad andare in
una direzione che non trova poi una soluzione dei nostri
problemi.
Il discorso della tratta Aosta Est-Aosta Ovest è un discorso che
abbiamo sottoposto: anche lì è una questione che merita di essere
approfondita, ci stiamo lavorando, abbiamo invitato i Consigli di
amministrazione ad approfondire. Rispetto a questo, non
banalizziamo, nel senso che per fare questo intervento ci sarà una
necessità duplice: da un lato, rimborsare un importante
investimento che i concessionari fino ad oggi hanno fatto, la parte
ovviamente che hanno sostenuto a loro carico, perché su quel tratto
ci sono importanti contributi anche dell'"ANAS"; dall'altro,
bisogna mettere in cantiere le infrastrutture utili per la
liberalizzazione. Rispetto a questo, se dovesse essere considerata
tangenziale la tratta Aosta Est - Aosta Ovest, saremmo
nell'obbligatorietà di disporre delle barriere esattoriali a monte,
diciamo nella zona fra Jovençan e Aymavilles, per poter permettere
un transito gratuito fino a quella barriera e la possibilità di
entrare ed uscire in quella zona.
Ringrazio i colleghi Sandri e Fontana per aver posto
all'attenzione del Consiglio questo tema, ritengo che vi siano
delle assonanze fra quanto detto e quanto fatto dal Consiglio
regionale nell'ambito delle sue attività; reputo che questa
mozione, proprio in virtù di quanto detto, possa essere ritirata,
che si possa fare un ragionamento e un'attività nelle sedi
competenti. Non ho alcun problema nell'andare in Commissione a fare
qualsiasi tipo di confronto e per delineare i vari comportamenti:
parlo a nome del Governo e della maggioranza, in quanto c'è
un'attenzione rispetto a questo. In considerazione di quanto,
chiederei al collega Sandri di prendere in esame il ritiro della
mozione, in caso contrario, annuncio l'astensione sulla
mozione.
Président
- La parole au Vice-président Lanièce.
Lanièce (SA)
- Anch'io intervengo a nome del gruppo
"Stella Alpina" per ribadire quanto ha appena dichiarato
l'Assessore, ossia che il tema dell'autostrada è un tema che in
modo particolare questa maggioranza ha affrontato in modo rigoroso,
presentando una prima soluzione. Questo è un fatto importante a
dimostrazione dell'attenzione del Consiglio regionale nei confronti
del problema delle autostrade, e quindi prendo atto del fatto che
il collega Sandri, nell'introdurre la mozione, ha constatato che
una prima soluzione è stata individuata.
Riteniamo che le agevolazioni tariffarie e la questione della
tangenziale siano problemi sui quali occorre prestare una forte
attenzione, perché la soluzione presa dall'attuale maggioranza in
merito all'introduzione di agevolazioni - che partiranno a breve -,
è una prima soluzione, come abbiamo sempre ribadito - non per altro
il sottoscritto è da molti anni che porta all'attenzione del
Consiglio regionale questo problema -, su cui dobbiamo lavorare per
cercare di migliorarla. Questi 18 mesi di sperimentazione, mi
auguro, serviranno per dimostrare il motivo per il quale siamo
riusciti, politicamente parlando, ad ottenere dalla "SAV" la
concessione di queste tariffe agevolate, che porteranno, in base a
dei calcoli forniti dai rappresentanti della "SAV", a un risparmio
situato tra i 700 milioni e 1 miliardo di vecchie lire, il che non
è poco se teniamo conto che, a fronte di questa somma, non vi è
alcun esborso da parte della Regione. Sono poche le iniziative
politiche che portano dei vantaggi alla collettività, senza un
esborso: questo è stato e questa è una cosa importante da tenere in
debita considerazione. Dopo 18 mesi verificheremo se, a fronte di
tariffe agevolate, ci sarà un incremento di utenza e, se ciò
avverrà, chi sarà eletto nella prossima legislatura potrà andare al
tavolo delle trattative per chiedere quella che è stata sempre la
richiesta ufficiale del sottoscritto, ossia introdurre tariffe
agevolate su tutti i tratti autostradali e per tutti i Valdostani.
Questo per quanto riguarda le tariffe autostradali.
Per quanto riguarda la tangenziale, questo è un problema portato
in Consiglio per la prima volta dal sottoscritto nel 1994, quando
chiesi di trasformare in tangenziale gratuita il tratto
Aosta-Aymavilles. Ancora oggi pensiamo che questo sia un problema
importante, sul quale il gruppo "Stella Alpina" ha chiesto e
ottenuto assicurazione da parte della maggioranza, e cioè che lo si
voglia studiare con attenzione. Qui si tratta di un discorso
diverso perché, mentre il problema delle tariffe autostradali è
stato risolto con l'individuazione di una prima soluzione ed è
stata una vittoria politica che non ha comportato nessuna
fuoriuscita dal bilancio regionale, se c'è la volontà politica di
trasformare il raccordo Aosta Est-Aosta Ovest in tangenziale, e
quindi di renderlo gratuito, occorrerà un esborso di denaro da
parte della Regione e sappiamo che il bilancio è come una coperta,
se la tiriamo da una parte, si scopre qualcos'altro. Bisognerà
quindi analizzare quali saranno le necessità economiche per poter
realizzare una barriera prima della cosiddetta galleria di
Aymavilles, in modo da chiudere con questa nuova barriera il tratto
tangenziale e poi creare degli svincoli per facilitare l'accesso
sia da parte dei Comuni della "plaine" che da parte di Aosta. Si
tratterà di creare alcuni svincoli: uno in zona "Amérique" e uno in
zona "Mont Fleury" e l'altro in zona Jovençan e in zona Pollein.
Questa idea deve essere quindi sottoposta ad un'analisi
tecnico-economica: l'Assessore ha dichiarato che vi è la volontà di
andare in questa direzione, ma non bisogna fare demagogia, stiamo
analizzando e c'è la volontà, ma sappiamo che questo porterà un
esborso economico. Occorrerà valutare le spese a cui bisognerà
rinunciare, se vogliamo essere corretti. La volontà c'è, noi del
gruppo "Stella Alpina" l'abbiamo richiesta e la maggioranza
condivide pienamente queste richieste e si cercherà al più presto
di studiare eventuali soluzioni all'interno di un apposito gruppo
di lavoro.
In sintesi, questa maggioranza non può essere accusata di non
aver sostenuto o risolto il "problema autostrade". Lo abbiamo fatto
con attenzione e per la prima volta nella storia di questa Regione
in un programma di legislatura è stata inserita una voce che
parlava di agevolazioni tariffarie per i pendolari residenti
valdostani. Andate a leggere tutti i programmi delle legislature
passate, mai una volta la parte politica ha indicato nel programma
di maggioranza una voce che riguardasse questo problema; lo ha
fatto per la prima volta questa maggioranza composta da "UV",
"Stella Alpina" e "Fédération": è per noi un fatto positivo visto
che era una battaglia portata avanti dal nostro movimento in
passato, oggi condivisa anche dal Presidente Caveri. Questa è la
dimostrazione che la politica molte volte riesce a dare delle
soluzioni. Non è la soluzione ottimale, ma è una prima soluzione ed
è importante dirlo per evitare che ci siano delle forze politiche
come i giovani di "Alleanza Nazionale" che stanno raccogliendo
firme con una petizione dicendo che non bisogna fare nulla: ma
questi qui dove erano negli anni passati? Mi sembra che più ci
avviciniamo alle elezioni più tutti diventano fautori
dell'autostrada, ma che strano! Qualche anno fa mi sembrava di
essere solo io assieme al collega Borre gli unici che sentivamo il
problema dell'autostrada: nessuno scriveva sui giornali, né si
lamentava, le associazioni dei consumatori non dicevano mai nulla,
tutti tranquilli. Man mano che ci si avvicina alle elezioni
regionali tutti di colpo diventano paladini dell'autostrada. Se
tutti questi paladini dell'autostrada si fossero mossi un po'
prima, magari nel 1998, nel 2002-2003, forse questa prima soluzione
sarebbe stata già avviata e oggi potremmo essere qui a discutere di
una seconda e migliorativa soluzione. Adesso sentiamo qualcuno che
dice: "la nuova tariffazione agevolata è inutile, ci sono stati gli
aumenti!". Io penso sia meglio "avere un bicchiere mezzo pieno che
vuoto", quindi è importante cercare di fare qualcosa per e non
sempre contro, solo per fare demagogia. Questa è la situazione e,
come gruppo "Stella Alpina", siamo consapevoli che bisogna far di
più, ma questo primo inizio dimostra la serietà dell'attuale
maggioranza di voler lavorare sul problema del costo dei pedaggi
autostradali.
Si dà atto che dalle ore 10,22 presiede il Vicepresidente
Tibaldi.
Presidente
- La parola al Consigliere Bortot.
Bortot (Arc-VA)
- Volevo tranquillizzare il collega
Lanièce, noi sulle autostrade non siamo dei pentiti, per noi le
persone e le merci dovrebbero viaggiare in altri modi e non tutte
le merci... non per questo se i colleghi Sandri e Fontana
mantengono la mozione, noi sicuramente la votiamo. Volevo fare 2
osservazioni a 2 singolarità dell'Assessore. Tale questione che la
sicurezza all'interno dei tunnel diventa una questione economica,
per cui quasi quasi ci spiace investire dei soldi sui problemi
della sicurezza...
(interruzione dell'Assessore Marguerettaz, fuori
microfono)
... lo dico in modo ironico... dato che non abbiamo un ritorno
dal punto di vista economico nel fare questi investimenti e ne
avremo un ritorno solo dal punto di vista della sicurezza, è
perlomeno singolare.
L'altra singolarità è che tutte le volte che parliamo di
partecipazioni regionali, guarda caso, si riferiscono sempre a
partecipazioni molto alte in aziende che non rendono - tipo la
partecipazione al Gran San Bernardo e al traforo, e la "CVA" è
un'eccezione che conferma la regola, mettiamola così... - e molto
basse dove i rendimenti finanziari sono molto alti.
Andrebbero poi introdotte delle tariffe selettive, quindi va
benissimo la circonvallazione, nessuno paga niente nella misura in
cui non ci sono mezzi di altro genere e le persone sono obbligate
ad usare i mezzi individuali come trasporto, come attività
lavorativa e allora è giusto e corretto che non si paghino delle
penali, perché le autostrade sono state costruite su terreni
acquistati dagli enti pubblici, sono stati fatti investimenti
pubblici e adesso il pubblico, che dovrebbe utilizzare
gratuitamente o con tariffe selettive queste strutture costruite su
territori pubblici con finanziamenti pubblici, si vede penalizzato
perché qualche azienda deve fare dei grossi utili da investire in
altri settori.
Noi voteremo la mozione, lavoreremo soprattutto per tariffe
selettive, partendo dal presupposto che, fino a quando le persone
per la loro attività non possono viaggiare in un altro modo, è
giusto che non siano penalizzate con tariffe altissime.
Presidente
- La parola al Consigliere Sandri.
Sandri (GV-DS-PSE)
- L'Assessore Marguerettaz, nel
rispondere all'illustrazione che avevo fatto della mozione, secondo
me ha perso di vista un elemento essenziale: che le infrastrutture
sono un motore di sviluppo. Se le infrastrutture costano in modo
esagerato come oggi costano, perché pesano sulle famiglie, sulle
imprese e sui trasporti, questa è una delle cause delle difficoltà
di sviluppo della Regione. Da parte sua quindi mi aspettavo un
atteggiamento più propositivo, perché è evidente che lei non si
occupa di borsa o di economia, ma si occupa di sviluppo, perché non
si rende conto che casualmente gestire delle strutture autostradali
è una cosa che rende un sacco di soldi. Lo dimostra ogni giorno "Il
Sole 24ore" quando si vanno a vedere i numerini piccoli, come
diceva Marilyn Monroe, di "Atlantia" - che è la vecchia
"Autostrade" - e di "Autostrada Torino-Milano", ci si rende conto
che oggi hanno una capitalizzazione che è decine di volte superiore
a quella di qualche anno fa. Come mai, quando si parla di privati,
questi investimenti sono positivi, se dobbiamo farli noi, sono
negativi? È ovvio, e lo scopriremo domani, con le stesse
motivazioni con cui siamo andati a dire, i geni prolificano in
questa Regione, che l'Ospedale vecchio di Viale Ginevra, appena
fosse costruito quello nuovo, vale 5 milioni di euro. Siamo sempre
in questa logica, per cui dobbiamo sempre dare dati negativi sulle
proprietà pubbliche. Lei dice: "se facciamo degli investimenti a
livello di Gran San Bernardo, che è già una società che va così
così, finiremo per andare ulteriormente in deficit", ma non è vero.
Intanto dobbiamo chiederci come mai la gestione va così così,
quando fino a qualche anno fa andava molto bene; cambiate le
persone, cambiati i dirigenti, cambiati gli amministratori, ci
saranno forse motivazioni per andare più a fondo.
Seconda questione: all'interno della struttura credo sia più
facile far passare più merci, più persone, più autobus se messe in
sicurezza, perché questo è un valore che poi genera reddito, ma
ancora di più perché all'interno del traforo passa anche del
petrolio, che avrebbe un maggiore passaggio nel caso ci fosse una
struttura di servizio, perché il tubo sarebbe più grosso... Lì sono
"royalties" che ogni anno entrano alla "Società del Traforo del
Gran San Bernardo", quindi è un'infrastruttura su cui investire fa
bene e solo le persone miopi possono pensare a una cosa diversa,
perché, se la pensassimo come dice lei, dovremmo dire al Sig. Gavio
e al Sig. Benetton che non sono capaci a fare gli affari, ma mi
sembra che la storia abbia dimostrato il contrario. L'obiettivo
allora non è di far concorrenza a "Gavio" e a Benetton, ma quello
di tornare ad essere proprietari delle nostre infrastrutture,
perché questo dà l'autonomia sostanziale, poter decidere le
strategie rispetto alle nostre infrastrutture. È stato un grave
errore dei Governi statali andare a privatizzare le autostrade,
perché, mentre capisco sulle telecomunicazioni, al posto di avere
un solo gestore di telefonini, adesso ne abbiamo 3-4-5, quindi c'è
concorrenza e questo sta riducendo i costi rispetto a un unico
gestore, ma l'autostrada che alternativa ha? O prendi quella, o
prendi quella! L'errore che è stato fatto a livello statale quindi
è stato quello della privatizzazione delle autostrade, perché si è
regalato un pezzo di Stato a dei privati. Se lo Stato ha fatto
delle gravi mancanze dal punto di vista politico, non ho capito
perché dobbiamo andargli dietro. Il problema allora è quello di
riprendersi la maggioranza delle proprietà delle società
autostradali concessionarie, quindi la maggioranza al Traforo del
Monte Bianco, che non abbiamo, la maggioranza della "RAV" e della
"SAV"; per questo non è che vi sia bisogno di chissà quali cifre: a
livello di "RAV" basta solo riscattare quell'accordo parasociale,
per cui noi, pur avendo la proprietà della maggioranza del
capitale, non possiamo comandare, abbiamo il 49% dei diritti di
voti. Vi è quindi un "quid", certo che potrà costare caro, che non
avrà un prezzo incredibile... e su cui si può aprire una partita ed
è chiaro che anche il privato, nel momento in cui trova un ente
locale che, al posto di "calare le braghe", comincia ad interagire
in modo determinato, forse avrà un atteggiamento di tipo diverso.
Negli anni '80-'90, purtroppo, abbiamo visto degli enti locali in
Piemonte e Lombardia che sono arrivati ad un atteggiamento talmente
lassista nei confronti dei concessionari privati da aver suscitato
interessi di vario genere. Se noi - tornando al discorso "RAV" -
siamo convinti di questo, a maggior ragione dobbiamo aumentare la
nostra presenza del capitale del Traforo del Monte Bianco, che è
proprietario della quota di maggioranza della "RAV". Lì ci sono le
quote in vendita della città di Ginevra, ente pubblico, che ha dei
problemi di deficit, per cui credo che non siano impossibili a
recuperare tali quote, non ritengo che questo metta a repentaglio
una mozione, la valutazione di tali quote, però ci consentirebbe di
avere tutt'altro peso all'interno del Tunnel del Monte Bianco,
perché avremmo quote per cui possiamo fare un'azione di notevole
rilevanza, ma all'interno di una trattativa con il gruppo
"Benetton" credo che si possa arrivare a raggiungere la
maggioranza.
Più complicato è il problema dell'"Autostrada Torino-Milano",
perché fa parte di un riassetto totale del gruppo "Gavio", per cui
tutte le partecipazioni dovrebbero entrare nella "SIAS", mentre
l'"Autostrada Torino-Milano" cambiando anche nome, dovrebbe
diventare la "holding" del gruppo, quindi, avendo dentro anche
partecipazioni in altri settori, non credo però essendo parecchie
delle società di proprietà del gruppo "Gavio" a maggioranza o non a
maggioranza quotate alla Borsa di Milano... che non sia possibile
avere delle strategie finanziarie per aprire una discussione con
loro.
Credo che ritornare proprietari della Valle d'Aosta sia un dato
positivo, ritornare ad essere noi proprietari delle nostre
infrastrutture e a quel punto lì le politiche tariffarie... non
abbiamo bisogno dell'elemosina dell'abbonamento per chi lo usa
frequentemente, ma diventa un'utilità per tutti. L'obiettivo finale
è - e lì mi dispiace che l'Assessore non abbia risposto - quello di
tornare ad essere titolari del diritto di concessione, perché
pensate a quale utilità e a quale sviluppo alla Regione potrebbe
dare la gratuità delle autostrade in Valle d'Aosta! Si tolgono le
barriere, se ne mette una a Pont-Saint-Martin, si toglie tutto il
resto, ci si può muovere liberamente: questo significherebbe un
taglio ai costi per tutte le imprese e per tutte le famiglie, ma
questo è possibile nel momento in cui la concessione finisce, chi
ha costruito si è ripagato abbondantemente i costi di costruzione e
a quel punto non si capisce perché si debba pagare per utilizzare
una struttura che è di proprietà di tutti. Possiamo dire
tranquillamente che il Tunnel del Monte Bianco si è pagato almeno
una decina di volte, quante altre volte dobbiamo pagarlo perché
possiamo liberarci da questo peso, da questa tassa iniqua che va a
riempire le tasche di privati e, fosse almeno una tassa iniqua che
va allo Stato, in qualche modo tornerebbe a noi sotto altre forme:
no, va semplicemente nelle tasche di Benetton, nelle tasche di
Gavio e dei grandi proprietari autostradali, o comunque degli
azionisti di borsa che ne ottengono i dividendi.
Credo si debbano fare dei ragionamenti di tutt'altro genere e
penso che anzitutto bisognerebbe ascoltare il Consiglio e fare
quello che dice. Lei, Assessore, ha ricordato dei passaggi
precedenti, ma se n'è dimenticato uno: che questo Consiglio - non
so se all'unanimità, ma credo quasi - aveva approvato una mozione
presentata dal sottoscritto e dal collega Borre -all'epoca eravamo
Capigruppo della "GV" e della "UV" - in cui si impegnava la Giunta
a fare il collegamento detariffato Aosta est-Aosta ovest. Sono
passati un po' di anni, risultati non ce ne sono, parlate parlate
ma, al di là di queste carine testimonianze nelle assemblee
societarie, risultati non ne vediamo, anzi dalle sue parole ci
rendiamo conto che sta mettendo difficoltà al progetto, perché
dice: "ma poi bisogna chiudere..." Certo, bisogna mettere una
barriera tra Aymavilles e il Monte Bianco, in modo da aprire Aosta
est-Aosta ovest, gli spazi non sono enormi, ma si possono trovare e
lì vicino c'è un enorme complesso edile che sta illuminando tutta
la Valle d'Aosta, quando si vuol fare qualcosa di edilizio, si
riesce a fare... Il problema è che su questa tratta si debba andare
per vie veloci... semplicemente chiudendo e non "infognandosi" in
una serie di ragionamenti che abbiamo sentito prima dal collega
Lanièce, che per motivi che un giorno o l'altro analizzeremo, ha
cominciato a buttare lì: "ma dobbiamo fare un'uscita qui...
dobbiamo favorire Pollein, Gressan...". Aosta est-Aosta ovest non
ha bisogno di ulteriori aggravi infrastrutturali, se fosse libera
già oggi questa autostrada, sarebbe un grande vantaggio per la
Regione. Voler attaccare a tale carro il carro di qualche interesse
di "bottega" del gruppo "Stella Alpina" credo sia vergognoso nei
confronti del Consiglio e di tutta la popolazione valdostana,
quindi pregherei gli amici del gruppo "Stella Alpina" di ritirare
queste proposte.
Per tutte tali considerazioni, perché è necessario rimarcare che
questa maggioranza, al di là di "bla-bla", non fa assolutamente
nulla né per riacquisire i propri diritti sul proprio territorio,
né per richiedere allo Stato di poter riacquisire i diritti sulle
proprie infrastrutture, quindi anche i diritti di concessione, né
sta facendo nulla per rendere detariffata Aosta est-Aosta ovest e,
ringraziando i colleghi che sono intervenuti, il collega Lanièce,
Marguerettaz e Bortot, mantengo la mozione e ne chiedo il voto.
Presidente
- La parola al Consigliere Ottoz.
Ottoz (UV)
- Vorrei fare una considerazione più limitata,
perché i massimi sistemi mi sfuggono, soprattutto a un anno dalle
elezioni. Esistono 2 caselli attualmente, 2 barriere: quella di
Saint-Pierre e quella di Quart e questi sono i 2 vincoli al
sistema; a condizione che siano disponibili le risorse finanziarie
e che i soci proprietari o maggioritari della "RAV" e della "SAV"
siano disponibili a cedere le tratte intermedie, a mio personale
avviso, l'acquisto della tratta intermedia, che sappiamo quanto è
costata, permetterebbe di liberalizzare tutto il percorso da Quart
a Saint-Pierre con un vantaggio ulteriore: poter realizzare,
laddove servissero, degli svincoli di tipo umano, non quegli
svincoli giganteschi...
(interruzione dell'Assessore Marguerettaz, fuori
microfono)
... la barriera c'è già... adesso non vorrei farvi perdere
tempo... la "RAV" continuerebbe a prendere i soldi da Saint-Pierre
a Courmayeur e la SAV da Quart a giù.
Si possono realizzare sui punti intermedi, dove servissero, non
entro nella disamina analitica del Vicepresidente Lanièce, dei
piccoli svincoli alla svizzera o alla francese, che non siano i
giganteschi californiani svincoli che fanno le autostrade in
Italia, perché la logica è differente e il problema potrebbe così
essere risolto. Ovviamente, se c'è da sistemare la barriera di
Saint-Pierre, è un problema tecnico-logistico sul posto, perché la
barriera c'è, almeno io, quando arrivo, la trovo, non so se
l'abbiano tolta stamattina, non vorrei essermi distratto ieri
sera...
(nuova interruzione dell'Assessore Marguerettaz, fuori
microfono)
... va bene, non c'è... vuole che le dica che non c'è? Non c'è,
è una barriera virtuale, quella che vediamo sia dalla statale che
dall'autostrada è una roba finta. Va bene non c'è, è contento?
Voglio solo dire che la tratta intermedia, che credo sia costata
44 milioni di euro, se i 2 soci maggioritari della "RAV" e della
"SAV" fossero disponibili a cedere la loro parte ciascuno, il
problema potrebbe essere risolto. Il problema è di compatibilità
finanziaria e di disponibilità dei soci. Questo permetterebbe di
risolvere un altro problema - che rappresenterà, qualora
affrontato, dei costi per la Regione, perché alla fine tali cose
ricadono sempre su di essa -: quello della circonvallazione di
Gressan, che non servirebbe più, per cui si potrebbe evitare di
occupare altri terreni nella zona di Gressan e Jovençan per fare
una circonvallazione quando c'è già l'autostrada e in quella sede
si potrebbero trovare più facilmente le compatibilità finanziarie,
sempre che vi sia la volontà politica e la disponibilità dei soci a
cedere.
Presidente
- La parola al Consigliere Viérin Marco.
Viérin M. (SA)
- Il Consigliere Sandri è sempre bravo a
pescare soprattutto i giornalisti, perché tutte le volte sento il
commento: "adesso avremo di nuovo la foto del Consigliere Sandri
domani, dopo domani...", anche se dice delle cose che "non stanno
né in cielo, né in terra", e poi dobbiamo andare sul territorio a
documentare la gente per far capire che qualcuno ha scritto delle
cose insensate, menomale c'è "internet" così qualcuno può ascoltare
cosa diciamo... Il concetto molto chiaro è che qui, caro
Consigliere Sandri, mi sembra che tu sia da troppo tempo al
guinzaglio e con il bavaglio e, come qualche animaletto che quando
lo si sgancia dopo 10-20 anni che è rimasto legato con una
funicella da 80 centimetri o quando si aprono le porte delle
stalle, come dicono gli agricoltori, per i primi 2 giorni si corre
e si sbatte la testa ovunque... Voglio chiedere al Consigliere
Sandri in questi 10 anni, quando è stato Segretario e Consigliere
di un movimento di maggioranza... dov'era il collega Sandri? A
parte che ha votato per l'ampliamento dell'Ospedale, ma dov'era su
altre cose? Ad esempio, dov'era quando, come appartenente ai "DS",
vi fu la possibilità di comprare un bel po' di azioni e il suo
movimento ha fatto sì che queste azioni fossero comprate da
"Gavio". Il suo movimento ha preso una posizione a favore di non
comprarle affinché le comprasse "Gavio", qui gli "gnuma-gnuma"...
forse qualcuno dovrebbe guardarsi allo specchio su queste cose.
Altro aspetto: lo sviluppo della zona "F8", caro Consigliere
Sandri, probabilmente lei era Segretario, ma era assente nella
politica valdostana, dormiva, non so cosa faceva, perché il
sottoscritto è stato nominato nella Commissione per la zona "F8" di
Aosta, nominata da questo Consiglio, e insieme a Chiarello fummo
gli unici a scrivere una lettera al Presidente della Giunta sul
problema della zona "F8", fra cui anche il tratto Aosta est-Aosta
ovest. Il gruppo "Stella Alpina", quindi, già 10 anni fa disse
queste cose: che non era logico fare un intervento di quel tipo,
che era logico che quel tratto da Pollein a Aymavilles fosse un
tratto a tangenziale e di proprietà della Regione; guarda caso, la
sua forza politica non fu di quell'avviso. A dire le bugie allora
si può andare sui giornali, ma sarebbe bene - e faremo
un'iniziativa in tal senso - che la "RAI" cominci a fare delle
trasmissioni dalle 20,00 alle 20,20 con confronti viso a viso, in
modo che i Valdostani, anziché vedere documentari acquistati a fior
di euro che poi paghiamo tutti (questi sono anche i costi della
politica!), possano assistere direttamente al dibattito
sull'"ospedale sì/ospedale no", sui referendum, sulle autostrade,
in modo che possano capire e vedere con i propri occhi senza essere
bersagliati dalla disinformazione. Mi sembra che bisogna venire qui
con un'accetta, piantare l'accetta sul tavolo per andare in prima
pagina, mi pare che occorra arrivare a questi livelli, ormai
bisogna fare la politica spettacolo, non c'è altro per poter
comunicare con la gente! Per passare nell'informazione bisogna dire
il contrario di tutto, giorno dopo giorno; quando si era nei posti
dove si poteva avere la forza di fare, non si è fatto niente, anzi
si sono giocate le partite opposte. Guarda caso, noi al contrario,
caro Sandri, queste battaglie le facciamo da 10 anni, da questa
alle tariffe elettriche ed altre cose. Adesso in un anno che siamo
in maggioranza stiamo cercando di portare avanti tali progetti e,
guarda caso, questi progetti sono entrati a far parte di un
programma di maggioranza un anno fa, non prima. Lei dov'era, come
componente di una maggioranza? Anche se aveva un "guinzaglio" di 80
centimetri, forse poteva dire lo stesso qualcosa! Anche quando si
parla di diritti di concessione gratuiti per gli investimenti, può
essere vero, perché anche qui bisogna dire le cose, ma bisogna
essere corretti, poi tutti possono fare gli errori e dimostrare
agli altri che non si vuole giocare per dire di "avere la verità in
tasca", nessuno ce l'ha, però non ci si può neanche prendere in
giro!
Anche noi, che abbiamo fatto la battaglia sempre su questi temi,
capiamo perfettamente che, per mantenere un'opera, non basta dire:
"ho ammortizzato gli investimenti", perché le manutenzioni degli
asfalti, i "guard-rail", il personale sono costi. Noi facciamo un
ragionamento di tipo diverso: ammortizzati gli investimenti,
facciamo delle tariffe che ci permettano di avere a un rapporto
ricavi e costi della stessa grandezza, affinché le tariffe coprano
i costi delle manutenzioni, questo sì, e non dire demagogicamente
tariffe zero, anche perché non sarei d'accordo, perché chi viene in
Valle d'Aosta deve poter venire pagando il giusto per i servizi e
non capisco i "Verdi" quando dicono che non bisogna più far passare
i camion e le auto per l'inquinamento... il ragionamento qual è,
caro Consigliere Sandri? Lei deve dirci cosa vuole fare. Vuole fare
una politica per iniziare ad abbattere le fonti di inquinamento
abbinata a una politica di aiuto alle famiglie e ai Valdostani, che
è la posizione del gruppo "Stella Alpina", o vuole fare demagogia
sull'aspetto uno e sull'aspetto due? Mi sembra che lei voglia fare
demagogia sul l'inquinamento e, dall'altro, fare demagogia per
ottenere tutto a costo zero. Perché non mi stupirei, visto che
stiamo facendo una battaglia sulle tariffe elettriche per arrivare
a una riduzione del 50%, che arrivasse qui fra una settimana, dopo
che non ne ha mai parlato per 10 anni, a dire che bisogna fare
tariffe elettriche a costo zero. Noi abbiamo fatto un ragionamento
sulle tariffe elettriche in modo da utilizzare una parte dell'utile
"CVA", che vada direttamente nelle tasche dei cittadini valdostani
e l'altra parte serva per gli investimenti della società. Lo stesso
ragionamento lo abbiamo fatto sulle autostrade, in più sul discorso
Aosta est-Aosta ovest abbiamo fatto un ragionamento ancora più
logico, che, anziché spendere tanti denari a fare ulteriori strade
con spreco ulteriore di terreni - qui condivido con il gruppo
"Arcobaleno" -, noi dobbiamo fare una battaglia perché quel tratto
diventi vera tangenziale, come avevamo già chiesto 10-12 anni fa, e
ci sono nostre lettere, non chiacchiere, inviate all'allora
Presidente della Giunta su questo tema, oltre alle mozioni che
abbiamo presentato. Questo perché potranno veicolare su quella
tangenziale molto traffico, inerente soprattutto la zona
Tzambarlet, i Comuni dell'Envers e della zona di Sarre, la vera
porta a sud della città, con un notevole risparmio di consumo di
carburante e di conseguenza con l'abbattimento di 30-40%
dell'inquinamento odierno sulla città di Aosta e in terzo luogo
faremmo risparmiare tanto tempo ai nostri cittadini, senza vedere
girare camioncini e furgoncini che potrebbero essere veicolati
subito sull'autostrada.
Ci fa piacere constatare che persone che hanno lavorato sempre
contro... oggi vengano ad aiutare la concretizzazione di queste
idee, ma sentirsi dire che noi siamo quelli che non hanno fatto
niente e adesso c'è qualcuno che ha la lampadina di "CVA" in testa,
mi sembra una cosa tanto folle anche per chi ci ascolta in
"internet" e sono contento che ci possano ascoltare in "internet"
in modo che la gente possa capire cosa diciamo. Onestamente non si
capisce più cosa dice questo Consiglio, leggendo tanti articoli
degli organi di informazione. Non ho paura di dire queste cose,
anche se non apparirò sui giornali o in televisione, non me ne
frega niente. Qui il discorso va chiarito fin dall'inizio,
riteniamo che su questi argomenti che "toccano la pelle" della
gente non si debba fare demagogia e si faccia piuttosto un discorso
di corretta informazione.
Presidente
- Se non ci sono altri interventi, dichiaro
chiusa la discussione generale.
La parola al Consigliere Sandri.
Sandri (GV-DS-PSE)
- Alcune osservazioni del collega
Viérin meritano alcune precisazioni, quindi, confermando il voto
positivo sulla nostra mozione, penso che abbia ragione il collega
Viérin ad evidenziare come un grave errore quello del mancato
acquisto delle quote, che poi sono andate al gruppo "Gavio" per
quanto riguarda la "SAV". È stato un grave errore che è stato fatto
nel 1997, tempo in cui non mi occupavo di politica, con la
collaborazione all'epoca anche del "PDS", credo sia stato un grave
errore e non ho nessun motivo per evidenziarlo ed è proprio una
riflessione su quella sciagurata scelta che ci ha portato negli
anni successivi a fare una modificazione.
Sul secondo problema, non c'è nulla di demagogico e nulla di
fuori luogo nel pensare a una detariffazione del sistema
autostradale valdostano, semplicemente guardare come stanno facendo
in Svizzera, uno dei motivi di sviluppo anche della Svizzera è il
fatto che si paga 30 euro all'anno per avere una vignetta,
dopodiché si gira sulle autostrade gratuitamente. Sono mantenute
molto bene, per cui non c'è il problema della manutenzione e, se è
demagogico questo, mi permetterò di telefonare a Micheline
Calmy-Rey, che è la Presidentessa attuale della Svizzera, dandole
della demagoga a nome del gruppo "Stella Alpina". È vero invece che
questo comporterebbe una maggiore attenzione per quanto riguarda
l'inquinamento, perché potrebbe ingenerare un aumento del traffico,
d'altra parte siete voi che avete bocciato una proposta che avevamo
fatto di tassare progressivamente i veicoli in base alla produzione
di anidride carbonica, proprio perché questo è uno di quegli
elementi per controllare le emissioni nocive. Siamo per un
controllo delle emissioni nocive, uno svecchiamento del parco
macchine, un indirizzo di tutti sia privati che imprenditori che
usano mezzi commerciali verso degli strumenti meno inquinanti, ma
una riduzione dei costi dell'autostrada. Come si possa fare lo
vedremo, mi sembra che, al di là dei toni anche non cordiali a
livello personale, vi sia la volontà di andare in questa direzione,
mi auguro che, al di là del voto negativo o di astensione, che
indica la vostra scarsa sensibilità su questo tema, rimanga la
voglia di un confronto e di fare qualcosa di positivo per la
popolazione valdostana.
Presidente
- La parola al Consigliere Viérin Marco, per
dichiarazione di voto.
Viérin M. (SA)
- Solo per dire che sul secondo intervento
del Consigliere Sandri finalmente c'è stata una voglia di
"riportare il pallino al centro", nel senso di cominciare a
ragionare sulle questioni e non facendo demagogia, come nel suo
primo intervento. Ha riconosciuto che quanto è stato detto dal
sottoscritto... quindi lo ringrazio per la sua onestà
intellettuale. Ha riconosciuto il grave errore fatto quando non si
sono comprate le azioni e si sono lasciate comprare a Gavio, ha
riconosciuto il discorso che si deve fare una lotta per la
detariffazione, perché parlare di costo zero è demagogico; è logico
fare un ragionamento anche sul discorso dell'inquinamento
l'obiettivo di "Stella Alpina" e molti altri che si potrà fare
trasformando il tratto Pollein-Aymavilles in tratto di tangenziale
che permetterà anche meno circolazione di autoveicoli, meno minuti
di accensione dei motori per accedere al casello di Quart... Quando
sento dire poca sensibilità... credo che dicendo questo il collega
Sandri abbia voluto mascherare il suo primo intervento, per poter
dire: "ho preso questa iniziativa perché c'è qualcuno che se ne sta
fregando". Credo che in questo anno, come ha detto il collega
Lanièce, passi su questo e sull'energia idroelettrica si stiano
compiendo, sono passi difficili, dopo 10 anni di quasi totale
assenza su questi temi in un anno non è possibile fare tutto. Siamo
stati anche in questo campo attenti e abbiamo applicato il buon
senso per il rinvio del dibattito sulla nostra legge e questo vuol
dire guardare ai risultati. Come "slogan" potremmo dire che sul
discorso autostradale il nostro obiettivo come gruppo "Stella
Alpina" è quello di essere padroni a casa nostra: questo vuol dire
molto, ma non vuol dire le cose che ha detto lei, nel senso che
anche sulla detariffazione e sul ragionamento del costo zero
autostrade non siamo d'accordo che sia per chi passa in Valle
d'Aosta per andare in Svizzera o in Francia. Siamo perché queste
iniziative siano fatte verso i cittadini valdostani, perché non
abbiamo l'obiettivo di aumentare il traffico sul tratto
autostradale. Noi abbiamo l'obiettivo con questa ed altre azioni,
tipo quella dell'energia elettrica ed altre ancora, di andare
incontro alle famiglie valdostane, quindi essere di nuovo padroni a
casa nostra e non a fare delle proposte demagogiche come il non far
pagare niente a tutti, che porterebbe ad incentivare il traffico.
Su questa iniziativa che ha tanto di demagogico ci asterremo, non
voteremo contro perché è un tema molto sentito da noi, che lo
stiamo portando avanti da anni e sul quale riusciremo con questa
maggioranza a dare dei risultati.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Brevemente per riconfermare l'invito
al collega Sandri di ritirare la mozione, ma lo faccio perché credo
che meriti un approfondimento, per evitare di dire delle cose...
altrove utilizzerei un altro termine, delle cose non propriamente
corrette. Probabilmente un ripasso sulle percentuali, sulle azioni,
sulle tipologie che abbiamo in "RAV", quindi non si parla di nessun
atto parasociale, in "SAV" abbiamo delle azioni privilegiate che
non comportano nessun diritto di voto, quindi non c'è un accordo
che può essere fatto, quindi perlomeno utilizziamo dei termini
corretti. In Consiglio ci sarebbe la necessità di essere più seri
e, quando dico "essere seri", penso anche dal punto di vista
formale, perché, quando parlo, pretenderei di avere una persona che
non legge il giornale o che non gira come una trottola, questo mi
pare sia l'"abc" dell'educazione! Normalmente, quando c'è un
dialogo, ci sono degli interlocutori che si parlano e non delle
persone che leggono palesemente il giornale di fronte al collega
che parla! Questa è una grande maleducazione e invito il Presidente
a verificare un minimo di contegno! Dopodiché di proposte e di
stupidaggini se ne sentono in ogni luogo, amerei anche in Consiglio
regionale non sentire delle cose strampalate, a un certo punto mi
sembra di sentire delle cose che vengono dette prendendo qui e là
degli spunti. È come coloro che portano il sistema elettorale
svizzero in Italia, ma la Svizzera è diversa rispetto alla Italia e
ogni sistema elettorale ha una sua realtà, come il pagamento delle
autostrade svizzere. Improvvisamente "colto da un fulmine", il
Consigliere Sandri "spara" una questione dicendo: "ma perché non
mettiamo il bollino?". E i milioni di residenti altrove, secondo
lei, dovrebbero venire in Valle, pagare questo bollino e
condizionare tutto questo traffico ad un bollino che nella sua
testa era destinato ai 100mila Valdostani, ma per tutti i milioni
di transiti che vengono da fuori, fatemi capire se ha ragionato 2
minuti per fare questa proposta! Ossia tale vignetta dovrebbe
essere patrimonio dell'intera comunità internazionale! Così come
quando dice, facendo dei salti ogni volta, cose che gli fa comodo
dire... dice che nel 1997 è stato un disastro e rinnega quello che
è stato fatto con una Giunta che aveva il compianto Demetrio
Mafrica, che fino a ieri ha lodato in tutte le sue cose. Questa
volta nell'ambito della sua acredine, volendo sparare sul
Consigliere Ferraris, ha sbagliato, perché ormai è ingarbugliato in
una polemica interna, per cui deve demolire tutto quello che ha
fatto un Assessore dei "DS", ma che, per sfortuna del Consigliere
Sandri, è una persona intelligente e ragionevole, quindi ha fatto
delle riflessioni con la maggioranza dove sono state fatte delle
valutazioni, discutibili e con il passare degli anni possono essere
riviste, ma allora fu una scelta non casuale e lo dimostra quello
che ha detto Marco Viérin. Ha detto che allora c'erano delle
sensibilità diverse, ma non è che è stata una casualità, c'è stata
una scelta e un ragionamento e quell'acquisto non avrebbe portato
nessun beneficio alla Regione, che si sarebbe trovata in una
situazione di soci di minoranza. Oggi il nostro 27% è vincolante,
noi abbiamo le maggioranze in assemblea straordinaria per vincolare
tutte quelle attività che sono conseguenti alle deliberazioni
dell'assemblea straordinaria. Avere il 27%, o il 35%, o il 49%,
collega Sandri, lei dice che non leggo la borsa, sicuramente lei
dall'alto della sua conoscenza spazia ovunque; lei è vero che
spazia, ma con la mancata grazia che hanno le oche che volano, ma
volano molto male, così come nuotano, ma nuotano molto male,
camminano, ma camminano molto male. Scelga una sua vocazione e dica
delle cose che possano essere condivise!
Presidente
- La parola al Consigliere Sandri, per fatto
personale.
Sandri (GV-DS-PSE)
- Non ho voluto segnalare qualche
battuta che andava al di là del lecito da parte di altri colleghi,
ma mi sembra che le parole dell'Assessore nei miei confronti siano
andate al di là della correttezza. Non ho espresso nessuna
valutazione di nessun genere a livello personale nei confronti di
nessuno, gradirei che fosse fatto lo stesso nei miei confronti; in
particolare trovo poco confacente con il comportamento di un
Assessore l'attribuire cose non dette.
Primo: non ho sbagliato per quanto riguarda la "questione RAV",
ho detto che noi abbiamo la maggioranza del capitale, ma abbiamo la
minoranza dei diritti di voto, proprio perché abbiamo delle azioni
di tipo privilegiato. Nulla vieta che si possono cambiare le azioni
privilegiate e trasformarle in azioni ordinarie, questo fu un
accordo fatto molti anni fa che si può modificare. Ritorna quindi
al mandante l'ignoranza della questione...
(interruzione dell'Assessore Marguerettaz, fuori
microfono)
Presidente
- ... Assessore, può stare un attimo in
silenzio? Gli ho concesso la parola per fatto personale...
Sandri (GV-DS-PSE)
- ... 2 questioni che non ho detto e
gradirei che fossero rimesse in punto.
Seconda questione: ho detto che il fatto di avere libero
transito sulle autostrade non è demagogico perché avviene nella
vicina Svizzera, non ho detto che dobbiamo mettere la vignetta in
Valle d'Aosta o in Italia, ho solo fatto questo tipo di
considerazione.
Gradirei che su queste cose vi sia un confronto politico e non
un confronto personale, a meno che l'incapacità di reggere un
confronto politico obblighi a scendere sul fatto personale.
Presidente
- Pongo in votazione la mozione in
oggetto:
Consiglieri presenti: 24
Votanti e favorevoli: 4
Astenuti: 20 (Borre, Cerise, Cesal, Charles Teresa, Comé,
Ferraris, Fey, Fosson, Isabellon, Lanièce, La Torre, Maquignaz,
Marguerettaz, Pastoret, Praduroux, Rini, Stacchetti, Tibaldi,
Viérin Laurent, Viérin Marco)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK