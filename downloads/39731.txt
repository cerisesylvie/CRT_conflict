Consiglio Regionale della Valle d'Aosta - Oggetto del Consiglio n. 2823 del 20 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2823 del 20 giugno 2017 - Resoconto
OGGETTO N. 2823/XIV - Interpellanza: "Stato di avanzamento
del piano di valorizzazione dei beni di proprietà
regionale".
Rosset (Presidente) -
Punto n. 28 dell'ordine del giorno.
Per l'illustrazione, chiede la parola il collega Guichardaz, ne ha
facoltà.
Guichardaz (PD-SIN.VDA) -
L'abbiamo ricordato nella
premessa della nostra interpellanza: il nostro impegno per la
valorizzazione del patrimonio di proprietà regionale. Negli anni
scorsi presentammo svariate iniziative con l'obiettivo di
rilanciare un ragionamento sulla necessità di valorizzare e/o di
alienare l'importante patrimonio immobiliare di cui la Regione è
proprietaria, ragionamento che si faceva, anzi, che si fa sempre
più urgente a causa delle minori disponibilità finanziarie della
Regione. Essere proprietari di immobili è una grossa responsabilità
sia perché questi vanno mantenuti in sicurezza, sia perché
dovrebbero essere di beneficio alla comunità e non un impaccio, un
costo improduttivo, in definitiva un problema invece che una
risorsa. Lo dico a bassa voce perché il dibattito sulla cessione
dei "gioielli di famiglia", come fu battezzato dall'allora
opposizione il piano vendite con evidente spirito polemico, è un
dibattito delicato che intercetta decisioni che devono essere il
più possibile ragionate e condivise con i proprietari veri di
quegli immobili: con i cittadini. Noi siamo i primi a sostenere che
l'eventuale vendita, o la cessione attraverso altre formule, per
esempio, le formule di
partnership
pubblico/privato - una
delle possibilità - dei nostri beni immobili, deve conseguire
un'attenta valutazione caso per caso delle ricadute sul territorio,
sulle finanze pubbliche, sulla programmazione urbanistica dei
nostri centri abitati e sull'economia complessiva dei luoghi. Ne ho
già parlato variamente in quest'aula, ma faccio un esempio rapido
di come ci si dovrebbe, a nostro parere naturalmente, porre davanti
al dilemma se vendere, se valorizzare, se cedere. Esiste anche la
possibilità di cedere per un periodo lungo l'uso di un immobile a
condizione che questo abbia, ad esempio, una destinazione ritenuta
di pubblica utilità: è il caso - credo - della Baita di Plan
d'Avie, per esempio. Se un ente pubblico possiede una proprietà
immobiliare che costa senza produrre nulla, è bene che si
interroghi su quale sia l'uso più consono che se ne dovrebbe fare:
lo si deve ristrutturare, restituendolo ad un impiego pubblico a
beneficio della collettività? È il caso, ad esempio, di edifici
vengono aggiustati, ristrutturati per essere poi impiegati come
scuole, strutture sanitarie, biblioteche, uffici o altro tipo di
destinazione, per esempio, di carattere sociale. Si può anche
decidere che è opportuno intervenire per creare spazi utili per
associazioni, per enti parapubblici o privati, ma con finalità
collettive; la destinazione di spazi come sedi per associazioni
benefiche, ad esempio, o per l'avvio di attività produttive
private, ma che abbiano poi delle ricadute sull'economia
complessiva. Teniamo conto che qui da noi esiste il sistema del
riparto fiscale, per cui maggiori tasse vengono pagate sul nostro
territorio, maggiori sono gli introiti a favore delle casse
pubbliche e quindi della collettività, pertanto usare degli edifici
per produrre reddito poi ha indirettamente una ricaduta anche sul
nostro erario. Si può decidere anche di cedere l'uso di una
struttura pubblica a condizione che questa venga risistemata a
spese del cessionario, con indubitabili ricadute in termini di
miglioramento del contesto urbano, sociale, economico e alla fine
con la valorizzazione del bene che - come dicevo - rimane comunque
sempre di proprietà pubblica. L'uso intelligente dei nostri
gioielli di famiglia può avviare processi virtuosi con reciproca
soddisfazione sia da parte di chi acquisisce, sia da parte di chi
cede. Potrei fare mille esempi di programmazione, ma penso che
questi tre esempi che ho citato, queste tre possibilità da sole
possano esprimere l'importanza di una corretta e soprattutto
partecipata programmazione dell'uso del nostro patrimonio
immobiliare che - ricordo - è davvero sterminato, è enorme.
Ora, credo che la politica non possa sedersi sugli allori e
pensare che l'elaborazione di un piano di vendite e di
valorizzazione sia di per sé esaustivo, sufficiente a risolvere i
propri obblighi e doveri. È necessario continuamente monitorarlo,
aggiornarlo, ritoccarlo se utile. È necessario capire, se vi è un
interesse, per esempio, nuovo verso un bene o verso un progetto,
magari anche in virtù di un progressivo cambio di scenario macro e
microeconomico. Oggi assistiamo ad un rinnovato interesse verso gli
investimenti immobiliari dovuto anche alla faticosa, ma ormai
inesorabile uscita dal periodo più brutto della crisi economica e
finanziaria, un
refresh
che sia pretesto per rimettere
intorno ad un tavolo varie professionalità, vari soggetti: gli
amministratori pubblici, il mondo del volontariato,
dell'associazionismo, delle categorie produttive per capire se si
può stipulare un patto volto all'uso più consono, efficiente e
utile del nostro patrimonio. Io non mi scandalizzerei - qua lo dico
- se ad un certo punto si cedesse anche a titolo gratuito o per
lungo periodo, o quasi, come fanno alcune amministrazioni in giro
per l'Italia, alcuni dei nostri immobili a condizione però che
questi vengano risistemati secondo logiche condivise, secondo una
programmazione ampia di sistema, con ciò valorizzando il
territorio, rilanciando magari settori come l'industria, il
turismo, il tutto nell'ambito però - e questo deve essere chiaro -
di un grande progetto complessivo che abbia come scopo finale il
rilancio e la valorizzazione di un patrimonio di cui siamo custodi
prima che proprietari.
Con questa interpellanza ci limitiamo a chiedere informazioni
sullo stato di avanzamento del piano di valorizzazione e vendita,
ma implicitamente chiediamo di restituire al dibattito pubblico un
tema che tocca tutti gli amministratori, ma anche i cittadini.
Presidente -
Per la risposta, chiede la parola
l'Assessore Chatrian, ne ha facoltà.
Chatrian (ALPE) -
Il collega Guichardaz mi darà la
possibilità di fare lo stato dell'arte a circa un anno e quattro
mesi, da quando è stato approvato il piano di valorizzazione dei
beni immobili di proprietà della Regione. Buona parte della
risposta che la struttura mi ha preparato e che ho cercato di
sintetizzare, anche perché vorrei dare una risposta la più completa
possibile, riguarda indubbiamente il lavoro che ha seguito il
precedente Assessore Perron, che ha iniziato il percorso dando
corso al piano approvato qui in Consiglio il 25 febbraio 2016.
Praticamente per tutto il 2016 si è lavorato per creare le
condizioni per poter alienare, trattare, vendere e modificare dal
punto di vista urbanistico, dargli un valore e poi metter sul
mercato i beni immobili regionali. Il suo contenuto è stato reso
pubblico attraverso il sito della Regione affinché chiunque potesse
prenderne visione e inviare alla struttura competente la propria
manifestazione di interessi: questo è il primo punto, un punto
penso comunque cardine.
Le richieste pervenute sono state molte. Da queste richieste è
emerso che l'interesse è rivolto maggiormente all'acquisizione
degli immobili piuttosto che alla valorizzazione. Probabilmente il
nostro tessuto culturale è più propenso alla proprietà nuda e cruda
e non alla sua valorizzazione: questa è una constatazione. In
questo anno abbondante si è potuto procedere, come da legge, alla
vendita degli immobili con valore inferiore ai 100 mila euro, per i
quali è consentito adottare la trattativa privata. Si tratta più
precisamente, dei terreni che vado ad elencare: ad Aosta un piccolo
terreno in via Antica Zecca, sempre ad Aosta un terreno in via
Guido Rey, ad Arnad un piccolo terreno da 500 metri quadri in
località Le Vieux, a La Thuile invece una volumetria di alcuni
terreni al prezzo di circa 70 mila euro e a Quart in località
Ollignan.
È stata inoltre avviata la procedura di gara ai sensi della
legge n. 18/1998 per la redazione delle relazioni descrittive
estimative dei fabbricati per i quali sono pervenute manifestazioni
di interesse dal mondo privato. Sono arrivate delle manifestazioni
di interesse su queste proprietà: la Casa Lagnafietta in Corso
Ivrea, che più volte era stata messa all'asta negli ultimi anni; la
Cappella San Vincenzo; un fabbricato in via Xavier de Maistre; il
fabbricato Rassat; il palazzo Ansermin, parte di proprietà
regionale; la
Salle de Gymnastique
in Piazza della
Repubblica, la vecchia
Centrale laitière
in via Piccolo San
Bernardo. Oltre ad Aosta, che ne è la parte più importante, a
Cogne, che è il secondo Comune dove le proprietà pubbliche hanno
un'incidenza robusta, abbiamo: il fabbricato ex Mensa; l'ex Onarmo;
il fabbricato ex Uffici: il fabbricato Stura centrale; il
fabbricato Stura monte e le due ville, prima di Vallée d'Aoste
Structure, Villa Est e Villa Ovest; sempre a Cogne, in località
Epinel, un fabbricato e i terreni circostanti. Vi è poi il Castello
superiore ad Arnad; alloggi e terreni ex Guglielminetti a
Châtillon, l'ex fabbrica dietro il Don Bosco; la cascina del
Castello a Fénis; la stalla sociale a Gignod; il villaggio Pera
Carrà di La Thuile, che in parte è già stato alienato; il
fabbricato ex Osteria di Perloz a Tour d'Héréraz; il capannone San
Grato in località Les Îles a Pollein, dove avevamo prima un
contratto d'affitto; l'ex liceo di Pont-Saint-Martin; il fabbricato
Miramonti; il villaggio Surier di Valgrisenche; la piscina Giomein
a Breuil Cervinia; il fabbricato ex Alluver in località La Fabbrica
di Verrès; tre alloggi e
garage
in un condominio in via
Circonvallazione a Verrès.
Nel mese di dicembre 2016, una volta ultimate le relazioni
descrittive estimative, è stata indetta la prima gara pubblica
approvata con delibera di Giunta per gli immobili: Casa
Lagnafietta, negozio di palazzo Ansermin, Castello superiore ad
Arnad, un terreno a Châtillon, capannone San Grato. Nella gara che
si è tenuta in data 28 febbraio 2017 sono stati aggiudicati quattro
immobili: Casa Lagnafietta al prezzo di 252 mila euro, il negozio
di palazzo Ansermin al prezzo di 80 mila, il Castello superiore di
Arnad al prezzo di 66 mila e un terreno a Châtillon. Questa è la
prima parte.
Per alcuni immobili è emersa invece la necessità di provvedere
ad una serie di adempimenti, come dicevo in premessa: si è dovuto
rettificare dal punto di vista catastale prima di alienare il bene:
Cappella di San Vincenzo, fabbricato Rassat, fabbricato Ansermin,
Salle de Gymnastique
. Vi è stata la variazione dei vincoli
urbanistici di tipo amministrativo presenti sugli immobili: la
Centrale laitière, a Cogne la Villa Est e la Villa Ovest. Si
attende ora che i Comuni portino a termine le procedure di variante
non sostanziale - questo è un altro passaggio comunque importante
dal punto di vista urbanistico - ai loro piani regolatori, prima di
poter procedere alla relativa vendita o valorizzazione; deve essere
spogliato dal punto di vista urbanistico l'interesse pubblico. Vi è
l'acquisizione degli attestati di prestazione energetica da
allegare all'atto di vendita, oppure delle certificazioni
sostitutive dell'attestazione di prestazione energetica. L'avvio
della procedura di verifica dell'interesse storico (decreto
legislativo n. 42/2004, Codice dei beni culturali e del paesaggio)
è un procedimento previsto per tutti gli immobili realizzati da
oltre 70 anni, quindi questa è una procedura che viene fatta
direttamente dalla nostra Soprintendenza ed è una procedura
complicata e complessa. È stata necessario attivarla per la
Cappella di San Vincenzo, per il palazzo Rassat, per il palazzo
Ansermin, per il Castello superiore di Arnad, per la Villa Est e la
Villa Ovest e per il fabbricato ex Alluver a Verrès. In pratica, la
verifica dell'interesse culturale condotta dalla Soprintendenza per
i beni e le attività culturali consiste nell'analisi storica della
valorizzazione del bene e della qualità architettonica.
Due passaggi invece sul domani e poi farò lo stato dell'arte per
quanto riguarda invece la valorizzazione. Vorremmo - utilizzo il
condizionale perché poi le due procedure sono molto ravvicinate, e
l'idea è stata concordata all'interno della struttura - indire due
gare entro il 2017: una nel mese di luglio, che verrà esperita
praticamente il mese di settembre, relativamente al fabbricato
Rassat, alle unità immobiliari di palazzo Ansermin, alle unità
immobiliari del fabbricato Guglielminetti a Châtillon, al
fabbricato Ex Uffici a Cogne, all'ex liceo scientifico
Pont-Saint-Martin e alla piscina del Giomein a Valtournenche. Nella
seconda gara programmata, che sarà esperita nel mese di dicembre
2017, saranno inseriti ulteriori fabbricati per i quali si è in
attesa di ricevere le verifiche dell'interesse culturale. Le
quattro criticità tecniche amministrative a quel punto dovrebbero
aver trovato una loro soluzione e quindi inserite nella seconda
asta organizzata per fine 2017.
Pur essendo risultate di minor interesse per i privati, alcune
procedure di valorizzazione sono comunque state portate avanti in
questi tre mesi; principalmente, per quanto riguarda le prime due,
dal mio collega predecessore. È stato concesso in comodato gratuito
a
Projet Formation
un immobile in località Panorama a
Châtillon, ex scuole superiori geometri e ragionieri,
precedentemente adibito ad istituto scolastico. Sono state avviate
le trattative per concedere ad alcune associazioni sportive la
palestra dello stesso immobile di Châtillon, anche in questo caso
sempre attribuendo al futuro utilizzatore tutti gli interventi
eventualmente necessari per il relativo utilizzo. Non appena
saranno completate le verifiche preliminari della Soprintendenza e
la revisione del piano urbanistico che recepisca l'eliminazione del
vincolo urbanistico che destina gli immobili ad un utilizzo
pubblico, si procederà con dei contratti di valorizzazione per la
Cappella a Piazza Roncas, la
Salle de Gymnastique
di Piazza
della Repubblica, Villa Est e Villa Ovest. Si tratta di immobili
che necessitano di importanti interventi di restauro per poter
essere utilizzati, interventi il cui onere verrebbe totalmente
assunto dal potenziale utilizzatore. Queste sono trattative che
abbiamo in essere in questi mesi. Presidente, qualche minuto, se è
possibile, e poi termino. Sono state avviate delle trattative con
associazioni che si occupano di ragazzi autistici per la
concessione della cascina del Castello di Fénis e dei relativi
terreni per lo svolgimento di attività didattiche. Sono in corso
delle trattative con una società che si occupa di organizzare corsi
in materia di sicurezza - questo è di questi ultimi mesi - sul
lavoro rivolto a personale di aziende pubbliche e private. In
questo caso l'ipotesi di utilizzo è per l'ex immobile ex Tiro a
volo di Saint-Vincent. È in fase di approfondimento e c'è
interesse, manifestato da alcuni Comuni, ad acquisire in proprietà
o in concessione alcuni immobili ad Antey-Saint-André, ad Avise, a
Runaz, in comune di Cogne, dove c'è la Casa dell'Orologio.
Per quanto riguarda invece l'ultima domanda: "se vi è
l'intenzione di dare un'accelerata...", tre gli elementi
importanti: il primo legato alle due aste che abbiamo praticamente
calendarizzato: settembre e dicembre; il secondo: creare le
condizioni dove c'è interesse da parte dei privati, quindi chiudere
eventualmente il cerchio per quanto riguarda la valorizzazione,
stiamo terminando le perizie e l'eliminazione dei vincoli sulle
rettifiche catastali e la verifica dell'interesse culturale;
l'ultimo: tra poco avremo modo di entrare nel dettaglio sia per
quanto riguarda il Palazzo Narbonne che per il CRAL Cogne, che sono
due importanti immobili inseriti nel piano di valorizzazione. Anche
lì però il percorso deve essere su due piani: uno di natura tecnica
e l'altro di natura invece di pianificazione urbanistica per il
domani, nel momento in cui ci sono degli interessi e le aziende
interessate a valorizzare comunque dei beni architettonici storici
di una certa valenza e che hanno delle ricadute importanti
all'interno della città di Aosta.
Presidente -
Per la replica, chiede la parola il collega
Guichardaz, ne ha facoltà.
Guichardaz (PD-SIN.VDA) -
Devo dire che si sta procedendo
sulla strada delineata da anni. Mi ricordo che forse lo stesso
collega Chatrian nella scorsa legislatura aveva un po' il pallino
di questo argomento del piano di valorizzazione dei nostri beni;
poi è una strada che ha un po' entusiasmato anche a me all'inizio
di questa legislatura. Oggi vediamo i risultati di questo lavoro di
raccordo, che, secondo me, vanno attribuiti sicuramente alla
politica che ha spinto affinché questo processo prendesse - come
dice sempre l'Assessore - "gambe e corpo", ma se non ci fossero
stati gli uffici che si sono presi carico anche del lavoro
probabilmente di elaborazione, spinti sicuramente dalla politica,
probabilmente questo lavoro non sarebbe andato avanti. Esprimo
quindi da una parte soddisfazione, dall'altra, ringrazio anche
tutti quelli che stanno lavorando alacremente, perché continuo
davvero a pensare che il piano di valorizzazione e di alienazione -
così come qualcuno diceva quando lo proponemmo noi dall'opposizione
all'ex Assessore Perron, e poi continuato una volta in maggioranza
e ora accolto e continuato - non è e non è mai stato nella nostra
intenzione una vendita di "gioielli di famiglia", ma un piano che
vuole valorizzare, anche attraverso la vendita, la valorizzazione,
la cessione magari in cambio di una messa a regime, di una messa in
sicurezza e di un ripristino del funzionamento, di una
ristrutturazione. Lo ricordavo prima, è importante - e lei lo ha
accennato - che vi sia un ragionamento anche dietro ai processi di
valorizzazione, un ragionamento sull'impatto urbanistico, sulle
ricadute che certi edifici o certi contesti hanno, per esempio, sul
contesto urbanistico e sociale. Lo dicevamo prima con l'Assessore
Perron quando si raccomandava che, per esempio, il palazzo
Narbonne, il palazzo Cogne fossero comunque trattati anche
nell'ottica di migliorare radicalmente il quartiere, di dare anche
al quartiere un
atout
migliorativo, io credo che questa sia
assolutamente la strada che bisogna perseguire.
Oggi abbiamo avuto l'occasione di avere un
refresh
sullo
stato di avanzamento di questo processo, io tornerò a porre
nuovamente la questione fra qualche tempo, anche per chiedere...poi
se in commissione ritenete opportuno portare anche i dati che oggi
ci avete velocemente elencati giusto per avere un quadro più
preciso e un po' più pacato e tranquillo...perché oggi abbiamo
avuto una serie di indicazioni e di dati, ma io francamente non ho
avuto modo proprio di cogliere tutte le informazioni che ci ha
dato. Se ai colleghi va bene, io proporrei di portare in
commissione lo stato di avanzamento di questo piano per avere una
cognizione un po' più articolata dello stato di avanzamento del
progetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK