Consiglio Regionale della Valle d'Aosta - Oggetto del Consiglio n. 2188 del 23 ottobre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BENI CULTURALI
Precedente
Successivo
Resoconto integrale del dibattito dell'aula
Oggetto del Consiglio n. 2188 del 23 ottobre 1996 - Resoconto
SEDUTA POMERIDIANA DEL 23 OTTOBRE 1996
OGGETTO N. 2188/X Bando di gara per la progettazione definitiva
e la direzione lavori per il recupero del Forte di Bard.
(Interpellanze)
Interpellanza Premesso:
che in data 27 settembre 1996 l'Assessorato al Turismo, Sport e
Beni culturali della Regione Valle d'Aosta ha appaltato la
progettazione definitiva ed esecutiva, nonché di direzione ed
assistenza lavori delle opere per il recupero e la valorizzazione
del Forte e del borgo medioevale di Bard;
che il bando di gara contiene condizioni tali da impedire a
qualunque società di professionisti valdostana di poter partecipare
(vedasi punti 13.1 d) - d1) - d2) - d3) e 14e) a tale
aggiudicazione, sia per i requisiti richiesti, sia per i tempi di
consegna del lavoro;
che, quanto sopra, tende unicamente a favorire, indirettamente
la società che ha già redatto per la Regione Autonoma Valle d'Aosta
il progetto di utilizzo del Forte di Bard o, comunque, società
esterne alla Valle d'Aosta;
il sottoscritto Consigliere regionale
Interpella
l'Assessore al Turismo, Sport e Beni culturali per
conoscere:
1) le ragioni del suo agire;
2) se intende revocare il succitato procedimento al fine di
modificare le condizioni di accesso all'appalto succitato.
F.to: Dujany
Interpellanza Preso atto che la Giunta regionale in data 20
settembre 1996 ha approvato il bando di gara per i servizi completi
di progettazione esecutiva e direzione lavori per il recupero e
valorizzazione del Forte e del Borgo di Bard;
Ritenuto che il succitato bando potrebbe rivelarsi
discriminatorio nei confronti dei professionisti valdostani, in
modo particolare per quanto riguarda il punto 13 del bando
stesso;
Tenuto conto che nella nostra Regione vi sono più
professionisti, anche riuniti fra loro in raggruppamenti
temporanei, in grado di redigere il succitato progetto;
i sottoscritti Consiglieri regionali
Interpellano
l'Assessore competente per sapere:
1) se, viste le particolari tipologie dei requisiti del bando di
gara, ha già di fatto individuato i professionisti o le società di
professionisti interessati a redigere tale progetto;
2) se non ritiene l'Assessore con questa azione di penalizzare
le professionalità presenti in Valle;
3) se non intende, prima di procedere all'appalto, modificare le
condizioni e modalità del bando di gara.
F.to: Collé - Marguerettaz
Presidente Ha chiesto la parola il Consigliere Dujany.
Dujany (PVA) Vorrei esternare preliminarmente un senso di
preoccupazione che mi pare sia sempre più sentito anche da parte
della gente, intorno al ruolo del politico su questo tipo di
procedure, rispetto al ruolo della burocrazia.
Vorrei chiedere, riservandomi un'analisi più approfondita in
sede di replica, quale ruolo abbia giocato in qualche modo
l'Assessore nella predisposizione di questo bando e quale ruolo più
diretto alla legittimità abbia invece caratterizzato l'agire della
burocrazia, perché sotto questo profilo ci sono dei segnali
preoccupanti, nel senso che l'impressione è che sempre più si tenda
a svalutare un ruolo di responsabilità politica e sempre più
l'azione amministrativa dipenda dall'agire della dirigenza,
preoccupata di un aspetto di pura legittimità più che di tener
conto di quel corpo vivente che è rappresentato dalla nostra
comunità.
Sono note le reazioni che ci sono state su questo provvedimento
amministrativo; ciò che vorrei chiedere all'Assessore è quale ruolo
lo stesso abbia giocato. Sappiamo che su questo tema dei rapporti
fra burocrazia e politica ci sono già dei segnali preoccupanti. É
nota una risposta data qualche tempo fa da un assessore al
Consigliere Lanièce in merito all'incapacità della pubblica
amministrazione di poter dare elementi di conoscenza ad un
consigliere regionale che, di qualunque parte esso sia, è comunque
sempre espressione del popolo. Non vorrei che si dovesse registrare
una tendenza per cui risulti sempre più compresso quel ruolo di
democrazia, e a questo riguardo evidentemente l'elemento della
conoscenza costituisce elemento essenziale per poter valutare
meglio e controllare anche l'agire dell'Esecutivo.
Nel caso specifico la pubblica amministrazione sostiene di aver
dovuto agire con il carattere dell'urgenza sul presupposto che,
nell'ipotesi in cui non si fosse accettata questa predisposizione
di appalto internazionale accelerato, la Regione avrebbe rischiato
di perdere i finanziamenti che devono arrivare dalla CEE in merito
alla ristrutturazione del Forte di Bard, e quindi entrerebbe in
gioco un interesse preminente per questa scelta di procedura. Anche
sotto questo profilo vorrei porre alcuni quesiti all'Assessore
intorno al suo compito di controllo dell'operato della dirigenza.
Facciamo un po' una cronistoria di quelli che sono i fatti che
stanno a monte di questa urgenza che si è determinata
all'improvviso nel settembre 1996.
Andando indietro nel tempo, partiamo con la delibera n. 9742 del
26 novembre 1993, mediante la quale la Giunta regionale affidava
l'incarico per l'elaborazione dello studio di fattibilità e del
piano operativo per il recupero del Forte e del Borgo medioevale di
Bard. In questa delibera si fissavano dei termini estremamente
ristretti, entro i quali i professionisti incaricati di questo
lavoro avrebbero dovuto provvedere alla redazione e alla
predisposizione degli elaborati; in particolare si diceva che entro
sei mesi dalla firma della presente convenzione dovevano essere
prodotti una serie di elaborati ed entro un anno dalla convenzione
dovevano essere prodotti un'altra serie di elaborati. Si aggiungeva
poi nella convenzione, all'articolo 6, che il mancato rispetto dei
termini di consegna degli elaborati avrebbe comportato una
riduzione dei corrispettivi in misura dello 0,5 per ogni giorno di
ritardo.
Questo si diceva nel novembre '93, quindi dal novembre '93
decorreva questo anno; si deve presupporre che con il novembre '94
questo studio di fattibilità dovesse essere depositato presso gli
uffici dell'assessorato competente e subito dopo essere portato
all'attenzione del Consiglio regionale. Se così non fosse - e
chiedo all'Assessore conoscenza di questa situazione - se cioè i
ritardi nell'esame di questo progetto di fattibilità da parte del
Consiglio non fossero dovuti a carenze della pubblica
amministrazione, bensì a dei ritardi nella consegna degli elaborati
da parte dei professionisti; in questa seconda ipotesi, chiederei
all'Assessore se il Governo regionale ha provveduto a dare
applicazione all'articolo 6 della convenzione, che prevede una
riduzione dei corrispettivi a carico dei professionisti
incaricati.
Sta di fatto che, anziché ad un anno di distanza - 26 novembre
1993, 26 novembre 1994 - il Consiglio regionale è venuto a valutare
questo piano operativo in sede della delibera 19 luglio 1996.
Allora ecco le urgenze: le urgenze vanno valutate nel tempo, da
quando è iniziato un iter procedurale. Quindi si è perso tutto
l'anno '95 e ben 7 mesi dell'anno '96 per arrivare oltre dopo un
anno e mezzo all'approvazione da parte del Consiglio regionale del
piano operativo, e questo in data 17 aprile 1996.
Successivamente a questo deliberato, la Giunta regionale
provvedeva il 19 luglio - ben tre mesi dopo l'approvazione del
piano, che era intervenuta il 17 aprile - ad incaricare il Centro
di Sviluppo di predisporre i documenti necessari all'espletamento
delle procedure concorsuali, il bando e quanto necessario al bando.
Qui la delibera, proprio tenendo conto dell'urgenza, stabiliva dei
precisi oneri a carico del Centro di Sviluppo, con delle precise
penalità, cioè la Regione richiedeva che entro un periodo
estremamente ristretto di tempo la società provvedesse alla
predisposizione di questi elaborati, e sempre all'articolo 6 veniva
sancito che il mancato rispetto del termine di consegna degli
elaborati di cui all'articolo 2 lett. a) e c) avrebbe comportato la
riduzione del corrispettivo in misura dell'1 percento per ogni
giorno di ritardo.
Eravamo al 19 luglio '96; anche sotto questo profilo chiedo
all'Assessore come mai nonostante i termini estremamente ristretti
fissati nel deliberato si è poi pervenuti solo il 20 settembre '96
all'approvazione del capitolato d'oneri del bando di gara dei
servizi. Se non si ha come riferimento questo iter visto nel suo
insieme, non si può partire esaminando la situazione alla data del
20 settembre '96; è invece necessario avere il quadro di
riferimento e stabilire a chi debbano essere attribuite queste
responsabilità in tutti questi anni, perché o abbiamo avuto delle
responsabilità dei progettisti e degli incaricati, e in quel caso
dovevano o devono scattare delle penalità a carico dei
responsabili, oppure le responsabilità sono in capo a qualcun
altro. E direi che compito dell'Assessore è quello di fornire ogni
chiarimento sotto questo profilo.
Un ultimo elemento, su cui vorrei porre l'attenzione, è se nella
predisposizione di questo bando così delicato l'Assessore abbia
ritenuto di servirsi delle professionalità presenti nel contesto
valdostano, in particolare se abbia inteso servirsi degli ordini
professionali che esplicano una funzione di natura pubblica, in
modo tale da tener conto dell'apporto degli stessi nella
predisposizione e nella stesura del bando stesso.
Presidente Ha chiesto la parola il Consigliere Collé.
Collé (PpVA) Cercherò di non ripetere quanto ha già esposto il
collega Dujany. Credo sia giusto fare un piccolo riassunto di
quanto avvenuto fino ad oggi da parte dell'Amministrazione
regionale per quanto riguarda il Forte di Bard, quindi partiamo dal
1991, quando è stato fatto il rilievo del Forte, sono seguiti: nel
'93 lo studio di fattibilità, incarico al prof. Mussetto ed altri,
nel '96 studio elaborazione programma delle attività da insediare,
incarico sempre affidato al prof. Mussetto ed altri, infine sempre
nel '96 la consulenza al Centro Sviluppo per la predisposizione del
bando di gara. Tutto questo ha comportato per l'Amministrazione
regionale un onere di 2 miliardi più IVA, andando poi a vedere
quello che è il bando, che è oggetto di questa interpellanza, di 4
miliardi 500mila, arriviamo ad un totale di 7 miliardi di lire.
Quindi stiamo parlando, per quanto concerne la progettazione del
Forte di Bard, di un importo che ha gravato sull'Amministrazione
regionale per circa 7 miliardi.
Ciò premesso, credo sia giusto che alcuni aspetti vengano
evidenziati ed esternate perlomeno le perplessità che personalmente
ho avuto leggendo questa delibera.
Il primo aspetto che mi ha colpito è quello dei famosi
requisiti, durata massima delle prestazioni, quindi progetto
definitivo entro 80 giorni, progetto esecutivo entro 200 giorni,
completamento entro 290 giorni. Stiamo parlando di un'opera di
estrema importanza per la Valle d'Aosta, stiamo parlando di lavori
per 65-70 miliardi, e che solo di progettazione implicano una spesa
di circa 7 miliardi.
Venendo alla seconda parte dei requisiti, per poter accedere
alla progettazione finale, dopo questi pre-progetti che sono già
stati realizzati, i professionisti che intendono partecipare devono
avere i seguenti requisiti: devono aver avuto un fatturato nel loro
studio o personalmente per 25 miliardi per interventi di restauro,
di cui il 50 percento restauro architettonico, 13 miliardi per
opere impiantistiche di cui il 50 percento per restauro
architettonico e 12 miliardi per opere infrastrutturali. La terza
parte prevede non più requisiti, ma degli elementi che comunque
vanno ad incidere per l'aggiudicazione dello studio che vincerà il
bando di gara. É stata fatta una specie di classifica, il prezzo
inciderà per il 34 percento, l'esperienza progettuale specifica per
il 20 percento, l'esperienza di direzione lavori per il 20
percento, l'organizzazione della struttura che andrà a progettare
questa opera per il 9 percento, e i termini di consegna per il 17
percento.
L'Assessore Agnesod ha dichiarato ai giornali alcune frasi su
cui chiedo spiegazioni: "Non siamo noi a decidere i tempi (...) se
perderemo i finanziamenti, vorrà dire che li addebiteremo
all'Ordine degli architetti (...) abbiamo seguito la normativa
europea recepita da una legge italiana, ci siamo attenuti a quel
modello".
Anzitutto bisogna capire se il bando di gara è stato fatto
seguendo un modello o seguendo una normativa precisa; dalla
documentazione che ho potuto reperire in questi giorni, ho capito
leggendo le normative comunitarie che quello che la CEE chiede alla
Regione Valle d'Aosta, così come ad altri enti che intendono
accedere a questi finanziamenti, è l'assunzione di un impegno
rilevante entro il 31 dicembre 1996. Mi chiedo, Assessore, se come
impegno rilevante non sia necessario l'impegno di bilancio che
andremo a mettere per questo intervento, e se quindi non è
eccessivo il contratto che verrà siglato con l'ente, con i
professionisti che andranno a vincere questo appalto. Mi auguro che
a questa domanda, fondamentale, ci sia una risposta chiara. Anche
perché mi risulta - chiedo conferma anche di questo - che l'appalto
dei lavori dovrà essere fatto da parte dell'Amministrazione
regionale entro dicembre '97, cioè fra un anno e qualche mese.
Quindi, la domanda che mi viene naturale è se effettivamente c'era
tutta questa urgenza, se i tempi non potevano essere di più ampio
respiro, così come chiedo se i requisiti che sono stati introdotti
nel bando - ovvero 25 miliardi, 13 miliardi, 12 miliardi) facciano
riferimento ad una precisa normativa CEE, o se l'Assessorato ha
fatto una scelta politica di mettere questi requisiti. Questo credo
sia molto importante ai fini di una comprensione di tutto quello
che si è verificato con questo bando.
C'è un altro aspetto che mi ha colpito. In 80 giorni si deve
consegnare il progetto definitivo, nei primi 60 giorni
l'Amministrazione regionale ha il potere di interferire per così
dire con i professionisti, al fine di apportare delle modifiche,
rimanendo poi al professionista o ai professionisti interessati 20
giorni di tempo per consegnare all'Amministrazione regionale il
progetto definitivo, che non è quello esecutivo, ma comunque è il
progetto definitivo, ed abbiamo appreso qual è la differenza fra
definitivo ed esecutivo, ed è già un grosso passo avanti. Mi chiedo
se anche questo sia del tutto normale. Ho fatto il sindaco per
qualche anno e mi sono reso conto di cosa vuol dire fare una
progettazione di piccole opere da 2-3 miliardi; stiamo parlando di
70 miliardi, obiettivamente questi tempi mi sembrano un po' fuori
dal comune.
Un'altra cosa di cui sono venuto a conoscenza, ne chiedo
conferma all'Assessore, riguarda il tipo di rapporti fra
Amministrazione regionale e Ordine degli architetti in Valle. Mi
risulta che l'Ordine degli architetti, appena venuto a conoscenza
di questo bando, abbia mandato un telegramma all'Amministrazione
per capire com'era questo bando, per vedere se era possibile
discuterne, ma al telegramma non è stata data risposta.
L'Ordine degli architetti della Valle d'Aosta ha diffidato gli
architetti della Valle d'Aosta a partecipare a questo bando,
neanche a questa diffida l'Amministrazione regionale ha ritenuto
opportuno interloquire con l'ordine degli architetti e
successivamente l'Ordine degli architetti regionale ha fatto
presente la situazione all'Ordine degli architetti nazionale, il
quale a sua volta ha diffidato gli architetti a livello nazionale
di partecipare a questo bando. Obiettivamente, anche per quelli che
sono stati i rapporti - se quanto ho appena detto corrisponde al
vero - un po' di perplessità ci sono. Poiché il tessuto economico
della Valle d'Aosta, dove credo rientrino i professionisti
valdostani, ha una sua rilevanza in Valle, chiedo come mai ad un
certo punto si è ritenuto interloquire direttamente con l'Ordine
nazionale, senza avere un pourparler con l'Ordine presente in Valle
d'Aosta. La sensazione che abbiamo avuto, che dico adesso e che
magari smentirò dopo la replica dell'Assessore, è che questo bando
sia stato fatto in un certo qual modo ad hoc per qualcuno, perché
da quello che ho potuto sentire fra i professionisti valdostani mi
risulta che forse un valdostano potrà partecipare, forse neanche, a
questo bando.
Mi chiedo se questo è normale, e mi chiedo se questo non è
discriminatorio nei confronti di professionalità che esercitano in
Valle d'Aosta, o se invece ancora una volta l'Amministrazione
regionale ha scelto, così come altre volte in altri campi, di
andare fuori Valle a cercare professionisti migliori. Credo che a
questo punto, al posto di fare tutta questa procedura, di cui
parlavo all'inizio, e quindi il rilievo, il primo pre-progetto, il
secondo studio per cosa andare ad insediare in questa attività, mi
chiedo se non era meglio fare un concorso di idee, un bando dove
tutti potessero partecipare andando a dire quello che ritenevano
migliore andare ad ubicare nel Forte di Bard, nel Borgo di Bard,
eccetera.
Abbiamo espresso grosse perplessità su quello che era
l'insediamento all'interno del Forte ed oggi ribadiamo questa
nostra perplessità, dicendo che forse poteva essere presa una
strada completamente diversa da quella che è stata presa.
Le domande che volevo fare erano queste; aspetto le risposte,
poi eventualmente farò una replica.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Mi sia concesso esprimere una mia impressione
rispetto a questo problema: ne ho sentite e ho anche visto sulle
interpellanze che sono state presentate delle insinuazioni molto
gravi, le definisco in questo modo, però gradirei esprimere
l'impressione che ricavo da questo tipo di atteggiamento, dopo aver
sentito anche l'illustrazione fatta dai due interpellanti, e cioè
che ci sia un disagio di fondo rispetto a questo intervento di
grande rilievo, che può determinare una svolta nel complesso
dell'offerta turistica della nostra regione.
Mi sembra che venga visto con difficoltà, mi sembra che dia
fastidio, e che dia fastidio perché comunque si va avanti, si cerca
di rispettare le normative e i tempi, e si prosegue verso l'inizio
lavori. Arriveremo all'inizio lavori nei tempi, i tempi che sono
stati detti sono giusti, quindi entro il 31 dicembre '97 dovremmo
iniziare i lavori. Per rispettare i tempi dobbiamo espletare questa
gara per quanto riguarda la progettazione, dopo dovremmo fare la
gara per le opere edili. Quindi i tempi non sono lunghi, dobbiamo
stare nelle regole, dobbiamo cercare di rispettare le norme ed è
quello che abbiamo fatto.
I contenuti delle premesse presenti nelle due interpellanze
contengono delle insinuazioni che ritengo gravi ed offensive, che
respingo in modo chiaro e categorico, in quanto non è assolutamente
vero che le condizioni sono tali da impedire a qualunque società di
professionisti valdostani di poter partecipare a questa gara.
Queste affermazioni sono, a mio modo di vedere, assolutamente prive
di fondamento, e non solo a mio modo di vedere, essendo in questo
confortato da pareri legali anche nella concreta adesione da parte
di altri ordini, vedi quello degli ingegneri.
Molto più grave è il sintomo di non conoscenza e l'affermazione
successiva espressa in una interpellanza, in cui si dice che questo
bando tende unicamente a favorire la società che ha già redatto il
progetto di utilizzo del Forte di Bard; non conoscenza perché non
esiste una società che ha redatto il progetto, bensì un gruppo di
professionisti incaricati per competenze specifiche in più settori,
che hanno prodotto un lavoro su cui questo Consiglio in seduta
pubblica si è espresso, e perché a tutti coloro che hanno per
motivi differenti chiesto la documentazione completa questa è stata
fornita, quindi a maggior ragione i professionisti valdostani hanno
avuto modo di sapere che di lì a poco, seguendo non i tempi
italici, ma quelli imposti da un programma approvato dalla CEE,
sarebbe stata avviata la procedura concorsuale per l'affidamento
delle progettazioni.
Mi stupisce questa presa di posizione anche degli architetti
valdostani, forse mal consigliati; sicuramente i più bravi fra di
loro dovranno chiedere conto a chi in modo del tutto
incomprensibile ha preso una simile decisione, decisione non
condivisa dallo stesso Ordine degli ingegneri della Valle d'Aosta,
i quali affermano invece che il bando di gara applica, seppur in
maniera arbitrariamente penalizzante, il disegno di legge 17 marzo
1995 di recepimento della direttiva 92/50 della CEE. Non sono state
rilevate da parte di quest'Ordine le illegalità evidenziate dal
Consiglio nazionale degli architetti.
"Ci sembra particolarmente grave - continua questa lettera che
l'Ordine degli ingegneri ha mandato all'Ordine degli architetti e
per conoscenza al Consiglio nazionale degli architetti, al
Consiglio nazionale degli ingegneri, all'Assessorato al turismo -
l'affermazione del Consiglio nazionale degli architetti con la
quale viene ipotizzata l'elusione della competenza esclusiva degli
architetti, in quanto il bando ammette la partecipazione di altre
figure professionali. L'articolo 52 del R.D. 2537/25, se da un lato
afferma che il restauro e il ripristino degli edifici contemplati
dalla legge 20 giugno 1909 n. 364 per le antichità e le belle arti
sono di spettanza della professione di architetto, dall'altro
precisa in seguito che la parte tecnica può essere compiuta tanto
dall'architetto quanto dall'ingegnere. Riteniamo quindi che su
questo aspetto - conclude la lettera - il bando sia perfettamente
legittimo oltre che opportuno".
Ci siamo attenuti alle norme di legge esistenti e a quanto
previsto nel merito delle stesse, non potevamo agire in modo
diverso; non è un progetto qualsiasi di una piccola struttura, ma
si tratta di un affidamento di incarico professionale relativo a
prestazioni di servizi attinenti all'ingegneria e all'architettura
di un importo pari o superiore alla soglia comunitaria (attualmente
200mila ECU), e proprio la nostra legge sugli appalti, la n. 12 del
27 giugno 1996, fa preciso riferimento alla normativa comunitaria e
statale, stabilendo che le amministrazioni aggiudicatrici e gli
enti aggiudicatori o realizzatori sono tenuti ad applicare le
disposizioni previste dalla direttiva comunitaria n. 92/50 e
riprese dal decreto legislativo n. 157/95. Non era possibile fare
diversamente.
All'articolo 3, comma 4, si dice inoltre che nessuna operazione
e nessun appalto possono essere artificiosamente suddivisi al fine
di sottrarli all'applicazione della vigente normativa nazionale e
comunitaria; in particolare, all'articolo 20, comma 3, si prevede
che la prova della capacità tecnica dei prestatori di servizio deve
essere accertata sulla base dei requisiti previsti dalla direttiva
92/50 e ripresi dal conseguente decreto.
In ogni caso deve essere acquisita la dimostrazione di aver
svolto nel triennio precedente prestazioni di servizi nell'ambito
della specifica competenza professionale richiesta dal bando, per
dimostrare con un importo pari a quello previsto nella gara - e
questo è ben chiaro e preciso all'articolo 14 del decreto
legislativo 157 - l'elenco dei principali servizi prestati negli
ultimi 3 anni con l'indicazione degli importi, delle date, dei
destinatari pubblici o privati dei servizi stessi; se trattasi di
servizi prestati a favore di amministrazioni o ente pubblici, essi
sono provati da certificati rilasciati e vistati dalle
amministrazioni o dagli enti medesimi; se trattasi di servizi
prestati a privati, l'effettuazione della prestazione è dichiarata
da questi o, in mancanza, dallo stesso concorrente. Esistono a
questo riguardo sentenze del TAR, che confermano questo tipo di
indicazione. Quindi abbiamo solo applicato quelle che sono
direttive comunitarie, previste dal decreto legislativo che le ha
applicate e confermate da sentenze emesse dal TAR.
Per quanto riguarda le forniture il decreto di riferimento è il
n. 358, che prevede le norme che abbiamo introdotto in questo bando
di gara.
Quanto poi al riferimento all'importo dei lavori, è l'importo
delle parcelle che devono essere presentate relativamente ai lavori
che sono stati commissionati negli ultimi tre anni, quindi 25
miliardi di lavoro e non di parcelle del progettista come era stato
inteso da parecchi architetti, che sono anche venuti a parlarmi,
dicendo che 25 miliardi di parcella era una cifra impossibile da
raggiungere. Questo forse è stato un elemento di confusione, però
credo che su elementi di confusione non si possano prendere delle
decisioni così radicali, portate avanti in questo modo.
Per quanto riguarda il discorso del progetto definitivo, come
veniva chiamato prima dal Consigliere Collé, è nella terminologia
il vecchio progetto di massima; non si tratta del progetto
esecutivo, che è quello che dovrà seguire successivamente, quindi
il progetto definitivo in questo momento si chiama così però
corrisponde al vecchio progetto di massima, tenuto conto che
abbiamo già acquisito quello che è il progetto preliminare, quindi
c'è già uno schema su cui poter lavorare.
I predetti requisiti devono essere dimostrati in capo alle
singole persone fisiche che assumono le responsabilità della
prestazione del servizio o parti di esso, indipendentemente dalla
natura giuridica del soggetto che intende presentare l'offerta. Nel
caso di prestazioni multidisciplinari, l'accertamento delle
referenze avviene in relazione a ciascuna componente della
prestazione, tenuto conto della tipologia e del valore economico
della componente medesima. Tali componenti devono esplicitamente
essere indicate per tipologia ed importo nel bando stesso.
Alla presa di posizione dell'Ordine degli architetti è stato
risposto in modo puntuale, e qui voglio riprendere quello che
diceva il Consigliere Collé per dire intanto che non è
assolutamente vero che non si è risposto, ma che è stato risposto
in modo puntuale rispetto a tutte le osservazioni che sono state
presentate. Riprendo i vari passaggi di quello che è stato detto.
Sull'ammissibilità della procedura concorsuale delle società di
ingegneria, secondo un orientamento diffuso e supportato dalla
giurisprudenza della Cassazione civile, oltre che dallo stesso TAR
della Valle d'Aosta, dette società sono abilitate ad operare senza
attendere l'emanazione del regolamento di cui alla legge n. 109/94,
che dovrà provvedere solo agli ulteriori criteri di operatività. In
tal senso è anche l'orientamento del Ministero dei lavori pubblici,
così come emerge dal testo più recente della circolare concernente
l'applicazione della legge n. 109/94, anticipato il 10 ottobre dal
giornale "Italia oggi".
Durata delle prestazioni. La consegna del progetto completo deve
avvenire entro 290 giorni, il termine di 80 a cui si fa cenno nella
lettera che si riscontra decorre dalla data di sottoscrizione del
contratto e si riferisce alla consegna del solo progetto
definitivo; esso appare senz'altro congruo, considerato che il
progetto preliminare è già stato redatto e tenuto conto di quanto
si dirà in seguito in ordine alla necessità di rispettare la data
fissata dalla CEE per l'ultimazione dell'intervento.
Sto riprendendo punto per punto quelle che sono state le
osservazioni presentate dall'Ordine degli architetti.
Sul termine di presentazione delle richieste di invito, circa
l'utilizzo dei termini abbreviati per la presentazione delle
domande di partecipazione l'operato della scrivente
amministrazione, espressamente consentito dalla legislazione
vigente nei casi di urgenza, trae origine dall'esigenza di
rispettare i tempi di attuazione definiti dalla CEE negli atti
amministrativi di approvazione dei programmi comunitari per il
finanziamento del progetto, pena la perdita del finanziamento
medesimo, e risulta altresì conforme all'ulteriore esigenza
prescritta dalla legge di indicare espressamente nel bando di gara
le relative motivazioni, proprio ai fini della miglior tutela della
cosiddetta "trasparenza".
Esperienza professionale richiesta. Nella determinazione dei
requisiti e nella relativa esplicitazione in sede di bando,
quest'Amministrazione si è attenuta, in assenza di specifiche
normative in materia di servizi, alle logiche fissate dal decreto
n. 55 del 10 gennaio 1991, che in attuazione della normativa in
materia di antimafia ha disciplinato con parametri uniformi e
predeterminati l'analoga questione della qualificazione dei
concorrenti alle gare per l'affidamento di lavori pubblici. Il
riferimento dell'ultimo triennio quale periodo di osservazione per
dimostrare la capacità tecnica del concorrente costituisce
esplicita richiesta del decreto amministrativo n. 157/95 di cui
abbiamo parlato prima.
"Lo scrivente ritiene opportuno - è il dirigente che scrive -
sottolineare che la gara in argomento è ispirata a logiche di
massima apertura al concorso di tutti i potenziali interessati
considerati singolarmente o in associazione temporanea di impresa,
oltre che al rispetto e all'impiego di tutte le professionalità che
la legislazione vigente richiede per la progettazione e la
conduzione di lavori relativi a specifiche tipologie di opere. Per
le motivazioni suesposte si invita codesto ordine a revocare la
diffida posta in atto nei confronti dei propri iscritti, onde
consentire una nutrita e qualificata partecipazione alla gara."
Per quanto attiene al criterio di aggiudicazione, sfugge il
senso dell'osservazione contenuta nella lettera, dal momento che
nessuna violazione delle disposizioni contenute nel comma 1
dell'articolo 23 del decreto 157 è stata compiuta. In particolare,
questo forma oggetto del contendere fra l'Ordine degli architetti
italiani e la CEE, oggetto che ha visto sempre perdente l'organismo
professionale perché in contrasto con il principio della libera
concorrenza, ma nel nostro caso in particolare non risultano
privilegiati i criteri economici, dal momento che l'aggiudicazione
è previsto che avvenga sulla scorta della valutazione di una
pluralità di elementi, di cui il prezzo è solo e rispetto al quale
si aggiungono altri riferimenti di natura qualitativa, il cui peso
complessivo è senz'altro predominante. Quindi non va a ledere la
"professionalità" degli architetti.
Questo è un elemento su cui l'Ordine degli architetti in Italia
ha avuto parecchi motivi di contesa con le amministrazioni
pubbliche, in quanto si rifiuta di partecipare a delle gare perché
secondo l'interpretazione una gara è lesiva della professionalità
della figura dell'architetto. Ma nel nostro caso il peso che viene
dato al prezzo non è determinante rispetto alle altre voci che la
commissione valuterà, per assegnare poi la definitiva progettazione
alla società che avrà fatto la migliore offerta complessiva.
Concludo riferendomi alla necessità di procedere per non
pregiudicare l'utilizzo dei finanziamenti comunitari, che assistono
a questa iniziativa. Evidentemente per ragioni di interesse
pubblico non è possibile addivenire alla pubblicazione di un nuovo
bando. Va tenuto conto che, malgrado questa presa di posizione,
sono arrivate comunque entro il termine stabilito ben 19 richieste
di partecipazione, quindi una partecipazione buona che ci
garantisce sulla competitività, che è poi la base di qualunque gara
pubblica, di qualunque genere essa sia. Non può esistere
protezionismo nei confronti di nessuno.
Il responsabile del procedimento amministrativo ha già
provveduto a nominare la commissione di valutazione delle domande
entro il termine previsto del 12 ottobre. Le 19 domande pervenute
verranno valutate a partire da oggi, 23 ottobre.
Per quanto riguarda alcuni appunti che mi sono preso sulla breve
illustrazione fatta dal Consigliere Dujany, vorrei dire che
innanzitutto non mi piace questo termine "che ruolo ha giocato
l'Assessore", perché in questo caso credo di aver espresso quelle
che erano le ben poche possibilità di giocare un ruolo in
un'interpretazione di una legge, di una direttiva comunitaria, di
alcune regole ben precise a cui dovevamo comunque attenerci tenendo
conto dei tempi, per non pregiudicare definitivamente la
realizzazione dell'intervento.
Mi riallaccio a quella domanda, dicendo che la scelta politica e
il ruolo che l'Assessore e la Giunta hanno giocato in questo
progetto sono quelli di avere la volontà di arrivare fino in fondo
per la realizzazione dell'intervento di Bard. A fronte di questo
obiettivo, stante il modo con cui si lavora adesso e speriamo anche
in futuro nella pubblica amministrazione, i tempi e il percorso
devono essere assistiti dal politico, ma devono essere elaborati
dalla parte tecnica, da coloro che ne hanno le competenze e che
sono messi lì proprio per realizzare questi tipi di percorso.
Per tutti gli altri tempi a cui faceva riferimento il
Consigliere Dujany, gli invierò - se è interessato - il programma
con i tempi della CEE, quindi il programma che è stato approvato
all'inizio, insieme a quelli che sono stati i tempi delle varie
fasi che si sono succedute per quanto riguarda le approvazioni di
Giunta e di Consiglio, per arrivare fino a quest'ultima.
Questo perché nella sua esposizione il Consigliere Dujany ha
dimenticato alcune fasi di approvazione di progetti intermedi che
sono avvenuti solo a livello di Giunta, ma che facevano parte del
percorso che la Giunta si era data fin dall'inizio per questo
progetto.
Presidente Ha chiesto la parola il Consigliere Dujany.
Dujany (PVA) Ho l'impressione che vi sia un dialogo fra sordi,
nel senso che per la risposta data dall'Assessore e in qualche modo
per la lettera di predisposizione del dirigente regionale, mediante
la quale lo stesso dirigente aveva preparato una risposta ai
rilievi dell'Ordine degli architetti, anziché ottenere una risposta
di tipo politico, mi ritrovo una valutazione di tipo strettamente
tecnico - fra l'altro anche in parte inesatta - che non permette di
avere quei chiarimenti che avevo sottoposto.
Avevo posto un primo problema: a chi sia da addebitare la
responsabilità dei ritardi nella predisposizione di questo appalto.
Avevo indicato dei tempi precisi entro i quali sia i professionisti
incaricati dello studio di fattibilità e del piano operativo, sia
la società che avrebbe dovuto preoccuparsi del bando, dovevano
agire; avevo chiesto all'Assessore di relazionarmi con precisione
sul perché il Governo regionale non aveva, tenuto conto dei tempi
prefissati, dato applicazione alle delibere conseguenti ai lavori
eseguiti dai professionisti e poi per la predisposizione del bando,
e l'Assessore mi risponde genericamente dicendo che c'è un qualche
atto della Giunta, che non ho richiamato e che esisterebbe, per cui
questi atti - di cui non mi si dice né la portata né quali sono -
avrebbero inciso nei ritardi del procedimento.
Credo che sia veramente un dialogo fra sordi quello che viene
proposto dall'Assessore, sembrerebbe quasi che nella risposta del
dirigente non fossero ricomprese queste domande, che di conseguenza
non avrebbero la possibilità di trovare soddisfazione da parte
dell'Assessore competente.
É inoltre del tutto falso che i requisiti fissati dal bando
erano requisiti essenziali; i requisiti erano del tutto
discrezionali e la stessa dirigenza lo precisa nelle varie lettere,
a cui ha fatto riferimento anche l'Assessore. É vero il vincolo
triennale della capacità di progettazione nell'ambito del triennio,
ma non era assolutamente essenziale far riferimento a progettazioni
su immobili vincolati dalla legge n. 1089, piuttosto che dalla
legge n. 1497.
Se si fosse aperto anche ai professionisti che hanno acquisito
una grossa esperienza nella ristrutturazione degli immobili in
Valle d'Aosta, anche a coloro che abitualmente si occupano degli
immobili di restauro, ma per quegli immobili vincolati dalla legge
n. 1497, certamente si sarebbe aperta una porta anche ai
professionisti locali, con questo senza minimamente andare ad
incidere sulla qualità del prodotto finale, poiché sarebbe bastato
dare maggiore rilevanza al concorso di idee, alla qualità della
progettualità finale, e tutto questo non avrebbe potuto che
incidere positivamente sul risultato finale della progettazione. Si
è invece voluto in via predeterminata andare a colpire o comunque a
non favorire la partecipazione - ribadisco: la partecipazione - dei
progettisti locali ad un intervento di grosso prestigio per tutti,
né si è voluto coinvolgere - e l'Assessore sotto questo profilo
nulla ha detto - gli ordini professionali nella predisposizione de
il bando, così da poter raccogliere anche certe attenzioni...
(... intervento dell'Assessore Agnesod, fuori microfono...)
... non è esatto assolutamente, dicevo prima che gli ordini
professionali hanno un ruolo pubblico e non vanno assolutamente a
tutelare degli interessi privatistici.
Quanto poi al fatto che non siano stati colpiti i professionisti
valdostani, vorrei chiedere all'Assessore quanti professionisti
valdostani hanno potuto partecipare; siccome lui prima ha fatto
un'asserzione dicendo che assolutamente le energie della Valle
d'Aosta hanno potuto in qualche modo essere messe in campo, gli
chiedo: quanti professionisti valdostani hanno nel concreto
partecipato?
Un ultimo elemento riguarda l'aspetto di illegalità; nessuno,
per quanto riguarda almeno la mia interpellanza, ha mai parlato di
atteggiamento illegale, qui non si parla di un problema di
legittimità dell'atto amministrativo, qui si vuole capire se vi è
stata nella procedura una totale assenza della parte politica, per
cui ogni atto è stato frutto soltanto di un esame stretto di
legittimità, senza tener conto della gente che in questa comunità
vive. E mi pare che neanche sotto questo profilo è stato possibile
ottenere delle risposte.
Non sono certo in gioco i tempi di applicazione e di attuazione
dei lavori, ben vengano dei tempi estremamente ristretti; c'era
unicamente in gioco la sensibilità o meno della pubblica
amministrazione e il modello di partecipazione che la pubblica
amministrazione intende mettere in atto nella predisposizione dei
suoi provvedimenti amministrativi.
Quindi il mio giudizio non può che essere negativo, anche perché
non ho avuto risposte.
Presidente Ha chiesto la parola il Consigliere Collé.
Collé (PpVA) Mi chiedevo poco fa, ascoltando la risposta
dell'Assessore, se era già successo in Valle d'Aosta che l'Ordine
degli architetti - così come un altro ordine - diffidasse gli
stessi a partecipare ad un bando di gara; credo di no, e credo che
comunque questo non sia un sintomo tanto valido.
Quanto alla lettera dell'Ordine degli ingegneri che l'Assessore
ci ha letto, per quanto ho potuto capire, è solo una lettera dove,
in merito a quanto obiettato dagli architetti, ovvero che gli
ingegneri non potevano partecipare, si afferma di ritenere che gli
stessi possono partecipare. Non mi sembra di aver sentito neppure
un cenno su tutta l'altra parte, quella più importante, quella che
perlomeno abbiamo trattato in queste interpellanze. Allora facciamo
attenzione anche qui a trarre la conclusione che gli ingegneri
dicono che questo bando è stato fatto in maniera giusta; mi pare di
capire che hanno difeso le loro posizioni.
L'Assessore ha detto che, essendo questo un intervento di grande
portata, darebbe fastidio che si vada avanti. Personalmente non dà
nessun fastidio che quest'opera vada avanti, ne sono ben lieto; al
momento dell'approvazione delle attività che verranno insediate nel
Forte di Bard abbiamo espresso le nostre perplessità, ma una volta
approvato dalla maggioranza del Consiglio il progetto, credo sia
interesse di tutti che questo vada avanti.
Il fatto che l'Assessore adduca queste motivazioni come parte di
risposta all'interpellanza mi lascia un po' perplesso. Così come
l'Assessore non può dire che dietro all'interpellanza vi siano
delle insinuazioni, perché credo che l'interpellanza sia stata
fatta in maniera corretta, andando a ricordare dei punti ben
precisi, delle delibere ben precise.
Facendo riferimento poi all'articolo 14, e via dicendo, ho avuto
modo anch'io solo oggi di avere i riferimenti di legge di cui
parlava l'Assessore, cioè l'articolo 14 del decreto legislativo del
17 marzo 1995, l'articolo 10 dello stesso decreto e poi il DPCM del
10 gennaio 1991, n. 55, a cui ha fatto riferimento l'Assessore,
così come la direttiva CEE del 18 giugno 1992. Però, Assessore,
quello che non sono riuscito a trovare e quello che le ho chiesto e
a cui non ho capito se mi ha risposto, riguarda la natura della
scelta.
Le ho chiesto cioè se è stata una scelta politica il fatto di
mettere 80 giorni, 200 giorni, 290 giorni, 25 miliardi, 13
miliardi, 12 miliardi, prezzo 34 percento, 20 percento, 20
percento, 9 e 17. Io le ho chiesto questo e lei a questo non mi ha
risposto! Lo ha già detto il Consigliere Dujany, nessuno qui ha
parlato di illegalità; lei ha parlato di violazione ma nessuno ha
mai parlato di violazione; volevamo solo capire se a monte di
questo bando ci fosse stata, così come io penso anche alla luce
della sua esposizione, una scelta politica di andare in questa
direzione.
Una volta saputo questo, Assessore, noi la ringraziamo della
risposta, non siamo soddisfatti perché ritenevamo e riteniamo che
il bando potesse essere fatto in modo diverso, che a questo bando
potesse avere accesso un numero maggiore di professionisti per
contribuire in maniera maggiore a quella che poteva essere la
realizzazione di questa struttura.
Nessuno di voi voleva parlare né di leggi né di violazione di
normative, però credo sia giusto sottolineare che la scelta
politica è stata fatta su alcuni requisiti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK