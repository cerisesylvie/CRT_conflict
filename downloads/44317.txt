Consiglio Regionale della Valle d'Aosta - Oggetto del Consiglio n. 1370 del 9 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1370 del 9 marzo 2022 - Resoconto
OGGETTO N. 1370/XVI - Interpellanza: "Intervento della
Regione affinché sia rivalutata la posizione assunta da ARER in
sede di deliberazioni assembleari in merito alla realizzazione di
opere di riqualificazione del patrimonio edilizio
pubblico".
Bertin (Presidente) -
Punto n. 39. Per l'illustrazione
dell'interpellanza, la parola al vicepresidente del Consiglio
Sammaritani.
Sammaritani (LEGA VDA) -
Torniamo su tale questione dopo
molti mesi perché avevamo fatto un'iniziativa molto simile, se non
ricordo male, nel giugno dello scorso anno sul tema del patrimonio
immobiliare pubblico e soprattutto nell'ottica dei lavori, delle
opere che in questo periodo storico si possono realizzare a seguito
di interventi normativi specifici.
Occorre tener conto che l'ARER ha un ingente patrimonio
immobiliare e che una parte di questi immobili sono purtroppo -
dico purtroppo come spiegherò poi più avanti - inseriti all'interno
di proprietà che vedono anche la presenza di alloggi di privati,
questo per scelte che sono state fatte nel passato, questi immobili
spesso sono datati, necessitano di interventi importanti, di
riqualificazione energetica, anche nell'ottica naturalmente di
diminuire le emissioni nocive nell'aria ma, come abbiamo visto
anche purtroppo tristemente proprio in questi giorni, per cercare
di essere meno energivori possibile e direi che diventa
assolutamente una grande priorità in momenti come questi.
Siccome le attuali normative di questo settore prevedono
importanti possibilità per riqualificare gli immobili, vi sono in
atto molte iniziative anche di privati naturalmente per sfruttare
queste occasioni; occorre valutare il fatto che, per deliberare
questo tipo di opere, sono richieste dalle norme e dalla legge
delle maggioranze qualificate ridotte, nel senso che non occorrono
i classici 501 millesimi o addirittura le maggioranze più elevate
ma ne bastano di meno, nel caso specifico, per esempio, del
superbonus ne bastano 334 di millesimi, un po' più di un terzo.
Occorre valutare altresì che l'esecuzione di queste opere sugli
immobili ha come favorevoli conseguenze tra le altre quelle di
riqualificare energeticamente i fabbricati, con riduzione delle
emissioni inquinanti, ridurre i costi della gestione ordinaria come
dicevamo, il riscaldamento in particolare, aumentare il valore del
patrimonio stesso detenuto dai privati ma in questo caso anche
dalla Pubblica Amministrazione, ridurre grandemente i costi di
riscaldamento per i proprietari e gli inquilini e non ultimo, visto
dal punto di vista proprio dell'azienda pubblica che ha degli
inquilini che qualche volta, anzi, spesso purtroppo non riescono
magari a pagare, anche ridurre l'ipotesi e la possibilità che ci
siano delle morosità anche molto ingenti.
Abbiamo visto con una certa attenzione quella che era già
all'epoca dell'altra interpellanza la linea di condotta dell'ARER,
che era quella di assumere un atteggiamento molto prudente
nell'ottica di questi possibili lavori, qualche volta si sarebbe
astenuta, altre volte voleva, attraverso questo tipo di linee di
indirizzo, chiedere della documentazione particolare prima di
approvare i lavori, addirittura in qualche caso, in presenza di più
di 500 millesimi, l'azienda ha deliberato di fare delle procedure
quasi uguali a quelle di evidenza pubblica, che poi, tra l'altro,
questa delibera diceva "procedure similari", che non si capisce
bene fino a che punto siano uguali a quelle di evidenza pubblica.
Sembrano delle linee di condotta un po' da burocrati: da un lato,
non prendersi delle responsabilità, d'altro lato, cercare di
evitare il più possibile di impegnarsi in queste opere, soprattutto
laddove - ripeto - magari la proprietà è mista, quindi non ci sono
solo alloggi dell'ARER e in questo caso sarebbe molto più semplice,
ma dove magari i millesimi sono abbastanza distribuiti fra quelli
pubblici e quelli privati. Qui nascono dei grandi problemi.
Allora interpelliamo l'Assessore competente per sapere se il
Governo regionale sia al corrente di questa linea di condotta
adottata dall'ARER ma soprattutto se tale politica, con
importantissimi riflessi futuri, sia stata in qualche modo
condivisa con il Governo regionale o quanto meno con l'Assessorato
di riferimento, e poi se il Governo regionale condivida la sopra
descritta politica adottata da ARER in materia; in caso negativo se
sia intenzione di intervenire per chiedere all'ARER di rivalutare
le sue decisioni in ordine a una condotta in sede di deliberazioni
assembleari volte alla realizzazione di opere di riqualificazione
anche energetica del patrimonio edilizio pubblico.
Presidente -
Risponde l'assessore Barmasse.
Barmasse (UV) -
Con riferimento ai due quesiti che ha ben
specificato il consigliere Sammaritani, si riferisce che il
Consiglio di amministrazione dell'Azienda Regionale per l'Edilizia
Residenziale (ARER), con deliberazione n. 28 del 16 aprile 2021,
valutato l'interesse all'esecuzione di lavorazioni proposte
nell'ambito dei finanziamenti del cosiddetto "superbonus 110
percento", ha deliberato le linee guida che i rappresentanti
dell'azienda devono eseguire per la votazione di assemblea
condominiale con riferimento a tali lavori.
Nello specifico, tenuto conto che un investimento di somme
pubbliche è vincolato all'adozione di procedure a evidenza pubblica
volte a garantire la trasparenza e la parità di trattamento, da un
lato, e il contenimento della spesa dall'altro e che inoltre le
quote a carico dell'azienda per lavori straordinari devono comunque
essere reperite e vincolate nel rispetto delle previsioni di
bilancio armonizzato, secondo la vigente normativa di settore, nei
casi in cui le somme pubbliche impiegate risultano maggioritarie,
cioè per millesimi dell'ARER superiori a 500, il voto favorevole
dell'azienda è subordinato all'adozione di procedure similari a
quelle a evidenza pubblica prevista dal Codice degli appalti.
Viceversa, nei casi in cui le somme pubbliche impiegate non
risultano maggioritarie, cioè per millesimi inferiori o uguali a
500, l'azienda, per poter esprimere il proprio voto, richiede la
trasmissione anticipata di tutta la documentazione atta a valutare
l'opportunità dell'intervento e la congruità delle offerte
economiche in relazione ai lavori da eseguire.
L'astensione nella votazione, dunque, è legata esclusivamente
alla mancata trasmissione della documentazione richiesta e può
sicuramente essere oggetto di rivalutazione in caso tale
documentazione dovesse essere trasmessa. In ogni caso si rileva
come la posizione di ARER nelle assemblee condominiali sia comunque
marginale, tenuto conto che per l'approvazione dei lavori collegati
al superbonus occorre la maggioranza semplice degli intervenuti e
almeno un terzo del valore dell'edificio, quindi poco più del 33
percento. Si tratta di una politica dettata dalla correttezza
dell'azione pubblica e, di conseguenza, non può che incontrare il
favore dell'Amministrazione.
Presidente -
Per la replica, ha chiesto la parola il
consigliere Sammaritani.
Sammaritani (LEGA VDA) -
Grazie Assessore, si tratta di
una risposta tecnica da parte degli stessi funzionari che hanno
redatto quella delibera evidentemente, questo non poteva che essere
così. Devo dire che però ci sono a volte dei risvolti particolari,
nel senso che sostenere che ci si astiene in un'assemblea può avere
un'efficacia deterrente in certe condizioni, anche se non si hanno
dei millesimi così forti. In effetti la delibera, quando dice se
ARER detiene meno dei 500 millesimi, vuole vedere, per esempio, la
congruità delle offerte economiche. Ebbene, in questo regime,
attualmente in questa situazione di mercato, dire questo così come
dire che la procedura deve essere analoga a quella di evidenza
pubblica e quindi avere tre preventivi, eccetera, è una follia in
questo momento, credo che il collega Distort, che è tecnico e
conosce meglio di me queste dinamiche, mi possa confortare. In
effetti pensare di avere tre preventivi o tre tecnici che fanno i
progetti o tre potenziali ditte che fanno i lavori è impensabile in
questo momento, quindi è di fatto praticamente rinunciare già
all'origine all'esecuzione delle opere. Così come avere la
cosiddetta "congruità" delle offerte economiche, perché in realtà
se hai una sola ditta che ti può fare quei lavori, che peraltro
probabilmente li farà sostanzialmente a gratis, nel senso che se è
un 110 percento, l'inquilino e il proprietario, così come per la
propria quota ARER non pagherà nulla, quindi pensare di avere una
valutazione della comunità economica di quelle opere è abbastanza
un paradosso, anzi, è sicuramente un paradosso, questo è il
discorso.
Certo che tutte queste cose nascono da politiche precedenti
sconclusionate, perché pensare di vendere alcuni alloggi
all'interno di un immobile, di un fabbricato che poi diventa un
condominio, alcuni sì e alcuni no, mantenendo alcuni pubblici e
alcuni privati, è stata una scelta scellerata, a mio avviso, perché
questo poi crea delle problematiche anche nella formazione della
volontà del condominio sempre complicate, complesse, qualche volte
addirittura irrisolvibili, crea quasi dei mostri giuridici e questo
è un tema che è molto importante ma ha una valenza soprattutto
politica più che tecnica naturalmente perché questi errori sono
stati fatti, sarebbe bene non ripeterli, sarebbe bene assumere
delle politiche in materia di edilizia residenziale pubblica ben
delineate, precise, per evitare proprio queste dinamiche.
Adesso con questa situazione del 110 percento di
riqualificazione energetica, di maggioranze ridotte, queste
problematiche questi nodi vengono al pettine, queste problematiche
emergono a maggior ragione. Per questo la nostra domanda era anche
quella di "è stata condivisa con il Governo questa linea di
condotta?", perché, per esempio, all'interno di un'assemblea,
quando si delibera, molto spesso non è tanto e solo quello che si
vota, ma è anche quello che si dice che si voterà che conta molto,
perché gli altri condomini possono essere incentivati o meno a fare
delle opere a seconda dell'atteggiamento magari di un ente come
ARER che molto spesso ha molti millesimi all'interno di un
condominio. Questo è un tema molto importante e sono certo abbia
una valenza non solo tecnica ma anche politica. È per questo che
nelle politiche di questo genere, abitative e di tutela del
patrimonio immobiliare pubblico, si debba avere una linea di
condotta molto chiara, una progettualità, un'idea di dove si vuole
andare e sicuramente cercare di porre rimedio a quello che è stato
fatto in modo sconclusionato a volte per cercare di evitare di
ripetere errori che poi hanno delle ripercussioni importantissime,
quali queste, perché non riqualificare un patrimonio immobiliare è
sicuramente un danno per il patrimonio pubblico, così com'è un
danno per i privati, che, malgrado loro, si trovano ad abitare in
questi condomini misti che molto spesso rimangono bloccati e
ostaggio di sé stessi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK