Consiglio Regionale della Valle d'Aosta - Oggetto del Consiglio n. 2444 del 24 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2444 del 24 gennaio 2007 - Resoconto
OGGETTO N. 2444/XII - Richiesta del Comune di Noasca di
distacco dalla Regione Piemonte e di aggregazione alla Regione
Valle d'Aosta. (Approvazione di ordine del giorno)
Presidente
- Faccio presente che qui si voterà
sull'ordine del giorno allegato alla documentazione che vi è stata
distribuita.
La parola al Consigliere Cesal.
Cesal (UV)
- Era per riferire che la I Commissione, nel
corso di una delle sue ultime riunioni, ha approvato all'unanimità
un ordine del giorno che ha deciso di presentare al Consiglio
regionale, in cui si chiede di rinviare la discussione sulla
problematica concernente la richiesta di annessione del Comune di
Noasca alla Regione Valle d'Aosta, in attesa delle decisioni
assunte dalla Corte costituzionale in merito al ricorso che è stato
presentato da questa Regione e che dovrebbe approdare alla Corte
costituzionale nel corso dei prossimi mesi.
In attesa di questo si decide di rinviare la discussione, c'è un
accordo da parte di tutte le forze politiche di non entrare nel
merito riguardante l'annessione del Comune di Noasca, di votare
questo ordine del giorno; dopodiché, a seguito delle risultanze
della Corte costituzionale, si procederà o non si procederà in
merito a tale questione che è una questione di principio legata a
profili di legittimità costituzionale.
Presidente
- Dichiaro aperta la discussione generale.
La parola al Presidente della Regione, Caveri.
Caveri (UV)
- Credo che possa essere accolta questa
specie di sospensiva, tenendo conto che ieri il Consiglio regionale
del Piemonte su 55 voti presenti, 38 voti favorevoli, 9 contrari e
7 astenuti - fra l'altro con un'assoluta compattezza del
Centro-Sinistra - ha votato contro il trasferimento e l'annessione
di Noasca alla Valle d'Aosta, esprimendosi nel merito diversamente
da quanto faremo, noi, oggi.
L'unica cosa che mi permetto di dire è che, nel ritenere questo
ordine del giorno saggio, si dia mandato al Presidente del
Consiglio regionale di comunicare questa scelta del Consiglio
regionale della Valle d'Aosta di soprassedere ad una decisione,
affinché il Governo sappia che il Consiglio regionale decide quel
che ha deciso, cioè che il Governo sappia che non si risponde in
questo momento per pigrizia o per inerzia, ma per una precisa
volontà politica scaturente dall'attesa del contenzioso
costituzionale; quindi, senza metterlo nell'articolato, si potrebbe
dare per inteso che questo tipo di comunicazione dell'avvenuta
approvazione di questo ordine del giorno debba essere comunicato al
Ministro competente, credo il Ministro Lanzillotta, per far vedere
che non siamo inerti, ma che questo ordine del giorno è una
decisione attiva a supporto del contenzioso costituzionale.
Presidente
- La parola al Consigliere Bortot.
Bortot (Arc-VA)
- Vale l'impegno preso, non c'è alcun
problema a dare questo mandato al Presidente di effettuare questa
comunicazione, almeno per quanto riguarda il nostro gruppo.
Presidente
- Dichiaro chiusa la discussione generale.
Pongo in votazione l'ordine del giorno:
Ordine del giorno
Il Consiglio regionale
Vista la nota in data 11 dicembre 2006 con cui il Presidente
della Regione trasmette la richiesta del Ministro per gli Affari
regionali e le Autonomie locali volta all'acquisizione del parere
del Consiglio regionale, ai sensi dell'articolo 132, secondo comma,
della Costituzione, sullo schema di disegno di legge costituzionale
che sancisce il distacco-aggregazione del Comune di Noasca;
Rilevato che, con ricorso notificato in data 27 luglio 2006,
la Regione Valle d'Aosta ha sollevato il conflitto di attribuzione
nei confronti dello Stato, innanzi alla Corte Costituzionale, non
ritenendo tra l'altro applicabile alla Regione Valle d'Aosta la
disciplina prevista dall'articolo 132, secondo comma, della
Costituzione, in quanto la medesima è derogata dal disposto
dell'articolo 1, secondo comma, dello Statuto speciale, recante la
definizione del territorio regionale;
Condividendo le motivazioni addotte nel ricorso presentato
dalla Regione Valle d'Aosta;
Decide
di non esprimersi, ai sensi dell'articolo 132, secondo comma,
della Costituzione, sullo schema di disegno di legge costituzionale
concernente "Distacco del Comune di Noasca dalla Regione Piemonte e
sull'aggregazione alla Regione Valle d'Aosta ai sensi dell'articolo
132, secondo comma, della Costituzione", in attesa della pronuncia
della Corte Costituzionale in ordine al ricorso di cui in
premessa.
F.to: Cesal - Viérin Marco - Salzone - Maquignaz - Ferraris -
Bortot - Sandri - Ottoz
Consiglieri presenti, votanti e favorevoli: 25
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK