Consiglio Regionale della Valle d'Aosta - Oggetto del Consiglio n. 117 del 29 settembre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 117 del 29 settembre 1993 - Resoconto
OGGETTO N. 117/X - Completamento del progetto per il
collegamento ferro­viario fra Pila e Cogne. (Interpellanza)
Interpellanza - Preso atto delle richieste provenienti dal
Comune di Cogne non­ché dalla popolazione interessata allo sviluppo
turistico, sociale ed economico del Comune stesso;
il sottoscritto Consigliere regionale
interpella
la Giunta regionale e gli Assessori competenti per sapere:
1) i tempi entro i quali sarà terminato il progetto concernente
il collegamento tramite trenino di Cogne con Pila;
2) i motivi che hanno impedito fino ad oggi la realizzazione del
progetto stesso e quali sono gli intendimenti che la Giunta
re­gionale intende mettere in atto per superare le difficoltà che
vengono incontrate;
3) se sono stati acquisiti i terreni necessari alla
realizzazione della iniziativa.
F.to:Rini.
Presidente -
Ha chiesto la parola il Consigliere
Rini.
Rini (DC) -
Vorrei solo spiegare i motivi che mi
hanno spinto a presentare questa interpellanza.
Secondo me il collegamento ferroviario Plan Praz - Cogne non ha
solo una grande importanza per la funzione turistica delle stazioni
sciistiche di Cogne e di Pila, rendendole dal punto di vista
dell'offerta turistica complementari l'una dell'altra, ma anche dal
punto di vista della viabilità stessa per Cogne. Infatti questo
collegamento potrebbe essere una via di comunicazione alternativa,
considerate le continue interruzioni della strada di Cogne, causate
dalle avversità atmosferiche e dalla caduta di slavine e
valanghe.
Su questo argomento sono già state presentate diverse
interpel­lanze, l'ultima delle quali in data 6 aprile 1993, e in
quella oc­casione l'Assessore aveva garantito che il progetto della
intera opera sarebbe stato consegnato all'inizio di maggio, per
essere poi trasmesso al Ministero dei trasporti.
Siamo ormai a fine settembre e sembra che il progetto non sia
ancora definito. Vorrei quindi una risposta all'interpellanza e, se
possibile, sapere approssimativamente in che anno l'opera potrebbe
essere ultimata.
Presidente -
Ha chiesto la parola l'Assessore
all'ambiente, territorio e tra­sporti, Riccarand.
Riccarand (VA) -
La domanda era: quando sarà
terminato il progetto? Non parlo dell'opera perché è assolutamente
impossibile al momento attuale fare delle previsioni.
Per quanto riguarda il progetto, è già stato consegnato il
pro­getto globale da parte del progettista, ing. Devoti, in data 11
maggio 1993 ed è stato trasmesso al Ministero dei trasporti il 27
maggio 1993. Su questo progetto globale si è svolta una riunione a
Roma il 28 luglio, nel corso della quale la società che dovrebbe
costruire il materiale rotabile, la Firema, ha presen­tato ed
illustrato gli elaborati esecutivi dei locomotori e del materiale
rotabile. C'è stata poi una seconda riunione alla fine della scorsa
settimana (proprio nei giorni dell'alluvione) a Co­gne, in cui
tutta la Commissione del Ministero dei trasporti è venuta a Cogne
per esaminare questo progetto e per fare un sopralluogo. Fra
l'altro i membri della commissione hanno po­tuto tornare ad Aosta
proprio utilizzando il trenino, che è stato messo in funzione per
questo tipo di sopralluogo, altrimenti non avrebbero potuto tornare
a Roma.
A conclusione della riunione di Cogne la commissione ha chie­sto
un'ulteriore documentazione concernente una carrozza per i
disabili, un piano di soccorso, l'eliminazione delle barriere
ar­chitettoniche nelle stazioni e nei punti di accesso al
treno.
Per quanto concerne la linea di alimentazione c'è un problema
molto delicato, perché ci sono tratti in galleria e tratti in
aper­to. La commissione non autorizza un'alimentazione elettrica in
galleria per questioni di sicurezza, per cui bisogna utilizzare un
locomotore di tipo bimodale, con alimentazione sia a batteria sia
ad energia elettrica, di un tipo che è già stato usato per la
costruzione delle gallerie di servizio nel traforo della
Manica.
Questi ulteriori adempimenti che sono stati richiesti dalla
commissione richiederanno una elaborazione di circa un paio di
mesi, dopo di che l'iter progettuale dovrebbe essere concluso e la
commissione dovrebbe esprimere il nulla osta.
Se verrà ottenuto il nulla osta, ci saranno poi ulteriori
adem­pimenti; il progetto è un progetto nuovo e deve essere
sottopo­sto al VIA.
Bisogna poi procedere agli appalti dei vari lotti. C'è un terzo
lotto di costruzione da Charemoz a Plan Praz, e ci sono poi tutti
gli impianti da realizzare: impianti elettrici, impianti di
ventilazione, impianti di illuminazione, impianti di
telecon­trollo. Inoltre, c'è un problema di acquisizione dei
terreni, su cui deve passare la ferrovia nel tratto fra Charemoz a
Plan Praz, terreni che sono di privati e che devono essere o
acquisiti o espropriati.
Quindi, per quanto riguarda l'aspetto progettuale, ormai il
pro­getto globale c'è e alcune integrazioni che sono state
richieste saranno fornite in tempi brevi. Rimane tutto il problema
di avere il nulla osta e poi di riuscire a programmare i tempi di
realizzazione ed anche ad individuare le risorse per realizzare
un'opera che non sarà certo di poco costo.
Presidente -
Ha chiesto la parola il Consigliere
Rini.
Rini (DC) -
Ringrazio l'Assessore, spero che
quanto ha detto corrisponda al vero e non si debba fra qualche
tempo ritornare sull'argomento. Lo invito a seguire in particolare
questo problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK