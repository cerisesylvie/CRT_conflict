Consiglio Regionale della Valle d'Aosta - Oggetto del Consiglio n. 2551 del 11 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2551 del 11 gennaio 2017 - Resoconto
OGGETTO N. 2551/XIV - Approvazione di mozione: "Impegno a
riferire alla competente Commissione consiliare in merito al
contenzioso in atto tra Trenitalia e la Regione".
Rosset (Presidente) -
Punto n. 25 dell'ordine del giorno.
Ha chiesto la parola il Consigliere Gerandin; ne ha facoltà.
Gerandin (GM) -
Questa mozione nasce da una precedente
risoluzione, presentata il 29 novembre 2016, in cui si chiedeva di
fare il punto sul contenzioso con Trenitalia. Nelle premesse si
diceva che si era a conoscenza dei rapporti tesi con Trenitalia e
che forse non si evidenziavano nel senso giusto: si parlava di un
atto di citazione con la richiesta di 40 milioni alla Regione Valle
d'Aosta, da parte di Trenitalia, per un contenzioso pregresso
legato agli anni 2011/2015. In quell'occasione non ci fu
discussione, anche perché l'Assessore ci rispose che non vi era
alcun atto di citazione, non vi era nessun decreto ingiuntivo e,
sempre in quell'occasione, io dissi all'Assessore che probabilmente
avrei dovuto cambiare informatori, in quanto non così ben
informato.
Ora apprendiamo da parte degli organi di stampa e da
comunicazioni ufficiali della Regione che, in data 23 dicembre
2016, la Regione ha ricevuto un decreto ingiuntivo concesso dal
tribunale di Roma, in cui si chiede quella fatidica cifra di 40
milioni per mancati pagamenti di fatture negli anni 2011/2015. Già
all'epoca noi non avevamo assolutamente intenzione di trasformarci
in un tribunale per capire chi aveva torto e chi aveva ragione, ma
si voleva semplicemente capire, tenuto conto che i contenziosi con
Trenitalia sono datati nel tempo e che ce ne sono stati di ogni
sorta, qual era la situazione reale.
Assessore, io dico che ci sono risposte che possono essere
perfette dal punto di vista giuridico ma quanto mai inopportune,
anche perché lei, all'epoca, quando ci rispose questo, era
perfettamente a conoscenza di tale contenzioso, non era solamente
arrivato l'atto ingiuntivo. Ora io dico: tenuto conto della sua
posizione e dell'esperienza che ha maturato in ambito politico e
amministrativo, sarebbe stato anche probabilmente opportuno ed
educato da parte sua dire che probabilmente avete sbagliato il
termine, poiché il decreto ingiuntivo non c'era in quanto il
tribunale non lo aveva ancora emesso, ma c'era un contenzioso in
cui si contestavano alla Regione 40 milioni.
L'intenzione della mozione era semplicemente questa: di avere le
carte stavolta, perché di lei non ci fidiamo più, vogliamo leggere
le carte, vedere come sono questi contenziosi, fino a dove, per che
importi e quando sono stati contestati. Era quindi per chiedere
semplicemente questo: che in Commissione si abbia tutta la
documentazione in merito perché, a fronte di una risposta che
politicamente io dico anche corretta, come opportunità
assolutamente non è coerente con il ruolo da lei ricoperto.
Presidente -
Non ci sono richieste di intervento,
pertanto dichiaro chiusa la discussione generale. Ha chiesto la
parola l'Assessore Marguerettaz; ne ha facoltà.
Marguerettaz (UV) -
Solo per onore di verità, mi permetto
di leggere quanto stenografato nella risposta precedente, perché il
collega Gerandin ha letto la prima parte di quanto detto. "Ho avuto
modo di dire al collega" - e mi riferivo al collega Cognetta,
perché mi aveva fatto le domande durante la discussione del
bilancio riferendosi ai 40 milioni, quindi non è un tema non
conosciuto, il collega Cognetta mi ha fatto proprio questa domanda
che è a verbale, e io gli ho risposto - "che sussistono ovviamente
tutti i problemi che sussistevano l'anno scorso, due anni fa:
Trenitalia ha delle richieste per il servizio che sono di un certo
importo, noi cerchiamo di applicare il contratto e ci sono delle
differenze". Collega Gerandin, non c'è pertanto alcun danno, c'è
una differenza tra il valore del corrispettivo preteso da
Trenitalia e le fatture che emettiamo. Non è quindi escluso - come
ho avuto modo di dire al collega Cognetta - che ci sarà una
vertenza su questa differenza e, nel momento in cui arriverà, io
non ho alcun problema a venire in Commissione. Oggi non vengo in
Commissione ma votiamo a favore, nel senso che appena arriverà, se
arriverà, verremo a rispondere. Lei prima parlava anche dei
bimodali... mi faccia solo la gentilezza di dire che non solo ho
anticipato che era possibile un contenzioso, ma che ero totalmente
disponibile a venire in Commissione. La cosa più interessante che
potrà esserci in Commissione, fermo restando che sono dati
sensibili, è che potrei produrre l'atto di citazione in opposizione
al decreto ingiuntivo dove c'è tutto il ragionamento in modo
puntuale e dettagliato. Se vogliamo votarla, noi la votiamo a
favore; comunque, appena mi chiamate, vengo con la documentazione
del caso.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Allora abbiamo solo anticipato la sua
convocazione in Commissione. Ci farà assolutamente molto piacere se
ci presenterà anche la documentazione delle vostre controdeduzioni.
Noi comunque saremo sicuramente a fianco dell'azione del Governo,
perché non vogliamo legittimare alcuna richiesta di un esborso
supplementare.
L'unica cosa che volevo aggiungere è che dell'importo non si era
mai parlato: c'è un Vangelo in merito alle problematiche che
sussistono con Trenitalia, sicuramente c'è di tutto e di più, però
la quantificazione non è mai stata data, l'abbiamo appresa con un
po' di stupore dagli organi di informazione. Quaranta milioni sono
comunque una bella cifra, anche per il bilancio regionale. Torno a
dire: saremo a fianco della battaglia che vorrà fare per evitare
questo esborso, però siamo assolutamente curiosi di avere questa
documentazione e di sentirla in merito in Commissione.
Presidente -
Altri interventi per dichiarazione di voto?
Non ci sono altri interventi, mettiamo in votazione. Dichiaro
aperta la votazione. La votazione è chiusa.
Presenti: 34
Votanti           
: 34
Favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK