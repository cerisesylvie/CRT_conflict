Consiglio Regionale della Valle d'Aosta - Oggetto del Consiglio n. 205 del 23 ottobre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 205 del 23 ottobre 2013 - Resoconto
OGGETTO N. 205/XIV - Disegno di legge: "Modalità gestionali,
organizzative e di funzionamento dell'Istituto Zooprofilattico
Sperimentale del Piemonte, della Liguria e della Valle d'Aosta.
Abrogazione della legge regionale 13 luglio 2001, n. 11".
Presidente
- Ricordo che siamo in discussione sulla
legge...no, scusate, c'è la relazione del collega Restano. Ha la
parola.
Restano (UV)
- Grazie Presidente.
Allora, discutiamo del disegno di legge regionale n. 2,
"Modalità gestionali, organizzative e di funzionamento
dell'Istituto Zooprofilattico Sperimentale del Piemonte, della
Liguria e della Valle d'Aosta" e della contestuale abrogazione
della legge regionale 13 luglio 2001, n. 11. Voglio preliminarmente
rappresentare che il presente disegno di legge è stato esaminato
dalla V Commissione il 10 ottobre scorso, previa audizione
dell'Assessore competente e del Dirigente regionale Ruffier Mauro,
ed è stato approvato all'unanimità. Ringrazio quindi la commissione
per il proficuo lavoro e per il confronto diretto e leale che
abbiamo avuto nel corso dei lavori.
L'Istituto Zooprofilattico Sperimentale del Piemonte, della
Liguria e della Valle d'Aosta ha la sua sede centrale a Torino, in
via Bologna, ed opera sul territorio da cento anni. Si occupa di
ricerca, progettazione, realizzazione e fornitura di servizi per
presidiare, monitorare e garantire la salute pubblica attraverso la
sicurezza alimentare, la sanità ed il benessere animale. L'Istituto
pone massima attenzione ai bisogni generali e specifici di salute
pubblica delle Regioni di competenza, per soddisfare, attraverso il
costante monitoraggio epidemiologico, l'attendibilità di diagnosi,
di assistenza con interventi specifici, nonché il miglioramento
delle professionalità degli organismi preposti all'attività di
sicurezza alimentare, di sanità e benessere animale e di
analisi.
Presidente
- Colleghi, un po' di silenzio, non si riesce
a seguire...
Restano (UV)
- L'Istituto Sperimentale dispone di una
sede centrale e di dieci sedi periferiche, di cui una nella nostra
regione, in località Amérique a Quart. La sede valdostana, a
partire dal '99, è stata riconosciuta quale centro di referenza
nazionale per le malattie degli animali selvatici. Le attività
svolte presso il centro sono: la diagnosi delle malattie degli
animali alpini e sviluppo di tecniche diagnostiche applicabili e
fruibili per gli animali selvatici (patologie emergenti, patologie
riemergenti, patologie frequentemente riscontrate, zoonosi dei
selvatici trasmissibili agli animali domestici e all'uomo); la
prevenzione sanitaria (monitoraggio e sorveglianza dei patogeni nei
"reservoir"
selvatici ed analisi dei focolai epidemici,
monitoraggio e sorveglianza su scala nazionale della gestione delle
emergenze sanitarie, integrazione della sorveglianza sanitaria
umana, veterinaria e della sorveglianza delle infezioni degli
animali selvatici). A tale proposito, direi che questa attività è
ben collocata in Valle d'Aosta, in quanto questo centro si trova
dove ha sede un Parco nazionale tra i più importanti d'Italia e in
un importante Parco regionale, e quindi può espletare al meglio le
sue funzioni e lo sta dimostrando con la sua attività, anche per
quanto riguarda il monitoraggio del Cesio, cui questa mattina è
stato fatto riferimento in questa sala. La gestione sanità si
occupa anche di gestione sanitaria e della ricerca scientifica.
Presso gli altri dieci centri viene svolta la seguente attività:
analisi per il controllo di alimenti di origine animale e vegetale;
analisi e supporto tecnico e scientifico per l'eradicazione delle
malattie degli animali domestici; supporto tecnico-scientifico per
la farmaco-vigilanza; analisi e supporto tecnico-scientifico in
materia di igiene degli allevamenti e delle produzioni zootecniche,
nonché di miglioramento delle produzioni animali; sorveglianza
epidemiologica, formazione del personale specializzato nel campo
della sanità animale e della sicurezza alimentare in Italia e
all'estero e, in ultimo, la realizzazione di ricerche per lo
sviluppo delle conoscenze nel settore dell'igiene, della sanità
veterinaria e della sicurezza alimentare. Per lo svolgimento di
tali attività sono occupati quattrocento professionisti, sette di
questi lavorano e vivono in Valle d'Aosta. Devo far notare che i
lavoratori sul territorio nazionale lavorano in sinergia con il
laboratorio di Aosta e quindi eseguono queste azioni anche per
l'Unità sanitaria locale della Valle d'Aosta.
L'entrata in vigore del decreto 28 giugno 2012 n. 106,
"Riorganizzazione degli enti vigilati dal Ministero della salute, a
norma dell'articolo 2 della legge 4 novembre 2010, n. 183", prevede
il riordino degli Istituti Zooprofilattici Sperimentali; richiede,
quindi, l'approvazione in leggi regionali per l'adeguamento della
vigente disciplina degli Istituti alle nuove norme. Risulta
pertanto indispensabile che le leggi regionali, disciplinanti il
funzionamento dei singoli istituti, siano aggiornate, nel rispetto
delle nuove disposizioni statali. La Regione Valle d'Aosta deve
pertanto procedere ad una modifica o sostituzione della legge
regionale 13 luglio 2001 n. 11, con la quale era stato approvato un
accordo interregionale in materia di funzionamento dell'Istituto
Zooprofilattico.
Il presente disegno di legge regionale approva un accordo fra
tre Regioni: Valle d'Aosta, Piemonte e Liguria, la cui entrata in
vigore è subordinata all'approvazione dell'ultima delle tre leggi
regionali. Detto accordo è stato formulato e condiviso da un gruppo
di lavoro composto da rappresentanti delle tre Regioni, approvato
dagli Assessori regionali alla sanità durante l'incontro del 20
maggio 2013, tenutosi in Piemonte, ed ha ottenuto l'assenso del
Ministero della salute. La norma proposta è composta da 4 articoli:
l'articolo 1 prevede l'approvazione dell'accordo allegato;
l'articolo 2 reca l'abrogazione della precedente normativa;
l'articolo 3 prevede che gli organi d'istituto, in carica alla data
di entrata in vigore della legge regionale, continuino ad espletare
le loro funzioni fino all'insediamento dei nuovi organi
dell'istituto, nominati con le modalità stabilite dal nuovo
accordo; l'articolo 4 reca la dichiarazione d'urgenza.
Il testo dell'accordo, di cui all'allegato, è composto di 17
articoli.
L'articolo 1 definisce che l'istituto garantisce gratuitamente
alle Aziende sanitarie locali, secondo le indicazioni della
programmazione regionale, le prestazioni e la collaborazione
necessarie all'espletamento dell'attività a tutela della sanità
umana, della sanità e del benessere animale, della sicurezza
alimentare e dell'igiene delle produzioni zootecniche. Stabilisce
che l'istituto è tenuto, in via ordinaria, ad assicurare le
funzioni previste dal D.M. 190 del '94, elencandole nel dettaglio.
Permette altresì all'istituto la possibilità di associarsi ad altri
istituti, per la produzione ed emissione in commercio di medicinali
necessari per la sanità pubblica veterinaria e, nello stesso tempo,
concede la possibilità di convenzionarsi per svolgere attività di
supporto tecnico-scientifico ai corsi di laurea in Medicina
veterinaria nelle scuole di specializzazione e nei dottorati e nei
master. Introduce l'opportunità per l'istituto di stipulare
convenzioni o contratti di consulenza per la fornitura di servizi e
per l'erogazione di prestazioni ad enti, associazioni pubbliche e
private. Tale attività viene regolamentata nel successivo articolo
16, dove viene indicato che con tali contratti non venga recato
pregiudizio alle attività istituzionali, siano adottate le misure
necessarie ad evitare conflitti di interesse, non si ingenerino
indebiti vantaggi per i soggetti contraenti, e sia assicurata una
gestione contabile-amministrativa separata da quella ordinaria
dell'istituto. Per le prestazioni regolate a titolo oneroso, si fa
riferimento al tariffario appositamente predisposto dalla Regione
Piemonte, capofila, d'intesa con le Regioni Liguria e Valle
d'Aosta.
L'articolo 2 ribadisce che l'istituto ha personalità giuridica
di diritto pubblico ed è dotato di autonomia amministrativa
gestionale e tecnica, ed elenca gli organi dell'ente.
L'articolo 3 disciplina il consiglio di amministrazione
dell'istituto definendone la composizione e, a tal proposito,
segnalo la riduzione da 5 a 4 del numero dei componenti del
consiglio di amministrazione; definisce i requisiti dei componenti,
ed introduce quindi l'obbligatorietà della laurea magistrale in
luogo dell'esperienza nel settore, la sua durata (riduzione da 5 a
4 anni), e gli aspetti legati al suo funzionamento, nonché
l'incompatibilità e le cause di cessazione della carica dei
consiglieri; con le relative modalità di contestazione degli
interessati.
Si prosegue con l'articolo 4 che elenca le attribuzioni al
funzionamento del consiglio di amministrazione.
Il successivo articolo 5 prevede i casi di scioglimento del
consiglio. Rispetto al regolamento precedente, introduce lo
scioglimento del consiglio in caso di: grave irregolarità
nell'amministrazione, ovvero gravi e reiterate violazioni di
disposizioni di legge o statutarie; nel caso di chiusura del conto
economico con una perdita superiore al 20 percento del patrimonio
per due esercizi consecutivi; impossibilità di funzionamento degli
organi di amministrazione e gestione, o situazioni che
compromettono il regolare funzionamento dell'istituto. Direi che
introduce un concetto molto importante, quello di responsabilizzare
chi sta a capo dell'istituto, che tanto viene evocato nelle
Assemblee legislative. Con il provvedimento di scioglimento del
consiglio, decade il direttore generale e viene nominato, di
concerto con i Presidenti delle Regioni Liguria e Valle d'Aosta, e
d'intesa con il Ministro della salute, un Commissario
straordinario, con il compito di rimuovere le irregolarità e sanare
la situazione di passività, fino alla ricostituzione degli ordinari
organi di amministrazione.
Gli articoli 6, 7 e 8 trattano della nomina del direttore
generale e del suo rapporto di lavoro. La novità è che il direttore
generale è scelto tra persone munite di diploma di laurea
magistrale o equivalente, e di comprovata esperienza, almeno
quinquennale, nell'ambito della sanità pubblica veterinaria
nazionale ed internazionale e della sicurezza degli alimenti. Il
rapporto di lavoro del direttore generale è esclusivo e regolato da
contratto quinquennale di diritto privato, rinnovabile una sola
volta. Il precedente regolamento prevedeva un contratto triennale
senza vincoli di rinnovi.
L'articolo 9 tratta delle nomine del direttore amministrativo e
sanitario, nonché delle loro competenze. L'unica novità di rilievo
è la definizione del compenso che passa dal 70 percento all'80
percento di quello del direttore generale.
Il successivo articolo 10 disciplina il collegio dei revisori
dei conti e ne prevede la composizione, la durata, le funzioni, il
corrispettivo spettante ai revisori e, soprattutto, ne prevede la
riduzione dei componenti: da 5 a 3 membri.
L'articolo 11 prevede la costituzione dell'osservatorio
epidemiologico veterinario (una novità) e dispone che lo stesso
svolga anche l'analisi del rischio, a supporto delle decisioni di
sanità pubblica e delle attività di programmazione di competenza
delle Regioni.
Il successivo articolo 12 introduce il decentramento delle
attività istituzionali attraverso l'organizzazione di apposite
sezioni periferiche. L'organizzazione interna ed il funzionamento
dell'istituto sono stabiliti nel rispetto dei principi di cui al
decreto legislativo 106/2012, dal regolamento per l'ordinamento
interno dei servizi dell'istituto, prevedendo la riorganizzazione
degli uffici dirigenziali mediante la loro riduzione, nonché
l'eliminazione delle duplicazioni organizzative esistenti, la
gestione unitaria del personale e dei servizi comuni, la
riorganizzazione degli uffici con funzioni ispettive e di
controllo, la riduzione degli organismi di analisi, consulenze e
studi di elevata specializzazione, la razionalizzazione delle
dotazioni organiche, in modo da assicurare che il personale
utilizzato per le funzioni relative alla gestione delle risorse
umane, ai sistemi informativi, ai servizi manutentivi e logistici,
agli affari generali, provveditorato e contabilità, non ecceda
comunque il 15 percento delle risorse umane complessivamente
utilizzate.
In sintesi, ritengo che con questa nuova norma si tenda in
maniera diretta e inequivocabile al raggiungimento di quei principi
di semplificazione, snellimento dell'organizzazione della struttura
amministrativa dell'istituto perseguendo inoltre gli obiettivi di
efficacia, efficienza ed economicità del servizio proposto,
tendendo quindi a migliorare la qualità delle prestazioni ed a
garantirla nel tempo attraverso forme di accreditamento delle
prestazioni erogate.
Si dà atto che dalle ore 17,17 presiede il Vicepresidente
André Lanièce.
Lanièce (Presidente)
- Grazie. Dichiaro aperta la
discussione generale. C'è qualche collega che intende prendere la
parola? Non vi sono richieste d'intervento? Sì, ha chiesto la
parola la collega Consigliera Patrizia Morelli, ne ha la
facoltà.
Morelli (ALPE)
- Merci Président.
Credo che ci sia poco da aggiungere all'ampia e articolata
relazione del collega Restano. L'analisi di questo disegno di
legge, in V Commissione, è stata approfondita, è stata
assolutamente serena: c'è stato modo di confrontarsi sia con
l'Assessore che con il responsabile, dottor Mauro Ruffier e, come è
già stato ricordato dal relatore, è in virtù del decreto
legislativo 106 del 2012, che riordina gli Istituti Zooprofilattici
Sperimentali, che oggi - come ha già fatto la Regione Liguria, come
sta facendo il Piemonte - affrontiamo la norma per adeguare il
nostro ordinamento regionale a tale decreto.
La nostra Regione ha avuto una sede autonoma per l'istituto fino
al 1994 e, in seguito, si è raggiunto un accordo interregionale che
ha portato sicuramente dei benefici, sia in termine di gestione,
che in termine di ampliamento delle competenze, della ricerca di
questo istituto. La nostra Regione - è stato ricordato - è sede di
un centro di eccellenza che fa capo all'Istituto Zooprofilattico,
un centro che è riferimento nazionale, e non solo, per le malattie
degli animali selvatici, il CERMAS, che collabora con l'OIE di
Parigi, organismo veterinario mondiale dell'Organizzazione Mondiale
della Sanità, e quindi un centro importante di riferimento, sia a
livello nazionale che internazionale, che forse varrebbe la pena di
segnalare meglio all'interno del sito dell'Istituto
Zooprofilattico, dove vi è giusto un riferimento veloce,
en
passant
, riguardo a questo centro...quanto meno, forse,
meriterebbe qualche dato identificativo e, quanto meno,
l'indicazione della sede.
Il nostro parere, in Commissione, era già stato un parere
positivo perché non vedevamo nessun elemento ostativo
all'approvazione di questo disegno di legge, parere che
riconfermiamo adesso, in sede di discussione in aula.
Presidente
- Grazie. C'è qualche altro collega...ha
chiesto la parola il collega Fabbri, ne ha la facoltà.
Fabbri (UVP)
- Sì, grazie Presidente.
Non mi resta che confermare quanto è stato detto dalla collega,
signora Morelli, confermare che c'è stata un'analisi profonda,
attenta, di queste modifiche della legge, condivisa da tutta la
commissione; anche qui è stato...come possiamo dire? un motivo
d'orgoglio, un fiore all'occhiello della sanità valdostana l'avere
confermato una sede dell'istituto nella nostra regione, con così
ampio e approfondito studio su quella che è una nostra prerogativa,
cioè quelle che sono le specie di animali selvatiche, e mi pare
importante il fatto che nel consiglio di amministrazione siamo
rappresentati dal dottor Ruffier.
Per tutti questi motivi, non mi resta che annunciare la nostra
disponibilità ad accettare questa modifica di legge. Grazie.
Presidente
- Grazie. Qualcun'altro vuole prendere la
parola? Ha chiesto la parola il Consigliere Guichardaz, ne ha la
facoltà.
Guichardaz (PD-SIN.VDA)
- Solo per dichiarare il nostro
parere favorevole. È uno di quei provvedimenti sui quali non vi
sono motivazioni per esprimere un voto contrario da parte della
minoranza. Abbiamo fatto un lavoro d'analisi, l'Assessore e il
veterinario regionale hanno risposto ai nostri quesiti e ai dubbi
che abbiamo evidenziato, quindi il nostro gruppo esprime voto
favorevole.
Si dà atto che dalle ore 17,25 riassume la presidenza il
Presidente Emily Rini.
Rini (Président)
- Merci. Il n'y a pas d'autres qui
souhaitent intervenir? On peut fermer la discussion? La discussion
est fermée. A demandé la parole, pour la réplique, l'Assesseur
Fosson.
Fosson (UV)
- Merci Président.
Soltanto per ringraziare il relatore, e la V Commissione, che ha
fatto una discussione serena, un confronto sereno, ma anche molto
approfondito, di conoscenza dei problemi che questo nuovo testo di
risposta al decreto 106 - che prevedeva la riforma dello
zooprofilattico - aveva previsto...quindi solo per dire grazie, è
stato un capitolo positivo.
Il nostro Istituto Zooprofilattico, con questa nuova norma,
potrà ripartire con più efficienza, più capacità. Sono d'accordo
con il Consigliere Morelli che questa sede del CERMAS, sugli
animali selvatici, che è una nostra prerogativa, dovrebbe essere
conosciuta di più. Le assicuro che noi abbiamo cercato di farlo, in
questi anni, ma non sempre i colleghi delle due altre Regioni e i
colleghi nazionali dell'Istituto Zooprofilattico hanno accettato
questa che è sicuramente un'eccellenza. Grazie per il lavoro.
Presidente
- Grazie. Non ci sono richieste d'intervento
per dichiarazione di voto? Possiamo passare alla votazione
dell'articolato?
Mettiamo in votazione l'articolo 1. La votazione è aperta.
Possiamo chiudere la votazione. La votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Posso dare lo stesso risultato per l'articolo 2, 3 e 4, e anche
per l'allegato? Sì.
Possiamo ora mettere in votazione la legge nel suo complesso. La
votazione è aperta. Possiamo chiudere la votazione.
Presenti: 34
Votanti: 34
Favorevoli: 34
Il Consiglio approva all'unanimità.
Point 18 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK