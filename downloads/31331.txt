Consiglio Regionale della Valle d'Aosta - Oggetto del Consiglio n. 418 del 11 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 418 del 11 marzo 2009 - Resoconto
OGGETTO N. 418/XIII - Interpellanza: "Problematiche relative
alle modalità di gestione del Palazzetto del ghiaccio di
Aosta".
Interpellanza
Evidenziato che la patinoire di Aosta, importante struttura
sportiva di interesse regionale, è stata chiusa per oltre sei mesi,
per la rinuncia da parte del gerente, la Federazione italiana sport
del ghiaccio, e per l'affidamento della gestione alla società
Living sport Apd di Châtillon solo nelle ultime settimane, dopo due
appalti andati a vuoto;
Constatato che alla riapertura il Palazzetto del ghiaccio di
Aosta ha evidenziato notevoli problematiche, tra cui il guasto
totale dell'impianto di riscaldamento degli spogliatoi, con i gravi
conseguenti disservizi per i bambini e i ragazzi che praticano il
pattinaggio;
Sottolineato che non è certo questo il primo impianto
sportivo di proprietà pubblica che evidenzia grossi problemi di
gestione e di manutenzione e che sarebbe auspicabile una profonda
riflessione in merito alla gestione delle strutture sportive di
proprietà regionale o degli enti locali;
Considerato che la scelta della gestione pubblica eviterebbe
anche le procedure d'appalto, con le inevitabili complicazioni che
esse comportano;
i sottoscritti Consiglieri regionali
Interpellano
la Giunta regionale per conoscere se intenda:
1) verificare con la città di Aosta, proprietaria
dell'impianto, il percorso più rapido per tornare ad una piena
efficienza della patinoire del capoluogo regionale al servizio
dello sport, in particolare giovanile;
2) aprire un confronto con il CPEL per una riflessione sulle
modalità di gestione degli impianti sportivi regionali o degli enti
locali che abbiano una rilevanza sovracomunale;
3) verificare che le società di gestione rispettino tutti i
parametri di sicurezza nella gestione degli impianti e tutte le
norme vigenti a tutela dei propri dipendenti.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. Questa interpellanza
vuole richiamare l'attenzione sullo stadio del ghiaccio di Aosta,
cioè sulla
patinoire
regionale, in quanto svolge un ruolo
importante non solo per i praticanti della città di Aosta, che ne è
proprietaria, ma anche per gli sportivi di tanti altri comuni.
Questa struttura è rimasta per oltre sei mesi chiusa per problemi
di affidamento della gestione e nel momento in cui finalmente si è
riusciti a trovare un soggetto disponibile alla riapertura, sono
emerse numerose difficoltà fra cui il guasto totale dell'impianto
di riscaldamento degli spogliatoi, con gravi disservizi conseguenti
per chi pratica lo sport del pattinaggio, soprattutto i bambini e i
ragazzi dei corsi di apprendimento.
Vorremmo conoscere le intenzioni dell'Amministrazione regionale
in merito alla rimessa in piena efficienza di tale impianto, vista
la sua funzione sovracomunale, e soprattutto volevamo stimolare una
riflessione sulla modalità di gestione dei principali impianti
sportivi della Valle d'Aosta. Infatti questa non è la prima volta
che si sono verificate difficoltà nel recepire dei gestori per gli
impianti sportivi, pensiamo solo alle piscine, e soprattutto è nota
la difficoltà a trovare gestori che facciano una buona manutenzione
degli stabili, che garantiscano una dignitosa qualità retributiva e
contributiva per il personale, e che assicurino un buon servizio
alle tariffe richieste dagli enti proprietari.
Allora ci viene il dubbio che forse sarebbe meglio per le
strutture sportive di interesse sovracomunale o regionale,
provvedere una gestione pubblica attraverso una apposita società o
meglio attraverso una apposita agenzia, ente strumentale della
Regione e degli Enti locali, un po' sulla tipologia dell'agenzia
regionale per l'edilizia residenziale, che ha dimostrato in questi
anni una buona efficienza di gestione nel suo settore. Con la
gestione pubblica non solo si potrebbe garantire una continuità del
servizio, ma anche condizioni ottimali di manutenzione degli
impianti e corretti rapporti con i dipendenti, che non vivrebbero -
come oggi spesso accade - rapporti di lavoro di tipo precario, ma
potrebbero godere di rapporti di lavoro a tempo indeterminato.
Vogliamo sapere dall'assessore sull'efficienza dello stadio del
ghiaccio di Aosta e sul futuro della gestione degli impianti
sportivi, vogliamo conoscere i suoi intendimenti e a nome del
governo regionale.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. L'interpellanza
pone l'attenzione sul palaghiaccio di Aosta. È questa una vicenda
che avevamo già verificato in una seduta precedente del Consiglio
regionale: riguarda il consiglio comunale di Aosta. Non voglio
sottrarmi a delle responsabilità, ma delle due l'una: per tutti gli
impianti sportivi che sono stati richiesti e costruiti dai Comuni,
se poi deve intervenire la Regione, probabilmente bisognerà
immaginare di modificare tutto il sistema di finanza locale, nel
senso che non può esserci un trasferimento dove si danno una serie
di risorse e dall'altra parte si prende anche in carico. Perché qua
il discorso del palaghiaccio probabilmente è un discorso
particolare, però perché quello di Aosta è, come dire, a carico
della Regione? E con quello di Courmayeur cosa facciamo? Quello non
va bene, dobbiamo metterlo in carico a chi? Il discorso quindi è
molto complesso.
Tornando all'interpellanza, probabilmente alcune inesattezze
sono state messe. Qua si dice che ci sono degli appalti che sono
andati deserti: di appalto ce n'è stato solo uno e l'appalto non è
andato deserto. Ci sono stati due passaggi precedenti, dove è stata
verificata la possibilità dell'affidamento ai sensi di una legge
regionale, quindi questo non è stato un vero appalto. L'articolo in
questione è l'articolo 10 della legge regionale 18/2006, che
prevede che qualora la procedura di cui sopra si esaurisca senza
l'affidamento ai soggetti del mondo dello sport, trova applicazione
la normativa vigente in materia di servizi pubblici locali.
Quindi abbiamo fatto, hanno fatto al Comune di Aosta, perché
sono informazioni che lei mi chiede, ma io sono andato a cercare al
Comune di Aosta, perché è il Comune di Aosta che è responsabile,
come lei ben sa avendo fatto parte della giunta comunale di Aosta.
Non essendoci state delle società sportive che hanno aderito a
questo invito, il Comune di Aosta ha fatto una procedura di
evidenza pubblica il 17 settembre, con esito favorevole, che ha
individuato un'associazione temporanea di imprese composta dalla
società Living srl e dalla associazione sportive dilettantistica
Living Sport.
Dopo questo passaggio, riprendo anche l'altra questione:
"constatato che alla riapertura il Palazzetto del ghiaccio di Aosta
ha evidenziato notevoli problematiche", tra cui il guasto totale
dell'impianto di riscaldamento. Anche lì, probabilmente le hanno
dato delle informazioni sbagliate, perché il riscaldamento è stato
bloccato non per un guasto, ma per dei problemi con l'ENI, per la
volturazione del contratto. Quindi non è stato un guasto, come lei
lo definisce, ma è che con l'ENI - purtroppo non è solo il
palazzetto che ha dei problemi con l'ENI - hanno avuto delle
difficoltà incredibili per fare il passaggio del contratto dalla
vecchia gestione alla precedente. Anche qui il problema per
l'utente finale è lo stesso, però bisogna dare delle informazioni
corrette: non c'è stato un guasto, c'erano delle attività
manutentive che sono state fatte, previste, ordinarie, sempre dal
Comune di Aosta, perché lei mi pone la domanda, quindi non mi dica
che non eseguo diligentemente il compito, io chiedo e mi informo.
Dopodiché rispetto ai nostri intendimenti, tutto si può fare:
possiamo vedere il Comune di Aosta o gli Enti locali. Ripeto: di
problemi sugli impianti sportivi ce ne sono in tutti i sensi. Lei
nella sua premessa ha citato le piscine, ma possiamo citare i campi
di calcio o tutte le varie infrastrutture, e prima o poi può venir
fuori questo discorso dove anche in modo un po' semplicistico
diciamo: non ce la facciamo noi come Comune, ci pensi la Regione.
Ma all'atto della richiesta, le richieste sono dei Comuni e non
della Regione.
Allora come possiamo definire quello che è l'interesse regionale
o meno? Il discorso è molto ampio, io non mi sottraggo, se questo è
un ragionamento che dobbiamo fare, probabilmente facciamo anche una
cosa corretta. Già la legge 16, l'attuale legge in vigore, è in
qualche modo una chimera dove tutti cercano di farsi riconoscere di
interesse regionale una struttura, ma bisogna anche stabilire
alcuni criteri.
Mi preme darle una risposta sull'ultima domanda, "verificare che
le società di gestione rispettino tutti i parametri di sicurezza".
Anche lì, ho avuto modo di verificare con il Comune di Aosta che mi
dice: la convenzione capitolato per la gestione dello stadio
comunale del ghiaccio, e comunque tutti gli impianti sportivi
esternalizzati dal Comune di Aosta, prevedono articolati specifici
in ordine alle tematiche responsabilistiche incardinate sui gestori
di volta in volta individuati, sia con riferimento alla gestione in
sicurezza degli impianti sportivi (DM del 18 marzo 1996) sia con
riferimento al rispetto delle normative vigenti a tutela degli
eventuali dipendenti assunti dagli affidatari delle strutture.
Anche lì, lei ha fatto cenno ai dipendenti: qua c'è un articolo
specifico, che è il decreto legislativo 81/2008, in materia di
prevenzione degli infortuni e igiene sul lavoro e comunque
osservanza delle normative in materia di contratti collettivi
nazionali di lavoro vigenti nel settore; nella fattispecie dello
stadio comunale dei ghiaccio dette prescrizioni sono esplicitate
all'articolo 12 della già citata convenzione capitolato. Quindi
anche su questo abbiamo fatto una verifica e il Comune di Aosta ci
ha assicurato che questo presidio per quanto attiene la sicurezza
dei dipendenti è stato fatto.
Il tema è sicuramente di grande interesse sia per il
palaghiaccio che per gli impianti sportivi in generale e se dovesse
esserci una presa in carico della Regione di tutti questi impianti
sportivi, credo che una riflessione anche sulla finanza andrebbe
fatta.
Président
- La parole à la Conseillère Carmela
Fontana.
Fontana (PD)
- Ringrazio l'Assessore. Come al solito, non
riesco a capire perché ogni volta che faccio una interpellanza con
lui, deve sempre avere questo modo polemico nel rispondere...
(interruzione dell'Assessore Marguerettaz, fuori
microfono)
...mi lasci rispondere, io l'ho ascoltata, adesso abbia la
cortesia di lasciarmi rispondere.
Lo so che è comunale; mi sono state fatte diverse sollecitazioni
che i bambini erano al freddo, tantissime mamme mi hanno dato
questo incarico, e io ho proposto questo tema. Non sto dando la
colpa all'Assessore o alla Regione. Mi chiedevo, visto che sono
strutture che non è la prima volta che hanno questi problemi: se si
ricorda è successo sulla piscina di Aosta che all'inizio quasi
quasi mi ha riso per quello che avevo detto e successivamente
addirittura il vento ha scoperchiato il tetto.
La mia interpellanza non voleva fare polemica con nessuno, era
per vedere se c'era un modo fra Comune e Regione, anche perché lei
dice che è del Comune, ma io so che al palaghiaccio non vanno solo
i cittadini di Aosta, vanno tutti i cittadini di tutta la regione,
e mi sembra che la responsabilità sia anche nostra. Era questo
l'intento dell'interpellanza, non di accusare nessuno, ma di dare
una maggiore garanzia a tutti questi ragazzi che vanno lì, affinché
le strutture funzionino. Era indirizzata verso questo scopo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK