Consiglio Regionale della Valle d'Aosta - Oggetto del Consiglio n. 3445 del 21 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3445 del 21 marzo 2024 - Resoconto
OGGETTO N. 3445/XVI - Interpellanza: "Intenzione di estendere
l'esenzione delle terapie farmacologiche ormonali anche a quelle
non incluse nel codice di esenzione".
Bertin (Presidente) -
Con 26 Consiglieri presenti,
possiamo riprendere l'ordine del giorno. Abbiamo trattato il punto
n. 39, possiamo affrontare il punto n. 40.
Consigliere Manfrin ha facoltà.
Manfrin (LEGA VDA) -
Mi consentirà questo Consiglio di
ricordare una delle cose che spero verranno ricordate in maniera
positiva di questa Legislatura, ovvero un accordo che tutta
quest'Aula ha trovato su un'importante norma di civiltà, che è
stata sostanzialmente recepita con delibera di Giunta e che ha
permesso di approvare il contenuto di una proposta di legge che era
stata depositata, che mirava a tutelare le donne affette da
endometriosi.
Come ricorderete, c'era stato un
iter
, c'era stato il
deposito di una legge, poi una discussione, la votazione di una
risoluzione e da questa risoluzione si è originata una delibera di
Giunta regionale, la 825/2023 approvata il 25 luglio 2023.
Con questa delibera si è andati a disciplinare tutta una serie
di cose, non soltanto la parte di endometriosi, ma anche la parte
di tutela delle persone che devono farsi curare fuori dalla nostra
regione (quindi hanno un sostegno, un supporto in questo senso) e
per quanto riguarda invece l'endometriosi (quindi la tutela), si è
andati ad introdurre -e questo per merito di tutto il Consiglio -
una serie di facilitazioni per le donne che sono affette da
endometriosi.
Su questo è stato creato un codice, il codice H07, che appunto
parla di esenzione regionale dall'endometriosi ed è un codice
esenzione che copre dei medicinali (la cosiddetta pillola, tanto
per intenderci) che vengono utilizzati dalle donne che soffrono di
endometriosi per ridurre l'incidenza di questa patologia e per
avere un sollievo rispetto a questi dolori.
Non entrerò ovviamente nei particolari - mi consentirà,
Assessore - ma credo che lei conosca approfonditamente la
questione.
Che cosa accade? Accade che fra quanto approvato nella delibera
di Giunta, quando si parla della parte di esenzione, viene scritto
che la terapia adeguata è effettuata dallo specialista in
ginecologia ed ostetricia dell'Azienda USL della Valle d'Aosta o
del centro endometriosi dell'Azienda medesima, che è tenuta ad
indicare il farmaco prescelto di maggiore efficacia che sarà
fornito dall'Azienda USL nella confezione meno onerosa fra quelle a
disposizione: una disposizione assolutamente legittima.
C'è un piccolo problema però, che è quello della prescrizione,
cioè l'indicazione dell'Azienda USL del farmaco prescelto. In
quest'indicazione, qual è la criticità che troviamo? Il fatto che
sul mercato esistano numerosi prodotti similari, che hanno lo
stesso effetto ma che sono fatti con principi attivi diversi, e
questi prodotti, che sono fatti con principi attivi diversi,
possono, e sicuramente debbono, rispettare quella che sarà la
disposizione che è inserita nella delibera, ovvero la fornitura
nella confezione meno onerosa fra quelle a disposizione, che è
assolutamente corretta; però si è creato un problema dove per
esempio esistono delle terapie che vengono date da ginecologi che
prescrivono un determinato farmaco (il nome commerciale è
Dienogest), che è diverso da questo farmaco, che ha un effetto
similare, ma, o perché la paziente si trova bene con quella
terapia, o perché la paziente ha un problema di allergia, di
intolleranza, al farmaco Dienogest, viene prescritto in
alternativa.
Come abbiamo indicato all'interno dell'interpellanza, ci sono
per esempio il drospirenone, il desogestrel o il mongestrolo
acetato- estradiolo, e sono tutte terapie che poi, alla fine,
vengono utilizzate per lo stesso scopo e principio, ma il problema
è che queste alternative non creano allergia oppure vengono
prescritte dal ginecologo da cui è in cura la paziente che soffre
di endometriosi e che appunto indica quale terapia da seguire
quella con questo farmaco.
Questo problema ha visto un suo apice ed è stato oggetto di
confronto con la struttura che si occupa proprio di endometriosi,
ma non ha trovato una sua risoluzione, perché - come dicevo prima -
questi farmaci e queste diverse terapie che possono essere
somministrate purtroppo non vengono concesse da parte della
struttura dicendo: "Per noi nella letteratura scientifica esiste il
Dienogest e solo il Dienogest e quindi la USL copre soltanto questo
farmaco".
Il problema è per esempio se una persona è allergica, o
intollerante, o non può utilizzare quel principio attivo, viene
purtroppo esclusa dal codice esenzione, quindi non beneficia di
questo codice esenzione.
Allora ecco perché riteniamo che invece le donne che soffrono di
endometriosi e purtroppo ricadono in questa stretta percentuale
(parliamo forse di un 10% delle persone che si sono rivolte alle
strutture per avere il codice esenzione), parliamo veramente di
poche persone, ma poche persone che purtroppo non possono avere una
copertura del codice esenzione su questi farmaci e su questi
principi attivi che servono non ad un capriccio, ma servono proprio
perché purtroppo chi fa uso di questi farmaci non può fare uso del
Dienogest.
Da parte della struttura, da quello che sappiamo, è stato
risposto, come dicevo prima, "La letteratura scientifica ci dice
che il farmaco indicato è questo", e questo è vero, il problema è
che esistono anche altri farmaci e se una persona è allergica a
quel farmaco, non può accedere a questo codice di esenzione.
Con quest'interpellanza, sperando di poter trovare una quadra, e
quindi dare delle risposte anche a chi si è trovato di fronte a
queste criticità (davvero assomma a poche persone, ma è un ostacolo
importante), chiediamo al Governo regionale se sia intenzione
dell'Amministrazione approfondire il tema per poter ricomprendere
anche le terapie delle utenti ad oggi non incluse nel codice
esenzione regionale purché prescritti da un professionista.
Questo crediamo che sia un passaggio fondamentale, che potrebbe
eventualmente dirimere la questione.
Presidente -
Assessore Marzi per la risposta.
Marzi (SA) -
Con la delibera di Giunta 825/2023 abbiamo
adottato l'erogazione in esenzione di farmaci alle donne affette da
endometriosi in ogni stato di gravità, questo anche grazie ad un
particolare interessamento del gruppo Lega, in particolar modo del
collega Manfrin.
Con quest'importante azione, la Valle d'Aosta si posiziona tra
le Regioni italiane più virtuose nell'attenzione alla patologia,
prevedendo l'erogazione gratuita di terapie farmacologiche
dedicate, anche in assenza di diagnosi chirurgica.
Il tema portato l'attenzione è già stato, tra l'altro, oggetto
di specifico approfondimento lo scorso 24 novembre in occasione di
un incontro organizzato dall'Assessorato e dedicato ai referenti
dell'Associazione APE endometriosi di Aosta, a cui hanno
partecipato anche i referenti dell'Azienda USL.
Nel corso dell'incontro, risultato molto proficuo, si sono
condivise con le referenti dell'Associazione necessità comunicate
da alcune pazienti sia in ordine alla necessità di disporre di
particolari farmaci per coloro che hanno allergie a certi
componenti, sia in ordine alla necessità di fare ricorso a terapie
specifiche.
L'Azienda USL si è fatta quindi carico di risolvere al meglio le
questioni affrontate, che riassumo, tenendo conto che il tenore
tecnico dell'iniziativa presuppone dover fornire alla stessa una
risposta tecnica.
I competenti servizi dell'Azienda USL hanno riferito che la
scelta di garantire la fornitura del farmaco Dienogest in regime di
servizio sanitario regionale è supportata dalla coerenza con le
disposizioni in materia.
Dienogest infatti, assieme al noretisterone Primolut-nor, è
l'unico progestinico ad avere l'indicazione registrata per il
trattamento dell'endometriosi.
A testimonianza della ragionevolezza di tale scelta, si
consideri che l'Agenzia Italiana del Farmaco, e cioè l'AIFA, ha
disposto, con decorrenza 22 febbraio 2024, la rimborsabilità del
medicinale a base di Dienogest, così come attualmente fornito
dall'Azienda USL.
La Commissione scientifica ed economica dell'AIFA, uno dei
massimi consessi del Paese in tema di medicinali, ha quindi
avvalorato la decisione precedentemente assunta dalla nostra
azienda sanitaria.
Peraltro, l'offerta di Dienogest, progestinico di quarta
generazione, consente di soddisfare l'esigenza delle donne che
soffrono di alcuni disturbi associati al noretisterone,
progestinico di uso consolidato, già rimborsato e di provata
efficacia.
Va ricordato che la gamma dei medicinali prescrivibili in regime
di servizio sanitario regionale a donne con endometriosi è stata
arricchita con l'associazione Dienogest/etinilestradiolo per
offrire coerentemente, con le evidenze disponibili, una soluzione
soddisfacente per le donne che mostrano intolleranza al trattamento
con il solo progestinico.
Ancora, in casi selezionati, la struttura complessa ostetricia e
ginecologia dell'Azienda USL ha facoltà di prescrivere dispositivi
intrauterini a base di uno specifico farmaco, il Levonorgestrel,
fornito direttamente dalla farmacia ospedaliera.
L'offerta delle terapie ormonali alle donne con endometriosi
risulta dunque adeguata, garantendo ad ogni paziente due
alternative gratuite a fronte di eventuali disturbi legati alla
terapia iniziale.
Sarà comunque cura dell'Azienda USL valutare l'opportunità di
estendere la prescrivibilità in regime di servizio sanitario
regionale ad altri medicinali, in base all'evoluzione delle
evidenze.
L'Azienda USL informa che le allergie ai progestinici sono
eventi molto rari e andrebbero indagati con le prove allergiche, in
quanto potrebbero esserci delle sensibilità che si manifestano solo
nei casi in cui vengono incrociati particolari sostanze, come ad
esempio la penicillina e le cefalosporine, per cui non risulta
prudente prescrivere un altro progestinico senza procedere prima
con i necessari ed ulteriori approfondimenti clinici.
Presidente -
Per la replica, consigliere Manfrin.
Manfrin (LEGA VDA) -
Grazie Assessore per la sua
risposta.
Credo che, un po' di riffa e un po' di raffa, probabilmente si
cerchi di andare nella stessa direzione.
Voglio prendere ovviamente la parte positiva della sua risposta,
cioè la volontà di andare nella direzione di prescrivere nuovi
farmaci a fronte delle evidenze; la parte negativa - come lei potrà
immaginare, Assessore - è che se attendiamo delle evidenze
scientifiche che ci mettono anni e decenni di sperimentazione...
poi ci sono farmaci - il collega Lucianaz lo sa - che le
sperimentazioni li passano in maniera molto rapida o forse vengono
distribuiti anche senza fare una sperimentazione o verrà
terminata... Ma, a prescindere da questo, ci sono ovviamente dei
percorsi molto lunghi per avere un via libera per un farmaco.
È chiaro che un farmaco che esiste già in commercio non può
essere sicuramente tacciato di essere un farmaco pericoloso,
dall'altra parte bisogna anche - e su questo posso assolutamente
essere d'accordo - mettere in campo un'azione di verifica, cioè il
fatto che giustamente lei dice che l'allergia al Dienogest, al
progestinico che viene prescritto, si manifesta in casi rari o in
coabitazione con i farmaci che lei ha citato, allora forse
effettivamente su quelle persone che, come dicevo prima, sono
poche, quindi non parliamo di centinaia di persone, che hanno
manifestato però questo tipo di allergia o questo tipo di
necessità, fare una campagna di verifica singola forse sarebbe
utile anche per escludere la possibilità che quest'intolleranza e
questa allergia si manifestino soltanto in coabitazione con i due
farmaci che ha citato.
Quindi, se la direzione è questa, non possiamo che essere
soddisfatti, però è chiaro che i tempi si devono accorciare, perché
dobbiamo comprendere al più presto se effettivamente questo tipo di
allergia sia solo dovuta a questa coabitazione; nel caso in cui non
lo sia, allora è necessario ricomprendere per le prescrizioni anche
quei farmaci che dicevano prima e che a questo punto evitano che ci
sia un'allergia.
Io spero che tutto questo avvenga al più presto, ma ovviamente
continueremo, come lei ben sa, a monitorare e ci auguriamo che
quanto prima si possa arrivare ad una definizione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK