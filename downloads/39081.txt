Consiglio Regionale della Valle d'Aosta - Oggetto del Consiglio n. 2412 del 26 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2412 del 26 ottobre 2016 - Resoconto
OGGETTO N. 2412/XIV - Interpellanza: "Intendimenti in merito
alla realizzazione degli interventi per l'utilizzo dell'aeroporto
regionale".
Rosset (Presidente) -
Proseguirei a questo punto con i
lavori con il punto n. 12 all'ordine del giorno. Per
l'illustrazione, ha chiesto la parola il Consigliere Bertin, ne ha
facoltà.
Bertin (ALPE) -
Alcuni giorni fa ho avuto occasione di
leggere le dichiarazioni del Presidente della Regione che mi hanno
lasciato stupito e perplesso, dichiarazioni che nello specifico si
riferivano al fatto che vi era la necessità di rilanciare gli
aeroporti regionali, che erano un'occasione di sviluppo. Gli scali
regionali sono un problema e non certo un'occasione di sviluppo
nella stragrande maggioranza dei casi, emblematico è il caso della
Spagna, dove i problemi finanziari legati ai costi della
realizzazione e della gestione degli aeroporti regionali,
addirittura hanno quasi provocato il
default
di alcune
Regioni, Comunitad autonome, come vengono chiamate in Spagna. Per
non parlare del caso di Bolzano, dove i cittadini in un referendum
hanno deciso di non finanziare più quello scalo, perché non
produceva nessuno sviluppo, era improduttivo e non aveva generato
quelle aspettative che la comunità aveva posto su
quell'aeroporto.
Gli aeroporti regionali sono quindi un problema e non certo
un'occasione di sviluppo. Non parliamo del nostro, un disastro
totale nato da un'idea scollegata dalla realtà regionale, un costo
spropositato per la collettività che continua ogni giorno ad avere
dei costi per i contribuenti. Una spesa sconsiderata, ad iniziare
dalla famigerata convenzione con la società partecipata regionale
(AVDA), che ogni anno, pur in assenza di voli o in presenza, è
indifferente, costa ai contribuenti valdostani 2 milioni di euro.
Una convenzione, un "contratto capestro" basato su un
master
plan
, su un piano di sviluppo assolutamente irrealistico, un
prodotto di fantasia degno di un premio Oscar per i film di
fantascienza.
Dopo aver assegnato alla sopracitata società il compito di
elaborare il nuovo master plan, in palese conflitto di interessi,
era evidente che non avesse senso affidare alla società che
gestisce lo scalo, con questa situazione, tra l'altro, disastrosa,
il nuovo piano di sviluppo dello stesso; finalmente e
fortunatamente si è deciso di procedere come Regione a realizzare
questo piano di sviluppo. Vorremmo sapere a che punto eravamo con
questo master plan, che è urgente fra l'altro, anche perché è
prioritario per uscire da questa situazione che ormai si trascina
da troppo tempo.
Tra l'altro, la stessa società AVDA di cui parlavamo in
precedenza è coinvolta in numerose battaglie legali storiche con
l'Amministrazione regionale e, tra l'altro, in una situazione
finanziaria piuttosto delicata, riporto sempre le dichiarazioni del
Presidente del Governo regionale, che parlava di un rischio reale
di fallimento. Questo ci fa preoccupare anche per la sorte dei
dipendenti della società, che nessuna responsabilità hanno su
questa scelta sbagliata di voler realizzare un grande aeroporto
commerciale in Valle d'Aosta. Ricordo comunque che questa società è
per il 49 percento di proprietà regionale, quindi diciamo che
almeno il 49 percento è responsabilità della Regione. Volevamo
sapere se vi erano novità, alcune le abbiamo lette in questi giorni
e quali erano le intenzioni generali riferite a questo problema dei
dipendenti dell'aeroporto e in termini più generali, anche in
relazione a queste dichiarazioni un po' contraddittorie, qual era
l'intenzione relativamente all'aeroporto regionale della Valle
d'Aosta.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Il collega Bertin ritorna su una
serie di temi che riguardano l'aeroporto, che credo in parte
abbiamo già avuto modo di affrontare, adesso ci sono dei temi che
riguardano le prospettive e dei temi che riguardano sostanzialmente
la rendicontazione di quello che è accaduto in questi ultimi 11
anni. Se posso permettermi, risponderei alle ultime tre, ovvero dal
punto n. 2 al punto n. 4, in modo coordinato e logico perché
l'incarico del
master plan
e della sua revisione è figlia di
una decisione che abbiamo preso in Consiglio regionale; le
procedure hanno portato la Centrale unica il 15 luglio a pubblicare
il bando, nel mese di settembre si sono svolte le sedute di gara e
successivamente all'apertura dell'offerta economica avvenuta il 16
settembre la CUC ha richiesto la giustificazione del prezzo offerto
all'unico concorrente, quindi è in fase di conclusione l'iter di
aggiudicazione del contratto. A giorni quindi dovrebbe esserci la
firma del contratto, l'aggiudicatario avrà 240 giorni per portare a
termine il lavoro. Chiaramente - ho avuto modo di dirlo anche in
commissione - dalle risultanze della rielaborazione verranno prese
le decisioni per la futura destinazione dell'aeroporto regionale e
ovviamente le conseguenze sull'organizzazione, quindi sul
personale. Allo stato attuale il personale è in capo ad AVDA,
l'Amministrazione regionale continua a pagare regolarmente quanto
dovuto, per cui ad oggi la gestione dell'aeroporto è
assicurata.
A quel punto torniamo al primo quesito, c'è un riepilogo di 11
anni. Faccio una premessa, io le ho preparato delle tabelle dove ci
sono tutta una serie di documenti, tutta una serie di indicazioni
perché ovviamente sono abbastanza ampi. Oltre a consegnarle questi
resoconti, voglio però fare una considerazione e approfitto anche
del fatto che siamo in diretta con tutta una serie di persone che
ascoltano: non è che una destinazione diversa dell'aeroporto
porterà all'azzeramento dei costi di gestione. Prima del 2005,
quindi prima della convenzione con AVDA, avevamo un costo che,
rapportato ad oggi in euro, possiamo dire che si aggirava a 800
mila euro l'anno; le stime con la nuova struttura che oggi
facciamo, anche avendo solo un aeroporto turistico, oggigiorno
sarebbero di 1 milione l'anno, una cifra diversa rispetto ai 2
milioni che abbiamo ad oggi. Avere un aeroporto vuol dire comunque
spendere delle cifre importanti e quindi, anche qualora il master
plan venisse rivisto, come lei auspica, in aeroporto squisitamente
turistico, i costi ci sarebbero e sarebbero importanti. I costi
quindi di gestione riferiti ad AVDA partono dal 2005 a circa 1,596
milioni di euro per arrivare nel 2016 a 1.961.723. Chiaramente su
queste cifre ci sono gli aggiornamenti ISTAT e le funzioni che via
via si sono accresciute. Le ho preparato una tabella, ma per avere
contezza di quello che le ho detto anche le delibere precedenti al
2005, dove troverà quegli importi di cui le ho parlato.
Per quanto riguarda i servizi antincendio, si evidenzia, sulla
base delle informazioni acquisite dal Corpo valdostano dei vigili
del fuoco, che dal 2005 al maggio 2013 sono state impiegate
giornalmente sei unità operative composte da un caposquadra e
cinque vigili professionisti, mentre successivamente il contingente
presente nel distacco aeroportuale è stato ridotto a tre unità
operative. Dopo maggio 2013 quindi si è dimezzato, composto da un
caposquadra e due vigili professionisti, che vengono integrati con
ulteriori tre unità operative in corrispondenza dei movimenti
autorizzati di aeromobili più grandi. Da stime risalenti al 2014 si
può ipotizzare un costo annuo di circa 1 milione di euro nella
configurazione con sei unità e di 500 mila euro, cioè il valore
attuale, della configurazione di oggigiorno. Ovviamente la
definizione puntuale dei dati, qualora le interessi, e non questo
dato aggregato, richiederà un po' di tempo, però si potrà fare
tranquillamente.
Anche rispetto al nuovo
terminal
, perché mi chiede anche
le funzioni del nuovo terminal - e le lascio poi anche una tabella
di questi costi -, dopo il confronto con ENAC e le strutture
ministeriali competenti e conformemente alle loro indicazioni, con
la delibera del 26 febbraio 2016 si è stabilito di completare i
lavori mediante un unico lotto secondo il progetto originario. I
tempi di realizzazione sono oggi stimabili in circa 6 mesi per
l'affido, l'elaborazione, l'approvazione dell'aggiornamento del
progetto, 6 mesi per l'appalto e 15 mesi per i lavori. Ricordo che
parte di queste disponibilità finanziarie sono messe a disposizione
dal Ministero. Per sintetizzare quindi noi siamo in attesa della
conclusione del master plan, lei ovviamente dichiara che il master
plan precedente è fantasioso, io non avrei tutte queste certezze,
anche perché quel master plan, collega Bertin, se le può apparire
eccessivo, le ricordo che è stato validato sia dal Ministero che da
ENAC. Oggi è chiaro che viviamo un momento diverso rispetto ad
allora, sono passati più di 10 anni, quindi è verosimile che
possano essere cambiate le cose, però sarei cauto nel dire che quel
master plan è frutto di fantasia, anche perché la validazione di
quel master plan che ha permesso al Ministero di cofinanziare
l'opera è stata fatta da esperti che lavorano su questo argomento
probabilmente in misura superiore rispetto alla nostra.
Presidente -
Ha chiesto la parola il Consigliere Bertin,
ne ha facoltà.
Bertin (ALPE) -
Ripartiamo dal fondo, mi auguro che
questo nuovo
master plan
sia un po' più realistico del
precedente, che peraltro era frutto di fantasia, molto fantasioso,
degno di una sceneggiatura di un film di fantascienza, come dicevo
in precedenza, film di fantascienza che si è trasformato in un film
tragicomico per la vicenda dell'aeroporto. Abbiamo buttato in
questo pozzo di San Patrizio milioni e milioni di euro, di aerei
non se ne vedono, di passeggeri ancora meno, in compenso di soldi
ne abbiamo spesi tanti e ancora oggi in questo momento, pur in
assenza di aerei e di passeggeri, spendiamo un sacco di soldi
stimabili in poco meno di 9 mila euro al giorno, una cifra enorme.
Resta il fatto che dobbiamo fare in fretta.
Lei mi ricordava giustamente - e lo ricordavo anch'io nelle
premesse - della risoluzione approvata dal Consiglio regionale, era
il 9 aprile 2015, abbiamo già sprecato molto tempo, prima nell'idea
di voler affidare questo master plan alla società AVDA, una cosa
assolutamente priva di senso; perso tutto questo periodo, adesso si
inizia una fase ancora preparatoria di affidamento dell'incarico a
realizzare questo master plan. Mi auguro soprattutto che sia più
realistico di quello che è stato prodotto 10 anni fa.
In ogni caso, certo che un aeroporto ha dei costi, ma
l'obiettivo deve essere dimensionare l'aeroporto alla Valle
d'Aosta, che deve rispondere alle esigenze di questa regione:
l'aeroporto c'è, ce lo teniamo ma deve essere dimensionato alla
realtà locale e non com'è stato fatto, come avete voluto farlo con
questa grande struttura, questo grande aeroporto completamente
scollegato da ogni realtà economica e sociale della Valle d'Aosta,
tant'è che non c'era una domanda di aeroporto in Valle d'Aosta da
parte di alcun operatore economico; è stata un'invenzione della
politica per la politica che è costata troppo, un giocattolo della
politica dai costi esorbitanti. Dobbiamo evidentemente rimettere i
piedi per terra e guardare alla realtà delle cose, un piccolo
aeroporto di montagna è quello che può essere prospettato per la
realtà della Valle d'Aosta con un'indicazione esclusivamente di
tipo turistico. Le grandi idee megalomani sono assolutamente da
abbandonare, ma bisogna farlo il più presto possibile, di soldi ne
abbiamo già spesi troppi.
Volevo aggiungere per quanto riguarda il
terminal
che
quello che mi preoccupa è proprio quanto ha detto lei: "andiamo
avanti con il progetto originario", quando già sappiamo ora,
proprio in funzione di quanto la realtà dei fatti ha dimostrato,
che non si potrà utilizzare quel terminal come era stato
progettato, non ha alcun senso. Non c'è bisogno di un terminal di
quelle dimensioni, che è legato, tra l'altro, al master plan di 10
anni fa. Andare avanti è buttare via 6 milioni e mezzo ed è un
fatto gravissimo. Questo terminal non ha francamente senso. Tra
l'altro, "terminal" mi ricorda un famoso film con Tom Hanks nel
quale lui entrava in questo aeroporto e non ne usciva più, non
vorrei che succedesse la stessa cosa anche all'Assessore
Marguerettaz.
Presidente -
Come concordato, facciamo una sospensione
per la riunione della Conferenza dei Capigruppo.
La seduta è sospesa dalle ore 16:03 alle ore 16:39
.
Rosset (Presidente) -
Possiamo riprendere i lavori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK