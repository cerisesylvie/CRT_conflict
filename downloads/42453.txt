Consiglio Regionale della Valle d'Aosta - Oggetto del Consiglio n. 27 del 4 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 27 del 4 novembre 2020 - Resoconto
OGGETTO N. 27/XVI - Interpellanza: "Intendimenti in merito
alla salvaguardia del patrimonio archeologico presente nella città
di Aosta".
Bertin (Presidente) -
Punto 11 all'ordine del giorno.
Consigliere Distort per l'illustrazione, ne ha facoltà.
Distort (LEGA VDA) -
Oggetto dell'interpellanza in
sintesi sono due questioni, due intendimenti: qual è lo stato
dell'arte, lo stato attuale di salute dell'area monumentale del
Teatro romano di Aosta e quali sono le intenzioni di ricerca, di
tutela e di valorizzazione contenuti all'interno del programma
attuativo. Noi del programma generale abbiamo avuto lettura,
abbiamo avuto approfondimento, chiedo dal punto di vista attuativo
al neo insediato Assessore.
Poiché io sono governato da un tiranno che è la voce silenziosa
che parla dentro di me, a questo punto mi pongo un'autocritica.
L'autocritica, vi confido colleghi, è stato il pensiero di dire: di
fronte a questa emergenza sanitaria quale spazio, quale ruolo,
quale collocazione ha questa interpellanza su un'opera per quanto
importante e monumentale, su un bene culturale esistente e per il
quale esistono criticità. A questa voce silenziosa ho posto anche
una risposta che diventa un po' la chiave di lettura del senso di
questa interpellanza. Il fatto è che questa area monumentale è
un'area fondamentalmente all'aperto, è un'area di teatro, un'area
in cui dal punto di vista semantico si svolgeva, dall'epoca di
fondazione, un ruolo pubblico di spettacolo. Quindi ecco che
all'interno del quadro dell'emergenza sanitaria e soprattutto degli
effetti di secondo ordine, delle questioni relative all'immediato
superamento del picco sanitario, ecco che tutto l'effetto di
secondo ordine che è l'ambito economico sociale è l'effetto più
grande e probabilmente più devastante ancora della questione
puramente medico-sanitaria. Allora è estremamente importante che in
quest'ottica ci sia uno spirito di attenzione, di ricordo di quello
che è stato qualche mese fa un impatto sul mondo economico e
sociale della nostra regione e ci si prepari quindi allo scenario,
alla possibilità di poter intervenire e avere uno spazio di
altissimo rilievo, uno spazio iconico per la città di Aosta che
diventi quindi il luogo prediletto per poter svolgere immagino
manifestazioni all'aperto, momenti di richiamo dal punto di vista
sociale e di messa in moto di tutto un indotto economico. Questo è
lo spirito.
Con questo inquadramento io chiedo all'Assessore competente se
il Governo è a conoscenza dello stato di salute delle malte, degli
elementi strutturali che compongono i manufatti dell'area
monumentale, se è a conoscenza della compatibilità con le
condizioni di restauro messe in atto negli interventi degli anni
Trenta. Sono queste sufficienti, sono ancora attuali? Chiaramente
questo è lo sviluppo dei quesiti, sto cercando di approfondire il
discorso per mirare una risposta più pertinente. Quali sono le
azioni poste in atto, quali si intendono porre nell'immediato
futuro e quale visione, quindi, ha questo Governo sulla ricerca,
sulla tutela, sulla valorizzazione dei beni culturali presenti nel
nostro territorio, a partire dalle vestigia romane che sono la
culla della nostra realtà urbana, che fanno del capoluogo della
nostra regione la seconda città al mondo per reperti romani. Parlo
di città dal punto di vista urbanistico, città insediata, perché è
chiaro che se noi parliamo di Pompei possiamo dire che siamo
superati ampiamente, ma parlo di una città dove si vive e si
convive con i reperti romani. Grazie per l'attenzione.
Presidente -
Per il Governo l'assessore Guichardaz, ne ha
facoltà.
Guichardaz (PCP) -
Grazie colleghi Distort e Foudraz per
questa interpellanza. Condivido la sua preoccupazione, collega, io
per primo ho l'idea, che ho rappresentata anche nel corso di questo
mio primo brevissimo inserimento all'interno dell'assessorato, che
non ci si deve arrendere al Covid, monopolizzare il dibattito
pubblico e anche l'azione amministrativa a questa emergenza che è
gravissima, ma che non ci deve far dimenticare tutto il resto. La
sua iniziativa è assolutamente pertinente. Anche io condivido che
il nostro Teatro romano è un simbolo importantissimo, che può
rappresentare l'idea in qualche modo della ripartenza attraverso
una sua fruizione, così come lei suggerisce, anche moltiplicata dal
suo carattere non solo culturale ma anche artistico. Quindi grazie
per questa iniziativa.
Riguardo alla prima domanda, se risultano a oggi segnalazioni
ricevute dalle strutture competenti, agli atti delle strutture
competenti non risultano comunicazioni recenti circa il
deterioramento della struttura del Teatro romano, ma si è a
conoscenza di segnalazioni pubblicate dagli organi di
informazione.
Si fa presente che il Teatro romano, così come le altre vestigia
di epoca romana presenti nella città di Aosta, sono costantemente
monitorate dai competenti uffici della Soprintendenza per i beni e
le attività culturali che provvedono con regolarità a verificare lo
stato di conservazione, a rilevare eventuali criticità e
deterioramenti, a intervenire con la squadra dei restauratori nel
caso di piccole opere o a predisporre appositi procedimenti per la
progettazione e la realizzazione di restauri più consistenti e
complessi. In particolare, il Teatro romano è monitorato attraverso
sopralluoghi periodici da parte del personale della Soprintendenza
e le competenti strutture stanno inoltre valutando l'opportunità di
installare un sistema di rilevamento dei movimenti nelle arcate est
e ovest, allo scopo di raccogliere in modo sistematico dati tecnici
necessari per procedere con un corretto progetto di intervento e di
restauro. Le parti a est, infatti, non sono completamente
originali, come sicuramente lei sa meglio di me, ma sono state
oggetto di un intervento di recupero del teatro avvenuto negli anni
Trenta del ventesimo secolo. La situazione conservativa citata,
come detto, è tenuta sotto controllo sapendo che nell'intervento
degli anni Trenta fu impiegato cemento, come previsto dalla carta
di Atene per il restauro vigente all'epoca, materiale che poi a
distanza di tempo si è dimostrato non compatibile con le esigenze
di conservazione.
Per quanto attiene alla seconda domanda, se sono in corso
interventi ove ne siano di già programmati per il recupero e la
tutela delle zone soggette a deterioramento, a seguito del continuo
monitoraggio nel corso degli ultimi anni la squadra interna di
manutenzione della Soprintendenza ha effettuato numerosi interventi
di manutenzione e ricostruzione di alcune parti del teatro. Si
segnala inoltre che il laboratorio analisi scientifiche della
Soprintendenza regionale ha in corso uno studio per identificare e
localizzare i materiali originali e quelli utilizzati negli anni
Trenta, che sarà propedeutico per la progettazione di futuri
interventi di restauro. Mi informano che all'inizio di agosto è
stato predisposto un sopralluogo con specialisti del settore,
proprio per valutare la possibilità di impieghi di nuove tecniche
di misura capaci di dare una tracciabilità sia dello stato di
conservazione sia degli interventi; un lavoro che utilizza tecniche
nuove, ma che potranno diventare usuali nella gestione del
patrimonio in modo diffuso, permettendo anche di avanzare proposte
per delineare situazioni di emergenza rispetto a quelle che pur
nella loro complessità possono rivelarsi meno urgenti.
Colgo l'occasione per informare che sarà siglata a breve una
convenzione, che abbiamo deliberato recentemente in Giunta, tra la
Regione per il tramite della Soprintendenza per i beni e le
attività culturali, l'Università di Brescia e il Politecnico di
Milano, finalizzata alla predisposizione di programmi di studio e
all'utilizzazione di nuove tecnologie da applicare per la
conservazione del patrimonio storico culturale regionale.
In particolare si prevede di adattare il sistema di
progettazione architettonico già esistente denominato BIM, che
contiene informazioni sull'edificio sottoforma di dati grafici e
indicatori tecnici e consente di integrare in un unico strumento le
informazioni relative ai vari aspetti della progettazione, quindi
architettura, struttura, impiantistica, risorse energetiche e
gestione, al mondo proprio della conservazione dei beni culturali
con la messa a punto di un sistema denominato HBIM dove la H sta
per
heritage
, cioè patrimonio. Il Politecnico di Milano, con
la sua sede di Mantova, rappresenta uno dei punti di eccellenza
della sperimentazione e l'Università di Brescia mette a
disposizione le sue competenze relative alla descrizione delle
alterazioni della materia dell'architettura. Il laboratorio analisi
scientifiche, il LAS, il nostro laboratorio della Sovrintendenza
regionale a sua volta può fornire una notevole quantità di
informazioni che raccoglie costantemente e sistematicamente nelle
sue attività di studio finalizzate alla fase di conoscenza
propedeutica la progettazione degli interventi di conservazione dei
monumenti regionali. La sinergia fra i soggetti è finalizzata
all'ottimizzazione degli strumenti da impiegare nella
conservazione, come è appunto il sistema HBIM.
Riguardo poi all'ultima domanda, le impegnative in qualche modo,
quali siano gli intendimenti del Governo regionale in merito alla
salvaguardia del patrimonio di età romana presente nella città di
Aosta, nel programma di legislatura uno specifico punto riguarda i
siti archeologici tutelati e valorizzati per il tramite della
Soprintendenza. Gli intendimenti del Governo sono di terminare i
lavori ancora in corso nei castelli. Lei ha citato nella premessa
il riferimento specifico ai castelli, ma nel programma è indicato
che i lavori saranno terminati anche nei siti archeologici. Quindi
si tratta di impostare un progetto efficace per la valorizzazione e
la fruizione integrata di tutto il patrimonio storico-archeologico
nell'ambito dei vari circuiti turistici già attivi e da
incrementare.
A tale proposito si ricorda che, nell'ambito del programma di
investimenti per la crescita e l'occupazione 2014-2020, il FESR, è
in corso lo sviluppo del progetto integrato "Rete cultura e turismo
per la competitività. Valorizzazione del comparto cittadino
denominato Aosta Est" che prevede la valorizzazione di questo
comparto della città sfruttando le potenzialità archeologiche
presenti in tale ambito urbano, caratterizzato da una serie di
elementi di grande interesse quali la Porta Pretoria, la Torre dei
Signori di Quart, le mura romane, fino alla Torre dei Balivi, la
Tour Fromage e naturalmente il Teatro romano e l'area archeologica
circostante. Il progetto, come sicuramente lei sa, è stato
selezionato a seguito di concorso di progettazione nel 2019 ed è
stato esposto, unitamente agli altri progetti partecipanti, in una
mostra temporanea allestita nel criptoportico.
Presidente -
Per la replica il collega segretario
Distort.
Distort (LEGA VDA) -
Grazie Assessore per l'esposizione.
Chiaramente percepisco dalla risposta la trasmissione di tutto il
livello scientifico e di approfondimento con il quale lavora la
nostra Sovrintendenza: di questo mi rallegro e ne ero già
conoscenza; siamo probabilmente due fan della stessa squadra. Il
fatto però è questo, mi permetta: perché un'opposizione possa
essere utile in un dibattito democratico, intendo essere
assolutamente franco. Ritengo che l'esposizione racconti il livello
di approfondimento e di analisi delle nostre strutture, però dal
punto di vista della visione da un assessorato competente mi
aspetto, si aspetta la Valle d'Aosta, una visione a 360 gradi, la
capacità di andare a dettare degli orizzonti di uso, di estendere
quindi questo orizzonte non solo all'analisi scientifica dello
stato di degrado, alla verifica e alla definizione nei dettagli del
rigore del restauro conservativo, ma addirittura su cosa
facciamo.
Ad esempio, siccome ogni buon progetto nasce da una buona
analisi, io le do questo suggerimento. Ammetto: lei è neo insediato
quindi deciderà lei se prendere questo suggerimento proveniente dai
banchi della Lega come un aiuto per il suo indirizzo politico,
oppure no. Però le dico, ogni buon progetto nasce da una buona
analisi, quindi analizzare non solo dal punto di vista degli
aspetti scientifici e tecnici della tutela, ma dal punto di vista
anche di cosa fare e come usare.
Faccio un esempio. Noi abbiamo delle problematiche, delle
criticità: non si può accedere alla cavea, non si può accedere alle
arcate, non si può quindi toccare l'antico. Questo chiaramente non
vuol dire che il mio monito è indirizzato all'utilizzo di massa e
al deterioramento per consumo del bene - ci mancherebbe,
assolutamente! - però bisogna affrontare questi temi. Il restauro
degli anni Trenta ha quasi novanta anni di storia, questo è quello
che noi ci siamo trovati e continuiamo a gestire un restauro che è
collocato storicamente e scientificamente in un'epoca che è
superata dal punto di vista delle strategie. Abbiamo un pulpito che
è coperto dalla passerella, ci sono problemi di percezione degli
spazi, non sono messi in evidenza, non sono spiegati nella
fruizione della visita archeologica. È necessario l'intervento di
una guida, ma la percezione dell'atto architettonico deve essere
una percezione visiva. Oltretutto poi, comunque, io rilevo che
abbiamo parti non curate, ci sono presenze di erbacce; poi sappiamo
che chiaramente gli elementi costituenti le strutture sono i
blocchi di conglomerato che di per sé hanno una resistenza
meccanica alle azioni erosive decisamente inferiore della pietra o
di certe pietre.
A fronte di tutto questo, io veramente la invito, Assessore, a
prendere a cuore questi temi, ad allargare l'ottica in questi
termini e sotto questo punto di vista mi garantirò vigile di queste
azioni. Questo nell'interesse della nostra popolazione e tra
l'altro nell'interesse, ribadisco, collocato nel contesto della
crisi Covid, perché da questa crisi noi domani dobbiamo essere
pronti a gestire l'attività sociale, economica, culturale di
eccellenza della nostra comunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK