Consiglio Regionale della Valle d'Aosta - Oggetto del Consiglio n. 1788 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1788 del 2 febbraio 2016 - Resoconto
OGGETTO N. 1788/XIV - Approvazione di mozione: "Interventi
per l'istituzione del biglietto unico integrato dei trasporti
regionali".
Viérin M. (Presidente) -
Punto n. 35 dell'ordine del
giorno. La parola al Consigliere Cognetta.
Cognetta (M5S) -
Grazie Presidente.
Con questa mozione cerchiamo di fare il punto e di dare uno
spunto, se è possibile, al nostro Assessore ai trasporti rispetto
all'istituzione di un biglietto unico dei trasporti che esiste in
diversi altri posti, noi abbiamo citato
l'Alto Adige
Pass
, ma non è l'unico caso. Questo biglietto dovrebbe in
teoria permettere di utilizzare in maniera più efficiente ed
efficace il trasporto pubblico, dovrebbe riuscire a comprendere sia
il trasporto su gomma che su fune, quindi sulle funivie utilizzate
come trasporto pubblico locale e se possibile - recita la mozione -
anche il trasporto su rotaia, almeno per quello che c'è ancora e
che resterà, speriamo. In questo modo si vorrebbe aiutare anche le
famiglie, gli studenti, i disoccupati e così via, perché, per
esempio, con l'Alto Adige Pass si acquistano i chilometri, maggiore
è l'acquisto di chilometri minore è il costo unitario per
chilometro, quindi si hanno dei risparmi. È una forma per
migliorare anche il turismo, perché chi viene a questo punto ha
modo di acquistare un biglietto e di poterlo utilizzare sempre e
comunque ed è anche un modo per fare noi un passo avanti nella
gestione dei trasporti, in modo da unificare un po' pensando a
qualcuno che viene da una vallata che ha bisogno di prendere magari
due mezzi: uno in città e uno che lo porta in questa città e deve
fare continuamente diversi passaggi.
Abbiamo fatto questa proposta, è stata condivisa con i colleghi,
i maggiori dettagli tecnici piuttosto che le altre sollecitazioni
penso che verranno anche dai colleghi, quindi questa è la mozione
presentata.
Presidente -
La parola all'Assessore Marguerettaz.
Marguerettaz (UV) -
Intervengo prima di una serie di
interventi tecnici per dire che, se i proponenti lo ritengono, si
potrebbe chiedere una breve sospensione, perché, dal punto di vista
filosofico, non è che questa mozione non sia condivisibile, lo è,
ma vorremmo semplicemente condividere con i proponenti quelli che
sono stati i percorsi fino ad oggi, perché, pur essendo una
proposta condivisibile, non ha il carattere di novità. Ci sono una
serie di interventi che sono stati fatti negli anni, se noi andiamo
a vedere, addirittura con la legge n. 29/1997 - quindi è una legge
che ha quasi 20 anni - era stata costituita una società (SIT
Vallée) che aveva sede proprio presso la stazione ferroviaria, dove
c'era ovviamente la sede di un centro di competenze. Tutto questo
non fu possibile proprio perché Trenitalia, che allora
probabilmente non si chiamava ancora così, di fatto si sfilò da
questo progetto perché era troppo invasivo, doveva mettere dei
lettori e quant'altro. Anche per una celerità dei lavori e visto
che si condividono alcuni punti che possono essere accolti, fermo
restando che tutte le cose che avete scritto all'inizio della
mozione vanno benissimo, ma che si vogliono introdurre alcuni
elementi e poi nella conclusione arrivare alla definizione di un
percorso che porti ad uno studio di fattibilità, se siete
d'accordo...però a voi la valutazione.
Presidente -
Cinque minuti di sospensione per vedere se
si riesce a trovare un accordo.
Si dà atto che la seduta è sospesa dalle ore 19.30 alle ore
19.42.
Viérin M. (Presidente) -
Riprendiamo i lavori. La
sospensione ha portato i suoi frutti, quindi è stata firmata dai
Capigruppo dell'opposizione e dall'Assessore una proposta
congiunta, dove sono stati inseriti dei passaggi all'interno della
presentazione, vi leggo il deliberato: "a predisporre, nell'arco di
due mesi, un'analisi di fattibilità tecnico-economica inerente la
realizzazione di un biglietto unico integrato per i diversi modi di
trasporto (autobus, ferrovia e impianti a fune) e a presentarla
alle Commissioni competenti". Metterò quindi in votazione questo
testo emendato in accordo fra tutti. C'è qualcuno che vuole
prendere la parola? Possiamo votare il testo? Dichiaro aperta la
votazione. La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK