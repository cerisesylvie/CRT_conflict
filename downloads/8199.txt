Consiglio Regionale della Valle d'Aosta - Oggetto del Consiglio n. 2640 del 26 febbraio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2640 del 26 febbraio 1987 - Resoconto
OGGETTO N. 2640/VIII - GARANZIE RICHIESTE DALLA FINAOSTA PER
LA CONCESSIONE DI MUTUI A INTERESSE AGEVOLATO A FAVORE DI PRIVATI
NEL SETTORE DELL'EDILIZIA RESIDENZIALE. (Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Tonino:
INTERPELLANZA
RAMMENTATO che l'art. 7 punto a) del regolamento per la
concessione di mutui ad interesse agevolato a favore dei privati
nel settore dell'edilizia residenziale dispone che: "Può essere
concesso un mutuo di importo pari al 100% del valore accertato,
attraverso perizia dell'Amministrazione, e comunque non superiore
alla cifra risultante dalla scrittura privata di compravendita e/o
dell'atto pubblico di acquisto";
RICORDATO che la finalità della legge 76 del 28.12.1984 è quella
di favorire l'accesso alla prima casa delle famiglie con non
elevati livelli di reddito;
CONSTATATO che la FINAOSTA persiste in un comportamento
contrastante con lo spirito della legge 76/84 e con la norma prima
citata, chiedendo a famiglie di lavoratori garanzie eccedenti il
valore dell'immobile accertato dalla Regione;
PREOCCUPATI che nella accettazione delle garanzie da parte
della FINAOSTA finiscano per prevalere criteri
discrezionali;
i sottoscritti Consiglieri regionali
INTERPELLANO
l'Assessore competente per conoscere:
1)
in base a quali disposizioni la FINAOSTA persista
nel richiedere garanzie eccedenti il valore dell'immobile a
famiglie di lavoratori dipendenti per cui la casa è un bene
primario, mentre concede prestiti per miliardi, garantiti da
inutili fideiussioni personali, ad imprenditori rampanti;
2)
quali sono le intenzioni della Giunta regionale in
ordine al problema sollevato, molto sentito da numerose (ed
adirate) famiglie valdostane.
PRESIDENTE:
Ha chiesto di illustrare l'interpellanza il
Consigliere Mafrica, ne ha facoltà.
MAFRICA - (P.C.I.):
Sul problema dell'erogazione dei
mutui per la casa, non è la prima volta che veniamo in Consiglio e
abbiamo ricevuto in passato, continuiamo a ricevere oggi,
sollecitazioni da parte di famiglie che assolutamente non capiscono
il comportamento della FINAOSTA, e sono francamente molto
"adirate". Abbiamo fatto, come è nostro dovere, compito di
pacificazione dicendo che avremmo fatto interventi in Consiglio
perchè i problemi venissero risolti, però vogliamo sottolineare
questo fatto.
Cosa succede? Succede che anche per la tranche del secondo
semestre 1986 ci sono circa 500 domande; il problema della casa
continua ad essere molto sentito, i tempi per le pratiche durano
dei mesi. Finalmente a Regione riesce a far fare la perizia
sull'immobile che il cittadino vuole acquistare e questa certifica
un certo valore, supponiamo 70 milioni. La FINAOSTA, invece di
erogare il mutuo di 70 milioni, chiede alle famiglie altri trenta
milioni di garanzie, perchè i suoi ragionamenti sono di non
ritenere sufficiente quel valore certificato dagli uffici
dell'Assessorato ai Lavori Pubblici. Ci sembra una cosa del tutto
assurda perchè il regolamento regionale per i mutui per la casa
dice che può essere concesso un mutuo di importo pari al 100% del
valore accertato, attraverso perizie dell'Amministrazione. Cosa
abbiamo scritto nel regolamento se poi il comportamento della
FINAOSTA è tutto differente? Posso segnalare casi portando nome e
cognome di famiglie in cui ci sono marito e moglie che lavorano, ma
siccome non hanno soldi in banca nè altri immobili, li si fa
aspettare per mesi e mesi e intanto passano avanti altre
pratiche.
Questo comportamento della FINAOSTA è inaccettabile; chiediamo
che la Giunta regionale intervenga per far rispettare ciò che ha
approvato il Consiglio, il quale ha ritenuto che la casa fosse un
bene primario e ha stabilito che il valore accertato dalla Regione
potesse essere concesso al 100%.
Non ci sembra che in questo caso la FINAOSTA debba mettersi a
fare con criteri del tutto discrezionali difficoltà ai cittadini,
quando per questioni più importanti di sua competenza non è in
grado di controllare le garanzie di nessuno.
Facciamo questa interpellanza per l'ultima volta, sperando che
gli Assessori competenti diano disposizioni chiare su questo punto.
La volontà del Consiglio regionale è quella di favorire l'accesso
alla prima casa, di non creare difficoltà inutili, che poi non
vanno risolte con criteri discrezionali. Siamo in grado di
documentare tutto quello che abbiamo detto. Vogliamo sapere cosa la
Giunta intende fare.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Per rispondere alla interpellanza dei
Consiglieri Mafrica e Tonino, vorrei richiamare che l'art. 7, punto
a) del regolamento, dispone che l'importo del mutuo può essere
concesso fino al 100% del valore accertato dell'immobile.
L'accertamento di detto valore viene fatto a seguito di perizia da
parte di geometri dell'Assessorato ai Lavori Pubblici ed in ogni
caso viene preso il valore minimo fra quello dichiarato in atto e
quello stabilito dalla perizia. Non si sono verificati molti casi
di discordanza.
Sempre nel regolamento, art. 12, 1° comma, viene precisato che
fra i requisiti essenziali per accedere al mutuo il soggetto
richiedente deve avere la capacità economica per sostenere gli
oneri derivanti dal mutuo. La convenzione poi fra la Regione e la
FINAOSTA al punto 2 stabilisce che quest'ultima debba procedere
alla verifica della capacità economica dei beneficiari dei mutui e
di conseguenza della eventualità che non sussistano garanzie
sufficienti in termini di reddito; ad esempio può essere concesso
un mutuo di 70 milioni su un alloggio che vale quella cifra, che
comporta un certo piano di restituzione nell'ordine delle 4-500
mila lire mensili. Il ragionamento che a FINAOSTA fa in base a
questo punto 2 della convenzione è proprio sulla capacità economica
del soggetto richiedente, sulla base dei redditi che questo ha
dichiarato; quindi la FINAOSTA, qualora non giudichi sufficiente il
reddito, chiede una fideiussione di terzi o in caso contrario opera
una riduzione dell'importo di mutuo concesso.
Voglio fare una considerazione: i casi di riduzione finora pare
siano 32 su 347 mutui erogati, quindi una percentuale inferiore al
10%. Non sempre o quasi mai si tratta di lavoratori dipendenti, si
tratta a volte di lavoratori autonomi che presentano denunce dei
redditi poco attendibili, e non dico altro. Sta di fatto che queste
lamentele che sono giunte a conoscenza dei Consiglieri del Gruppo
Comunista, sono pervenute anche alla Giunta regionale; l'unica
strada da percorrere è quella di modificare questo articolo della
convenzione fra Regione e FINAOSTA ed è quello che a Giunta
provvederà a fare.
Aggiungo che abbiamo in corso una modifica della legge del
regolamento dei mutui, proprio per eliminare alcuni casi di
richieste che ci sono sembrate abnormi. Il Consigliere Mafrica
diceva che c'è grande necessità di abitazioni di proprietà, e
faceva riferimento alle 500 domande pervenute nel secondo semestre
1986; è vero, ed è una esigenza cui intendiamo rispondere. Abbiamo
il dubbio che a volte ci siano degli abusi, per cui modificheremo
il regolamento in senso più restrittivo in alcuni casi. Ne
discuteremo quando sarà il momento in Commissione e poi in
Consiglio.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Prendo atto degli impegni che
l'Assessore ha formulato in merito alla convenzione fra FINAOSTA e
Regione e ribadisco che il cittadino che vuole comprarsi la casa,
che ha un determinato valore, difficilmente poi diventa insolvente
per vedersi sottrarre questo bene che ha quel valore accertato
dall'Amministrazione, quando anzi il fatto di avere la casa per
molte famiglie è un obiettivo perseguito da tempo. Mi pare quindi
che da parte della FINAOSTA una interpretazione troppo
discrezionale e pignolesca in questo caso sia fuori luogo: a
FINAOSTA faccia quello che deve fare rispetto agli investimenti
consistenti in cui il margine di aleatorietà è molto superiore. Qui
nessuno, oppure percentuali piccolissime di cittadini, risulteranno
non in grado di rispettare il mutuo e costretti a far portare via
la casa da vendere all'incanto.
Prendo atto dell'impegno della Giunta e mi auguro che si riesca
a risolvere questo problema.
PRESIDENTE:
I lavori sono sospesi, riprenderanno alle ore
16.
La seduta è tolta.
La seduta ha termine alle ore 13,00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK