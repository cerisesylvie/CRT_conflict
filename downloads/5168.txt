Consiglio Regionale della Valle d'Aosta - Oggetto del Consiglio n. 801 del 8 novembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 801 del 8 novembre 1989 - Resoconto
OGGETTO N. 801/IX - NOTIZIE STAMPA SUGLI AVVISI DI GARANZIA A
MEDICI ED AMMINISTRATORI DELL'USL. (Interpellanza)
PRESIDENTE:
Do lettura dell'interpellanza presentata dal
Consigliere Aloisi ed iscritta al punto 10 dell'ordine del
giorno.
INTERPELLANZA
APPRESO da organi di stampa dell'invio di trenta avvisi di
garanzia (ex comunicazioni giudiziarie), a ventidue medici
dell'Ospedale e a Roberto Vicquéry, Presidente dell'USL della Valle
d'Aosta, in cui si prospetta un peculato per avere gli uni ricevuto
e l'altro concesso emolumenti per l'attività svolta in regime di
compartecipazioni-incentivazioni, e per aver prospettato, come
svolto in plus orario anche l'attività svolta in orario
d'obbligo;
RICORDATO CHE, l'MSI-DN aveva presentato una interpellanza
parlamentare nella quale denunciava gli stessi abusi oggi oggetto
d'inchiesta;
CONSIDERATO CHE, il problema della verifica di rispondenza al
vero delle accuse è facilmente risolvibile con il controllo della
corrispondenza fra le dichiarazioni rese dai sanitari e gli atti in
possesso dell'Amministrazione, fra i quali sicuramente esistono
anche quelli comprovanti le attività svolte a favore dei cittadini
assistiti in orario d'obbligo e quindi non fatturate;
CONSIDERATO INOLTRE CHE, potrebbero risultare coinvolti anche
alcuni funzionari dell'Amministrazione regionale (Assessorato alla
Sanità) oltre che l'intero collegio dei Revisori dei Conti;
il sottoscritto Consigliere regionale dell'MSI-DN
INTERPELLA
l'Assessore alla Sanità ed Assistenza Sociale per sapere se non
ritenga di promuovere un'inchiesta amministrativa su questa vicenda
e se non ritiene sia il caso di rettificare quelle risposte date ai
Dicasteri interessati dall'interpellanza parlamentare di cui
sopra.
PRESIDENTE:
Do la parola al Consigliere Aloisi,
raccomanandogli di non riferirsi a persone fisiche, a destinatari,
sempreché sia garantito l'anonimato, altrimenti dovrei fare
sgombrare le tribune; la parola al Consigliere Aloisi.
ALOISI (MSI):
Come già sapete, nei giorni scorsi il
giudice istruttore, Giovanni Franciolini, ha inviato una trentina
di comunicazioni di garanzia (si chiamano così adesso le
comunicazioni giudiziarie) ad altrettanti medici dell'Ospedale di
Aosta ed al suo Presidente, il Presidente dell'USL della Valle
d'Aosta Roberto Vicquéry, nell'ambito di un'inchiesta sulle
incentivazioni percepite dai sanitari ospedalieri.
Il magistrato, che ha già iniziato gli interrogatori, vuol fare
chiarezza sull'istituto delle incentivazioni previsto dal contratto
di lavoro della Sanità e legato al cosiddetto plus-orario previsto
per i medici.
I 30 sanitari sono accusati di percepire le incentivazioni per
attività svolte in orario normale.
Su tutta questa vicenda era già stata presentata dai deputati
del Movimento Sociale Italiano una interrogazione parlamentare a
cui sono state date delle risposte non rispondenti al vero; ecco
anche il motivo di questa interrogazione su cui poi torneremo, vi
sono state anche delle dichiarazioni da parte del Coordinatore
amministrativo dell'USL, nonché responsabile del Servizio Economico
Finanziario, Dott. Alberto Morelli, personaggio di cui avevamo già
sufficientemente parlato in quest'aula, secondo le quali
l'applicazione dell'istituto delle compartecipazioni e delle
incentivazioni sarebbe corretto.
Queste dichiarazioni mi risultano essere del tutto
infondate.
E' questo il motivo per cui vorrei sapere dall'Assessore che
cosa ne pensa ed eventualmente quali sono i provvedimenti che
bisogna prendere. Ma soprattutto voglio chiarire, proprio per dare
il mio contributo personale a questa vicenda, anche perché, in
qualità di pubblico ufficiale, è giusto che, chi sia a conoscenza
di certi fatti, deve renderli di pubblica opinione onde fare
chiarezza anche perché su questa vicenda è anche - diciamo -
responsabile, perlomeno sul piano politico, la Giunta regionale,
nella persona del, uso Assessore competente, proprio perché vi è un
contratto regionale dei medici che coinvolge anche l'Assessore in
tutta questa vicenda.
Quindi, per meglio comprendere il fatto, bisogna premettere che,
fino al giugno 1983, vigeva (l'applicazione del plus orario) il
regime delle compartecipazioni; dal giugno 1983 al dicembre del
1985, il regime delle incentivazioni, e qui bisogna chiarire bene
questo concetto, in forza proprio del contratto ANUL del 1980, il
contratto dei medici ospedalieri.
Quindi regime di compartecipazioni. I compensi liquidati ai
sanitari fino al giugno 1983, in regime di compartecipazione, hanno
rimunerato tutta l'attività ambulatoriale per esterni, compresa
quella svolta in orario d'obbligo, che invece era esclusa per
contratto oltre che per principio, perché, come si può ben
comprendere, non si può pagare due volte la stessa attività.
Tutto ciò è dimostrato dalle seguenti circostanze di fatto che
non possono essere smentite.
Vediamo le unità operative con posti letto. L'attività
ambulatoriale di tali unità operative veniva svolta quasi sempre
all'interno dell'orario d'obbligo; l'orario di ambulatorio non era
articolato e distinto in orario d'obbligo e plus orario. Anche solo
per questo è venuta meno la possibilità di una distinzione fra i
due tipi di prestazione.
Non esiste e non è mai esistita alcuna registrazione
differenziata per prestazioni rese in orario d'obbligo e in plus
orario, né l'Amministrazione ha mai imposto tale distinzione.
Conseguentemente l'Amministrazione si è autoprivata dell'unico
adeguato strumento di controllo (solo nel 1985 - come sarà detto
più avanti - tale condotta veniva modificata con il nuovo regime
delle incentivazioni - senza peraltro aderire allo spirito ed alla
norma del contratto).
Tutte le prestazioni ambulatoriali sono state conteggiate ai
fini delle compartecipazioni e come tali liquidate; l'abbattimento,
previsto dal contratto, del 10% del fatturato aveva il solo
significato di retribuire altri operatori non direttamente
interessati alla resa delle prestazioni, fruendo di una quota del
fatturato relativo al plus orario.
Unità operative senza posti letto. Tutte le prestazioni
effettuate agli esterni da tali unità operative, ivi comprese
quelle fatte in orario d'obbligo, sono state conteggiate e valutate
ai fini delle compartecipazioni come se fossero state rese in plus
orario, in contrasto con le norme precise dell'ANUL 1980, che, come
il precedente contratto, limitava il diritto alla compartecipazione
alle sole prestazioni rese in plus orario (punto confermato dal TAR
della Lombardia), con il previsto abbattimento del 10% del
fatturato relativo all'attività svolta in plus orario.
L'avvenuta irregolarità del riconoscimento di compensi in
compartecipazione anche per prestazioni rese in orario d'obbligo è
stata a suo tempo oggetto di esplicito rilievo da parte della
CORECO e successivamente da parte dei Revisori dei Conti; questi
ultimi hanno subordinato l'effettiva erogazione dei compensi
all'acquisizione di una dichiarazione fatta a posteriori da parte
dei sanitari attestante che l'attività conteggiata era stata
espletata al di fuori del normale orario di lavoro. Ho quasi
terminato, mi dispiace, purtroppo è una questione tecnica ed è
molto importante che venga messa agli atti, io chiedo scusa se non
è sufficientemente comprensibile.
Dichiarazione che è stata rilasciata in contrasto con la
situazione di fatto e priva di ogni riscontro oggettivo e di quello
documentale, richiesto inutilmente dalla CORECO stessa.
Incentivazione, questa è la seconda fase che va dal giugno 1983
al dicembre 1985. I compensi per incentivazioni (dal giugno 1983 in
avanti), interessanti ai fini dell'inchiesta giudiziaria che si
occupa di ciò che è accaduto prima del 1985, hanno riguardato solo
formalmente l'attività svolta in plus orario da tali unità
operative.
L'orario di aperture degli ambulatori continuava infatti ad
essere inserito nell'orario istituzionale per gran parte delle
unità operative. Tuttavia una quota dell'attività espletata non
veniva più ritenuta utile ai fini delle incentivazioni. Nonostante
l'apparenza, è però evidente l'assoluta arbitrarietà di tale
impostazione, come è dimostrato da due diverse, successive e
contrastanti deliberazioni dell'USL, prese dopo lunghi
patteggiamenti, stabilendo alla fine, a posteriori, ciò che avrebbe
dovuto essere accaduto dal giugno 1983 in poi, con deliberazione n.
578 del 1985 e con gruppo di deliberazioni che vanno dal 1149 al
1164 del 1985 e che invece non è mai accaduto: vale a dire
un'attività ambulatoriale in prolungamento dell'orario
d'obbligo.
E allora il motivo di questa mia illustrazione tecnica è molto
semplice: da quello che ho testé letto emerge che vi sono state
delle inadempienze, soprattutto nel controllo, da parte del
Presidente dell'USL, Roberto Vicquéry, perché successivamente ha
dichiarato che il tutto era fatto in base alle leggi contrattuali.
Io invece ho dimostrato e appunto invito anche l'Assessore a
svolgere una indagine di carattere amministrativo su questa vicenda
per dimostrare il contrario eventualmente di ciò che io ho
dichiarato.
Chiedo quindi una Commissione d'indagine amministrativa per
verificare le procedure non effettuate e le eventuali omissioni di
atti d'ufficio da parte del Presidente dell'USL Roberto
Vicquéry.
Chiedo inoltre che venga anche rettificata la risposta data ad
una interrogazione parlamentare che, in merito appunto ai
chiarimenti richiesti dai vari Ministeri, dichiara che "solo
l'attività resa in plus orario dava diritto a compartecipazioni e
che solo tale attività doveva essere fatturata". Mentre invece,
come io ho illustrato e dichiarato in base alle risposte che
avrebbero dovuto essere date nel novembre dell'88 su una
interrogazione parlamentare, corrisponde esattamente il contrario;
quindi, a mio avviso, sono state fatte dichiarazioni non veritiere.
Chiedo anche un'indagine da parte dell'Assessorato per verificare
ed eventualmente rettificare queste risposte. Grazie.
PRESIDENTE:
Prima di dar la parola all'Assessore Lanièce,
vorrei far rilevare al Consigliere Aloisi che le dichiarazioni rese
mi sembra abbiano spessore di rilevanza penale; quindi saremo
costretti di conseguenza a trasmettere gli atti in altra sede, in
sede giudiziaria, se questo corrisponde al vero, non può essere la
Presidenza del Consiglio indenne da questa obbligatorietà.
La parola al Consigliere Aloisi.
ALOISI (MSI):
Io ringrazio il Presidente e ritengo che il
motivo del mio intervento era proprio questo, cioè rendere pubblico
un fatto specifico di cui in questi giorni se ne parla molto sugli
organi di stampa e quindi, essendone a conoscenza come pubblico
ufficiale di questi fatti che risultano essere in contraddizione
alle dichiarazioni ufficiali da parte dei maggiori responsabili, io
concordo con il Presidente e lo invito a trasmettere il tutto alla
Magistratura, anche perché vi è una indagine in corso.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Premetto che anche il sottoscritto, come
l'interpellante, ha appreso dagli organi di stampa degli invii di
avviso di garanzia a diversi medici dell'ospedale e al Presidente
dell'Unità Sanitaria Locale, in conseguenza dell'applicazione
dell'istituto dell'incentivazione.
Questo Assessorato non è stato infatti direttamente ed
ufficialmente interessato della questione. Quanto all'interpellanza
parlamentare a suo tempo presentata dal Movimento Sociale - Destra
Nazionale, do lettura di quanto a suo tempo ho comunicato in
proposito al Ministro della Sanità e alla Presidenza del Consiglio
dei Ministri:
"Si trascrivono qui di seguito gli elementi formativi all'atto
parlamentare citato.
Il pagamento al personale dipendente degli incentivi della
produttività è stato sempre effettuato in applicazione degli
accordi regionali approvati con delibera della Giunta regionale
regolarmente vistata dall'organo di controllo, e con riferimento
esclusivamente all'attività ambulatoriale effettivamente effettuata
in plus orario.
Questa USL, su suggerimento del collegio dei revisori dei conti,
limitatamente all'anno 1982, per eccesso di scrupoli, si è fatta
anche rilasciare specifica dichiarazione dai singoli sanitari circa
l'effettivo espletamento dell'attività a compartecipazioni al di
fuori del normale orario di lavoro e tali dichiarazioni fino a
dimostrata prova contraria sono da considerarsi veritiere e
corrispondono alla realtà dei fatti.
In merito all'indagine effettuata dalla guardia di finanza,
nulla risulta a tutt'oggi contestato in merito, per cui è da
presumere che nessuna illegittimità sia stata riscontrata".
Questa è la risposta data al Ministero della Sanità e alla
Presidenza del Consiglio dei Ministri in merito al contenuto
dell'interpellanza del Movimento Sociale - Destra Nazionale. Ciò
premesso, nell'evidenziare che l'invio di avviso di garanzia
costituisce atto preliminare per l'apertura delle indagini, non
anche l'accertamento di reato, si ritiene che al momento, per
quanto a conoscenza di questo Assessorato, non sussistono nuovi e
probanti elementi per una diversa valutazione dell'interpellanza
parlamentare, cioè noi non possiamo modificare quanto è stato
trasmesso in quanto non siamo a conoscenza di nuovi elementi,
quindi noi, fino a prova contraria, non possiamo modificare quello
che ci è stato trasmesso dall'USL che noi a nostra volta abbiamo
trasmesso al Ministero competente e alla Presidenza del Consiglio
dei Ministri.
Quanto infine alle considerazioni che potrebbero essere
coinvolti anche funzionari dell'Assessorato alla Sanità, oltre che
l'intero Collegio dei revisori, si ritiene che trattasi di una
affermazione attualmente non supportata da alcun elemento; quindi
noi si questo abbiamo dei dubbi che si debba essere informati, come
abbiamo dei dubbi su tutto il complesso, fino a prova contraria.
Quindi noi non abbiamo nulla da aggiungere, né possiamo modificare
quanto a suo tempo abbiamo trasmesso.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI):
Brevemente per prendere atto delle risposte
date dall'Assessore, risposte che però si basano esclusivamente su
delle dichiarazioni false rese dal Presidente dell'USL, questo è il
concetto di base.
Dichiarazioni false perché sono in grado di dimostrare che, per
esempio, quello che è stato...
(...lnterruzione...)
... no no, io sono responsabile di quello che dico e stai
tranquillo caro Beneforti che me ne assumo ogni responsabilità, non
ti preoccupare - per esempio quello che è stato citato
dall'Assessore, cioè che c'è stata una dichiarazione da parte dei
sanitari sulla questione del plus orario è una dichiarazione che è
stata fatta a posteriori, cioè nel'85, riferendosi all'83, per
sanare una situazione illegale.
Quindi io prendo atto delle dichiarazioni dell'Assessore che, di
fronte a documenti provenienti dall'USL che dichiarano certe cose,
prende atto e riporta le notizie riferite, però ciò non vuol dire
che quelle notizie siano esatte, io con il mio intervento voglio
far sì che si faccia un'indagine, venga modificata e fatta
chiarezza su tutta questa vicenda. Non ho altro da aggiungere,
salvo invitare il Presidente ad inviare il tutto alla Magistratura,
proprio per fare chiarezza su tutta questa vicenda, come ha
dichiarato il Presidente del Consiglio. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK