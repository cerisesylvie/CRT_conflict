Consiglio Regionale della Valle d'Aosta - Oggetto del Consiglio n. 3782 del 7 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3782 del 7 ottobre 1992 - Resoconto
OGGETTO N. 3782/IX Mancata applicazione degli accordi per il
personale del servizio sanitario regionale.
(Interpellanza)
Presidente Do lettura dell'interpellanza presentata dai
Consiglieri Beneforti, Trione e Lanièce:
Interpellanza A conoscenza degli accordi sottoscritti in sede
regionale per il personale del Servizio Sanitario, in applicazione
dell'Accordo nazionale di lavoro reso esecutivo con DPR
384/1990;
a conoscenza altresì, che gli accordi non sono stati
completamente applicati da parte dell'USL, con serie ripercussioni
economiche nei confronti del personale e sull'efficienza dei
servizi resi alla collettività;
i sottoscritti Consiglieri regionali del Gruppo della Democrazia
Cristiana
interpellano
l'Assessore competente per conoscere:
- quali siano le parti delle intese che sarebbero state
disapplicate, sia nei contenuti che nelle decorrenze, da parte
dell'USL, nonché le motivazioni per le quali sono state
disattese;
- quali iniziative intende assumere per il rispetto degli
accordi nell'interesse del personale e per raggiungere gli
obiettivi previsti per quanto riguarda l'assestamento organizzativo
dei presidi sanitari.
Presidente
Ha chiesto di illustrare l'interpellanza il
Consigliere Beneforti, ne ha facoltà.
Beneforti (DC)
Nei giorni 8 e 9 agosto 1991, dopo un
serrato confronto e una concreta trattativa tra l'Assessorato alla
Sanità e le organizzazioni sindacali mediche e non, furono
sottoscritti gli accordi regionali in applicazione del contratto
nazionale di lavoro degli operatori della sanità, come previsto dal
DPR 28 novembre 1990 n. 384, che rappresentava il regolamento
nazionale degli operatori della sanità. Tale DPR prevedeva che ci
fosse una intesa a livello locale fra le organizzazioni sindacali e
l'Assessorato, in modo da dare le indicazioni di applicazione
dell'accordo stesso all'USL.
Detti accordi furono approvati e resi esecutivi con delibera di
giunta del 23 agosto 1991. Dopo il visto della commissione di
coordinamento, le deliberazioni furono pubblicate nel bollettino
ufficiale della nostra Regione. Quindi gli accordi furono rimessi
alla USL per la definitiva applicazione, perché contenevano proprio
le indicazioni di applicazione a livello regionale del contratto
nazionale dei lavoratori e degli operatori della sanità.
Certamente con questo atto l'Assessorato aveva adempiuto agli
obblighi di propria competenza.
In occasione della sottoscrizione di questi accordi con le
organizzazioni sindacali fu detto che in seguito, secondo
l'andamento di applicazione degli accordi stessi da parte dell'USL,
si doveva effettuare una verifica sull'applicazione degli accordi
fra le organizzazioni sindacali mediche e non, l'USL e
l'Assessorato. Infatti l'8 aprile 1992 ha avuto luogo un incontro
fra l'USL, le organizzazioni sindacali mediche e non, e
l'Assessorato alla sanità, allo scopo di verificare lo stato di
attuazione degli accordi sottoscritti, nonché di tutti quei
provvedimenti assunti dalla Giunta regionale in applicazione di
leggi e provvedimenti riguardanti proprio gli operatori della
sanità.
In questa verifica dalle organizzazioni sindacali furono messi
in evidenza i contenuti degli accordi non rispettati (almeno a quel
momento) dall'USL.
In data 24 aprile 1991 l'Assessorato inviava all'USL, nella
persona dell'amministratore straordinario, e per conoscenza al
Presidente della Giunta e alle organizzazioni sindacali mediche e
non, una lettera con la quale si richiamava l'USL al rispetto degli
accordi e delle norme vigenti.
Non sto qui ad illustrare i contenuti di questa lettera che il
24 aprile era stata mandata all'USL, perché credo che l'Assessore
ne sia in possesso, essendo questa lettera agli atti degli uffici
dell'Assessorato che lui ricopre.
In data 20 maggio 1992 l'ufficio dell'Assessorato preposto a
questi problemi mi faceva pervenire (dato che a quel momento ero
Assessore) la risposta dell'USL, a firma dell'amministratore
straordinario in carica, nonché copia di una lettera indirizzata
all'amministratore straordinario e rimessami per conoscenza dal
responsabile del servizio personale, con degli allegati contenenti
le richieste scaturite nell'incontro sindacale dell'8 aprile 92
(incontro della verifica sull'attuazione o meno degli accordi
sottoscritti in sede sindacale).
Non mi soffermo sulla risposta fornita dall'USL, pervenutami
dagli uffici il 20 maggio 1992, perché l'Assessore ne è in
possesso. Da questa risposta, comunque, appariva evidente che da
parte dell'USL non si riteneva di affrontare le tematiche
principali contenute negli accordi regionali, e che da parte
dell'USL si era provveduto quasi esclusivamente alla liquidazione
di emolumenti economici, senza affrontare quella parte degli
accordi che dovevano essere portati avanti parimente sia applicando
la parte economica, sia nella parte organizzativa. Interventi
organizzativi che si rendevano indispensabili e che erano stati
immessi nell'accordo, affinché da parte dell'USL fossero
rispettati. E guardate bene che questi aspetti organizzativi non
era stato facile neanche concordarli in sede sindacale, perché le
organizzazioni sindacali non ritenevano di imporre ai propri
dipendenti certi impegni organizzativi che venivano imposti da
questi contratti.
Successivamente a questa risposta, in un incontro con
l'amministratore straordinario si faceva rilevare e si contestava
il mancato rispetto di quella parte organizzativa, che era
contenuta negli accordi.
In quel momento, si era ormai alla fine di maggio, non ebbi
certamente il tempo di convocare le organizzazioni sindacali,
perché nel frattempo avvenne il cambio dell'amministratore
straordinario, nonché il cambio di maggioranza al governo della
Regione; il 10 giugno, come ricorderete, fu eletta la nuova
Giunta.
Per cui con la presentazione di questa interpellanza si intende
conoscere quali iniziative sono state prese per obbligare l'USL al
rispetto degli accordi regionali e nazionali, perché gli accordi
sono stati sottoscritti e ci sono impegni che devono essere assolti
a livello regionale e a livello nazionale, nonché quali iniziative
l'Assessore intende assumere per il rispetto degli obiettivi
previsti dagli accordi, in modo particolare - ripeto - per quanto
riguarda l'assestamento organizzativo.
Dagli accordi sottoscritti appare chiaro ed evidente che agli
aspetti economici erano collegate iniziative organizzative per
migliorare i servizi nei confronti della utenza all'esterno e
all'interno dei presidi sanitari. Infatti, anche di fronte ad una
sanatoria economica resasi necessaria per chiudere il passato, era
stata impostata una gestione diversa dell'USL. Volevamo una
sanatoria di chiusura del passato, che era prevista anche dagli
accordi, per partire poi con una gestione dell'USL diversa da
quella che c'era stata nel passato, tramite una nuova
organizzazione del lavoro che è prevista negli accordi, tramite
piani di lavoro per ogni unità operativa e servizi che sono
previsti negli accordi che abbiamo sottoscritto, tramite
l'assicurazione a livello ospedaliero della presenza continuativa
per dodici ore diurne dei medici, tramite la regolamentazione della
guardia medica, della reperibilità, e tramite la realizzazione di
determinati progetti obiettivo.
Questi aspetti che rientrano in una nuova organizzazione del
lavo-ro, che rientrano in un nuovo modo di gestire da parte
dell'USL, erano e sono contenuti negli accordi sindacali che
avevamo sotto-scritto in applicazione degli accordi nazionali ed
anche in occasione della chiusura delle situazioni economiche, che
esistevano all'in-terno dell'USL quando sono arrivato
all'Assessorato alla Sanità. Per cui questi aspetti riteniamo che
debbano essere mantenuti e rispettati; non si può rispettare
soltanto la parte economica quando conviene e non rispettare la
parte organizzativa.
Mi rendo conto delle difficoltà che si possono incontrare,
perché le ho incontrate anche io nel momento in cui si contrattava
e si stabiliva gli accordi in applicazione della legge n. 384; ma
occorre un'azione più determinata sia nei confronti dell'USL ma
anche nei confronti della commissione di coordinamento.
Poi su questo discorso dei rapporti con la commissione di
coordinamento dovremo tornarci sopra, perché la commissione di
coordinamento non può respingere certe delibere, quando sono in
armonia e in applicazione di intese e di accordi sindacali
nazionali, come il DPR 384.
In questo modo si arriva ad avere delle disparità fra la Regione
Valle d'Aosta e le altre Regioni esistenti nel nostro paese. Ma su
questo aspetto ci torneremo; quello che voglio dire, e concludo, è
che da parte dell'Assessorato si deve fare in modo che gli accordi
sottoscritti non vengano disattesi e di vedere poi nei confronti
anche della commissione di coordinamento come comportarci quando si
tratta di applicare accordi che derivano proprio da DPR
nazionali.
Presidente
Ha chiesto di parlare l'Assessore alla
Sanità e Assistenza Sociale Cout, ne ha facoltà.
Cout (PCI-PDS)
Il Consigliere Beneforti ha
illustrato con precisione quello che è stato fatto in questo
periodo di tempo, e noi non possiamo che confermare una cosa. Gli
accordi che erano stati sottoscritti nel 1991 prevedevano tutta una
articolazione funzionale delle professionalità, e non sto a citare
i passaggi di livello, tutta una serie di questioni legate anche ad
una possibile attivazione di moduli organizzativi, cui faceva cenno
anche il Consigliere Beneforti, che interessavano anche
l'organizzazione del lavoro: doveva definire l'orario di lavoro del
personale, doveva predisporre e si era individuata una
predisposizione e una approvazione dei piani di lavoro, doveva
definire gli istituti della pronta disponibilità, della guardia
attiva e degli straordinari ed attivare l'istituto della
incentivazione alla produttività per obiettivi, proprio per una
migliore organizzazione del lavoro.
In effetti, bisogna dire che non si può che riscontrare un
indubbio ritardo nella applicazione da parte dell'USL di queste
parti dell'accordo regionale. Noi anzi aggiungeremmo di più: che in
effetti non sono state applicate quasi tutte le questioni di tipo
normativo ed organizzativo; possiamo infatti constatare che fino al
momento attuale si era proceduto per la parte economica con il
sistema degli acconti salvo verifica.
In una recente Giunta abbiamo dovuto, purtroppo, bocciare delle
deliberazioni che interessavano lo straordinario dei dipendenti
USL, perché le delibere non potevano essere votate non essendo a
posto, perché a monte mancavano tutta una serie di cose che
andavano fatte per poter determinare con esattezza lo
straordinario.
E su questo sapevamo benissimo a cosa andavamo incontro, ma
siamo anche convinti che non si può continuare a dare degli acconti
salvo ratifica, che poi è sanatoria, se non si va ad attuare anche
il resto.
Aggiungerei anche una cosa, Consigliere Beneforti: che questo
non è stato fatto prima; mi risulta che molte volte si è arrivati a
sanatoria, perché alcune questioni vanno risolte in quel modo
perché non si può andare oltre. Il problema è che la Regione ha
anche il compito di verifica, come mi sta chiedendo giustamente il
Consigliere Beneforti che io faccia; ma prima è stato fatto questo?
E' questo il punto. Bisogna riuscire in qualche modo a mettere le
parti di fronte alle loro responsabilità; noi con la bocciatura di
queste deliberazioni abbiamo voluto mettere le parti di fronte alla
loro responsabilità, proprio perché si potesse con loro e con le
altre parti definire esattamente quello che deve essere fatto.
Ed è quello che abbiamo fatto; non abbiamo mandato solo una
lettera, abbiamo purtroppo dovuto mandare indietro delle delibere,
ma nello stesso tempo ci siamo attivati e sia nel mese di agosto
che successivamente abbiamo avuto degli incontri con l'USL, con le
parti sindacali, e dopo una serie di incontri siamo riusciti a
trovarci a tre per vedere come si poteva risolvere la questione,
senza più arrivare a sanatoria, e raggiungere una ulteriore intesa
per risolvere questo annoso problema. Siamo finalmente su questo
riusciti a trovarci a tre ed abbiamo presentato come Assessorato
una proposta, che dovrà essere valutata dalle parti, sulla quale si
riuniranno dei comitati ristretti delle tre parti, cioè della parte
sindacale, della parte USL e della parte Regione, sui vari punti, a
partire dai passaggi di livello, retribuzioni di indennità, la
questione dello straordinario, la questione della guardia attiva,
la questione della pronta disponibilità e la questione delle
incentivazioni della produttività per obiettivi.
Su questa nostra proposta ognuno dovrà dirci cosa si impegna a
fare e ne deve rispondere ogni parte di fronte alle altre due,
perché è inutile ed è pericolosissimo molte volte avere dei
rapporti solo a due; se l'USL ci dice: noi vi proponiamo questa
delibera perché gli straordinari vanno pagati e noi dobbiamo
risponderne altrimenti i sindacati minacciano lo sciopero, è giusto
che l'USL queste cose le dica anche di fronte ai sindacati, perché
noi ci assumiamo le nostre responsabilità, ma non ci vogliamo
assumere le responsabilità degli altri per degli accordi
sottoscritti e non applicati. Questo è il discorso, non basta una
lettera, ed è questo che abbiamo voluto fare. Ci siamo presi la
grossa responsabilità di bocciare delle delibere, ma allo stesso
tempo ci siamo attivati perché in incontri a tre la questione venga
definita meglio.
La cosa sta andando avanti, si sta discutendo, ci sono state
molte riunioni e speriamo di cavarne qualcosa di concreto,
altrimenti è pericolosissimo continuare a tollerare il sistema dei
pagamenti in acconto, che sono poi dei pagamenti a sanatoria,
quando si è in assenza dell'applicazione delle parti normative ed
organizzative dell'accordo. Perché, diciamolo chiaramente, questa
questione provoca delle difficoltà grosse e non fornisce la
certezza del diritto al personale e neanche all'amministrazione. Il
discorso di fondo è questo. Quindi è nostra intenzione andare fino
in fondo a questo discorso ed è nostra intenzione arrivare alla
fine dell'anno alla completa applicazione degli accordi. Siamo
consapevoli della grossa responsabilità che avremo, però in caso
contrario vedremo cosa fare; al limite dovremo anche denunciare
l'accordo se ci sono delle parti che non lo applicano.
Sulla questione della responsabilità dell'USL, è giusto che ci
siano le responsabilità dell'USL, però ci sono anche altre
responsabilità, al limite anche nostre, se non verifichiamo
l'applicazione degli accordi, e anche responsabilità per altre
questioni degli stessi primari, tanto per citare un esempio, perché
almeno per quanto riguarda l'attivazione dei moduli organizzativi è
successo che una grossa parte dei primari non aveva offerto la
necessaria collaborazione. Addirittura una organizzazione sindacale
si era opposta alla applicazione della norma, e su quello
certamente non possiamo dare colpa all'USL.
Quindi, ripeto, ad ognuno le sue responsabilità, ma in questi
incontri a tre e sulla proposta di attuazione del contratto, è
giusto che si vada avanti in questo modo e si definisca al più
presto.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Vorrei riprendere due aspetti
fondamentali. Di sanatorie in sede sindacale ne è stata fatta (o
almeno impostata) una sola ed è stata impostata nel momento in cui
si rendeva necessario troncare con il passato ed aprire un discorso
nuovo. Sono convinto che l'Assessore Cout è stato male informato,
perché bisogna farsi dire anche il perché si è fatta quella
sanatoria: quella sanatoria serviva a chiudere un passato.
E su quella sanatoria in questo Consiglio è stata presentata una
interpellanza al sottoscritto, all'epoca Assessore, da un
Consigliere dell'allora opposizione. In quella occasione rifeci la
cronistoria del perché era necessario arrivare a quella sanatoria,
per chiudere, appunto, una partita del passato, proprio per
chiudere gli anni 1990 e 1991 e per ripartire in modo diverso. E
quante sanatorie in sede sindacale vengono fatte per chiudere il
passato; vengono fatte a livello nazionale, vengono fatte a livello
regionale, e non soltanto nel settore del pubblico impiego, ma in
tutti i settori...
(...Interviene l'Assessore Cout, senza microfono...)
...Ma nessuno l'ha assunta a sistema, per quello dicevo che è
stato male informato, perché non è che le abbiamo assunte a
sistema; le abbiamo assunte nel momento in cui abbiamo fatto gli
accordi con le organizzazioni sindacali mediche e non mediche ed
abbiamo detto che il passato veniva chiuso in quel modo e che da
quel momento in poi si procedeva in modo diverso. E non c'era
certamente la prospettiva di andare ad ulteriori sanatorie.
Assessore Cout, nessuno voleva fare ulteriori sanatorie, la
realtà era un'altra: è venuto fuori che da parte dell'USL non si è
voluto portare avanti il discorso che era rappresentato negli
accordi, e l'Assessore mi ha dato atto dei rilievi che sono andato
a fare.
E quando mi dice che gli incontri devono essere fatti a tre, se
riprendo l'agenda di quando ero Assessore, posso dire anche quanti
incontri a tre sono stati fatti. Provenivo proprio dal mondo
sindacale, si può immaginare, Assessore, se non facevo gli incontri
con le organizzazioni sindacali e l'USL!
Quindi non mi si venga a dire che gli incontri bisogna farli a
tre; gli incontri si sono fatti a tre e la verifica è stata fatta a
tre, è stata messa per iscritto all'USL, che è stata messa di
fronte agli obblighi a cui doveva adempiere. L'USL ha risposto, e
poi non ho potuto proseguire perché non ero più Assessore, quindi
chiedevo all'Assessore Cout come era stata portata avanti la
questione.
Pertanto non è che si chiede di fare ulteriori sanatorie, non ci
sono rapporti a due; da parte dell'USL si deve portare avanti il
discorso degli accordi sottoscritti.
Gli accordi sottoscritti, Assessore, non vanno avanti perché c'è
chi si è accorto in ritardo cosa voleva dire realizzare una nuova
organizzazione del lavoro all'interno dell'ospedale e delle unità
operative, che cosa voleva dire la guardia medica dodici ore
continuative, cosa voleva dire fare piani di lavoro, tutte cose per
le quali c'erano impegni ben precisi da assumere nei confronti
dell'utenza e della collettività, quindi verso l'esterno e non solo
verso l'interno. E oggi si cerca all'interno dell'USL da parte di
alcuni personaggi di buttare a mare questi accordi, proprio perché
si vuole che sia applicata soltanto la parte economica e normativa
e non la parte organizzativa. Noi paghiamo un prezzo economico in
questi accordi, ma in corrispondenza dobbiamo ottenere - come
volevo pretendere ed oggi si deve continuare a pretenderlo - anche
un diverso modo di operare organizzativamente all'interno dei
servizi sanitari. Non si può pensare infatti di prendere solo da
una parte e non dare dall'altra, ci sono anche associazioni
sindacali mediche che fanno questo discorso, però è chiaro che da
parte nostra dobbiamo fare in modo che questi accordi siano
applicati nello spirito, se vogliamo modificare la situazione che
esiste oggi nel presidio sanitario come nei servizi sul
territorio.
Prendo atto che l'Assessore ha assunto questo impegno e mi
riservo casomai di intervenire nel futuro per verificare se questi
accordi vengono applicati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK