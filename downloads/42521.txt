Consiglio Regionale della Valle d'Aosta - Oggetto del Consiglio n. 80 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 80 del 18 novembre 2020 - Resoconto
OGGETTO N. 80/XVI - Interpellanza: "Tempistiche degli
interventi a supporto della crisi delle attività
commerciali".
Bertin (Presidente) -
Punto 20 all'ordine del giorno. Per
l'illustrazione il consigliere Ganis ne ha facoltà.
Ganis (LEGA VDA) -
In merito alle risposte da lei fornite
durante il Consiglio del 4 novembre, sottolineando la crisi del
settore del commercio e soprattutto quella delle attività di
vicinato, vorrei analizzare alcuni aspetti significativi. Vorrei
che lei, Assessore, esaminasse bene la tempistica delle soluzioni
che si vorrebbero individuare, come lei sostiene, a breve termine,
perché a oggi molte attività commerciali non hanno ancora del tutto
ricevuto i contributi promessi, dovuti alla chiusura causata dal
primo
lockdown
.
Detto questo, mi preoccupa il fatto che questa chiusura forzata
metterà ancora una volta in difficoltà le imprese commerciali e
tutto il tessuto economico valdostano. Spero inoltre che gli organi
istituzionali competenti sappiano gestire al meglio e più
velocemente possibile gli aiuti promessi. Ricordo che le attività
commerciali in difficoltà devono essere aiutate nell'immediato e
non dopo parecchi mesi con ritardi abissali.
Vorrei portarla a conoscenza dell'efficienza della Regione
Piemonte che è riuscita ad erogare i contributi a fondo perduto, da
destinare alle imprese maggiormente danneggiate economicamente, in
tempi assai brevi. Inoltre, cosa efficiente, per richiedere il
contributo è stato sufficiente presentare una domanda via PEC da
parte dell'interessato, senza navigare su una piattaforma fino allo
stremo per poi passare esausti tutto al commercialista.
Messe in evidenza queste mancanze, vorrei evidenziare
l'importanza dell'attività di vicinato rispetto a una forma di
commercio che si sta evolvendo in questi ultimi anni,
l'
e-commerce
e la vendita di prodotti
on-line
. È
opportuno sottolineare un fatto chiaro ed evidente: le attività di
commercio on-line consentono in modo semplice di acquistare in
momenti come questo di emergenza, a scapito però di tutte le
attività commerciali ubicate sul territorio e costrette a chiudere.
Data l'importanza delle attività di vicinato che preservano il
tessuto commerciale locale, oltre ad aumentarne l'attrattiva
turistica, resta il fatto che questi esercizi di vicinato, insieme
alle attività mercatali, rappresentano per i piccoli paesi e i
valdostani momenti e luoghi di aggregazione sociale tra modernità e
tradizioni. Sarebbe quindi opportuno prevedere agevolazioni su IMU
e TARI, agevolazioni sul canone d'affitto, interventi per
migliorare e ampliare le aree di sosta nei centri urbani,
consentendo soste brevi per fare acquisti senza costi
aggiuntivi.
Venendo quindi all'interpellanza, le chiediamo se l'Assessorato
abbia fatto una stima delle risorse non utilizzate dalla legge 8
del 2020 e se, in caso di risposta affermativa, siano stati
individuati degli strumenti di supporto alle attività di vicinato e
alle aree mercatali e quali siano le tempistiche previste.
Presidente -
Per il Governo regionale risponde
l'assessore Jean-Pierre Guichardaz da remoto.
Guichardaz J. (PCP) -
Grazie collega Ganis. Direi che
questa interpellanza è un utile prosieguo di quelle che lei ha già
opportunamente presentato nel Consiglio scorso e completa un po' il
quadro che in parte avevo anticipato.
Per rispondere alle sue richieste riguardo alla domanda numero
1, come anticipato il 31 ottobre del 2020, è stata fissata la
scadenza per poter presentare le domande per l'ottenimento del
bonus
di cui agli articoli 50 e 51 della legge regionale 8
del 2020. Per l'articolo 50, bonus alle imprese di tutti i settori
ivi compreso quello commerciale e a tutti i liberi professionisti,
sono state accolte 6428 domande e, a fronte di uno stanziamento di
34 milioni 750 mila euro, sono stati liquidati quasi 30 milioni di
euro con un avanzo pertanto di 4.891.300 euro. Per l'articolo 51,
il bonus ai titolari di
bed and breakfast
, sono state
accolte 51 domande e a fronte di uno stanziamento di 200 mila euro
sono in corso di pagamento 102 mila euro, con un avanzo pertanto di
98 mila euro, di cui 90 mila già ridestinati allo stanziamento per
i contributi sulle spese di investimento delle imprese
turistico-ricettive di cui all'articolo 52 comma 1.
Alle ore 24 di lunedì 16 novembre 2020, come già le avevo
anticipato riguardo alla sua iniziativa nello scorso Consiglio, è
stata fissata la scadenza per poter presentare le domande per
l'ottenimento dei contributi sulle spese di cui agli articoli 52,
turismo e commercio, 56 industria, artigianato e liberi
professionisti, e 57 l'agricoltura della legge regionale 8 del
2020. Per quanto concerne articolo 52 comma 1, le imprese
turistiche, sono state accolte 218 domande e, a fronte di uno
stanziamento di circa 1 milione 790 mila euro, sono in corso di
pagamento 1 milione 223 mila euro, con un avanzo di 566 mila euro;
arrotondo, ovviamente.
Per l'articolo 52 comma 3, imprese commerciali, bar, ristoranti
e servizi correlati, che è il tema specifico della sua
interpellanza, sono state accolte 362 domande e, a fronte di uno
stanziamento di 1 milione 950 mila euro, che a breve verrà
incrementato tra l'altro delle somme necessarie a soddisfare le
domande pervenute, abbiamo fatto questa mattina una opportuna
variazione di bilancio per coprire anche questa richiesta, sono in
corso di pagamento 1.985.118 euro, senza in questo caso alcun
avanzo.
Ci sono poi ulteriori misure come, per esempio, l'articolo 54
sui rifugi per i quali la legge stanziava 500 mila euro, con un
risparmio a consuntivo di 250 mila euro. L'articolo 55 sui maestri
di sci e le guide alpine stanziava 400 mila euro e abbiamo un
risparmio di 6000 euro all'incirca; sono stati richiesti
integralmente. Poi, per quanto mi riguarda il mio assessorato,
credo che non ci siano altre voci. L'editoria locale, l'articolo
59, ad esempio, è stato risparmiato praticamente tutto: su 100 euro
euro è stata fatta solo una richiesta e quindi abbiamo 85 mila euro
di risparmio.
Sostanzialmente, per quanto riguarda le attività di cui
all'interpellanza, quindi settore turismo e commercio, i risparmi
stimabili per questo settore sono 830 mila euro, a cui si
aggiungono poi i risparmi e gli avanzi derivanti dalle altre misure
che non sono oggetto delle sue specifiche richieste.
Per quanto riguarda poi le richieste 2 e 3 della sua
interpellanza, le misure saranno valutate - come è stato peraltro
anticipato questa mattina dall'assessore Bertschy e poi ribadito
nella risposta dal collega Baccega nell'interrogazione - tenendo
conto sia degli avanzi disponibili complessivamente, ma anche - lo
ha già detto il mio collega questa mattina e lo ribadisco - della
fattibilità tecnica dell'erogazione e dell'esistenza, visto i tempi
strettissimi che ci separano da qua alla fine dell'anno, di
piattaforme e di sistemi collaudati e certificati già in
essere.
L'attenzione dell'Amministrazione, come è già stato detto, è
massima. Tra l'altro, le interlocuzioni con le categorie e i
sindacati sono fittissime: solo ieri abbiamo trascorso il
pomeriggio a raccogliere le istanze e i suggerimenti delle
rappresentanze, quindi entro brevissimo - contiamo con l'impegno di
tutti - cercheremo quindi di definire misure immediatamente
esigibili e il più possibile trasversali. Il collega Bertschy
citava la possibilità, per esempio, di riconoscere i benefici alle
aziende costituitesi dopo il 9 marzo del 2020. Si potrebbe
immaginare di riproporre, per esempio, contributi e bonus alle
famiglie, visto che le misure non richiederebbero tra l'altro
passaggi particolari, tipo la registrazione al registro aiuti
nazionali che sarebbe impeditivo poi per concludere l'operazione
entro la fine dell'anno, e l'implementazione di piattaforme
specifiche. Certo, in tal caso - questo glielo dico da un punto di
vista tecnico - bisognerebbe ricostituire le strutture che prima
dell'inizio di questa legislatura erano state messe in piedi e che
si occupavano temporaneamente delle erogazioni di cui alle misure
della legge 8 e della legge 5.
Voglio solo ribadire, in ogni caso, che gli avanzi che non
saranno destinati quest'anno, quindi di cui non riusciremo a fare
una destinazione nei prossimi giorni, torneranno comunque nel
bilancio regionale e potranno essere utilizzati in fase di
variazione di bilancio per misure similari a quella delle leggi 5 e
8 che, a mio parere, questo lo dico adesso a titolo personale,
dovranno essere riscritte tenendo però in conto dell'esperienza
acquisita e della situazione dei ristori nazionali, questo per non
duplicare poi delle misure togliendo delle risorse altrove.
Finisco con il precisare che tutti i contributi, collega Ganis,
saranno erogati, nel senso che abbiamo provveduto a fare tutte le
operazioni di variazione, anche complesse operazioni variazioni di
bilancio, ma tutte le voci e tutti i contributi richiesti saranno
erogati. Quindi garantiamo e rassicuriamo lei che si è speso nel
fare queste richieste e nel presentare queste iniziative e
rassicuriamo anche i cittadini che fino a ora hanno atteso, ma a
giustificazione delle strutture devo dire che la situazione di
instabilità politica e la situazione, che fino a un mese fa vedeva
comunque l'ordinaria amministrazione come modalità in uso, non ha
permesso evidentemente fino a oggi una rapidità o quella rapidità
che sarebbe stata probabilmente assicurata da una situazione di
normalità.
Presidente -
Per la replica la parola al consigliere
Ganis, ne ha facoltà.
Ganis (LEGA VDA) -
Grazie Assessore per la risposta.
Volevo soltanto ricordare una cosa, come ha sottolineato il collega
Baccega, che all'interno delle misure di ristoro molte aziende, in
base al loro codice Ateco di appartenenza, risultano escluse: sono
i negozi di calzature, agenti di vendita e agenzie di viaggio.
Queste praticamente sono escluse.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK