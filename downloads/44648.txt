Consiglio Regionale della Valle d'Aosta - Oggetto del Consiglio n. 1602 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Fabbricati rurali
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1602 del 8 giugno 2022 - Resoconto
OGGETTO N. 1602/XVI - Interpellanza: "Metodo di valutazione
degli interventi proposti per il restauro e la valorizzazione del
patrimonio architettonico e paesaggistico rurale finanziati dal
PNRR Missione 1".
Bertin (Presidente) -
Punto n. 24 e poi faremo la pausa
per arieggiare i locali. Per l'illustrazione dell'interpellanza,
collega Distort.
Distort (LEGA VDA) -
L'interpellanza richiama la
deliberazione della Giunta regionale n. 479 in data 26 aprile 2022,
con la quale è stato approvato l'avviso pubblico per la
presentazione di proposte di intervento per il restauro e la
valorizzazione del patrimonio architettonico paesaggistico rurale
da finanziare nell'ambito del PNRR. Si tratta di un investimento
per la protezione e la valorizzazione dell'architettura e del
paesaggio rurale finanziato dall'Unione europea. Di per sé è una
buona notizia, ma dietro l'angolo del giudizio di bontà o meno di
un'iniziativa, si colloca sempre il criterio tratto
dall'espressione
est modus in rebus;
si tratta quindi di
capire in quale modo si attua, cioè la modalità fa la
differenza.
Anticipo subito che il destinatario di queste riflessioni, che
hanno con sé una critica, non è in prima istanza il Governo
regionale. E voi direte: "meno male, per una volta ci va bene".
Effettivamente è lo Stato, la critica è nei confronti dello Stato,
il quale a sua volta segue quanto dispone la regia europea. Voi mi
direte: "bene Distort, ma allora a che cosa serve
quest'interpellanza nell'ambito del Consiglio regionale?". Serve
perché comunque nel
modus in rebus
sta anche il modo con cui
noi recepiamo le disposizioni statali.
Facciamo ancora un approfondimento. Dal sito della Regione è
possibile individuare alcuni punti. Il primo: "L'investimento mira
a dare impulso a un vasto e sistematico processo di conservazione e
valorizzazione di un'articolata gamma di edifici storici rurali e
di tutela del paesaggio rurale, in linea con gli obiettivi di
tutela del patrimonio culturale e degli elementi caratteristici dei
paesaggi rurali storici e di sostegno a processi di sviluppo
locale. Gli interventi possono riguardare spazi aperti, di
pertinenza degli insediamenti rurali, e aree produttive
agrosilvopastorali che si caratterizzano come componenti dei
paesaggi rurali tradizionali". Qui si capisce proprio il valore
dell'opportunità: è sicuramente una grande, straordinaria
opportunità. Ed è proprio perché è una straordinaria opportunità
che è importante il modo di applicazione.
Ovviamente è un aiuto limitato: sono 2,4 milioni di euro con i
quali si intende finanziare circa sedici progetti. Il buon senso
presupporrebbe che i progetti che potranno beneficiare di
quest'aiuto, la selezione di queste sedici iniziative, avvenga
sotto il profilo della valutazione qualitativa, dell'entità, della
capacità di ricaduta, della capacità di valorizzazione. Invece, il
Ministero della cultura ha stabilito che la selezione degli
interventi sarà a sportello, ovvero la concessione del contributo
sarà determinata a seguito di valutazione delle domande in ordine
temporale di arrivo delle stesse, fino a esaurimento delle risorse
disponibili. Non si sceglierà sulla base del criterio di bontà del
progetto. ma sarà prioritario l'ordine cronologico di arrivo.
Io con questo non voglio ergermi a sfidante dello Stato, anche
se fosse necessario io non mi tirerei indietro, ma semplicemente
rifletto e rilevo che lo Stato ovviamente non è infallibile e,
permettetemi di dire, lo ha dimostrato con due misure che mi
sembrano plateali: il reddito di cittadinanza e il
superbonus
110. Sono iniziative che di per sé potevano
contenere una
ratio
positiva, buona, ma che poi nel modo di
attuazione, negli effetti di secondo ordine, hanno generato dei
problemi: problemi di assunzione del personale per il reddito di
cittadinanza e problemi di levitazione dei prezzi in concorrenza a
crisi generali, ma congestionamento del settore edile anziché buon
funzionamento e sprone economico.
Allora mi chiedo: a livello di Governo regionale - il motivo di
quest'interpellanza è rivolta al Governo regionale - non è passato
nelle mente di nessuno di inoltrare una qualunque forma di
corrispondenza con lo Stato, per chiedere se non esista lo
spiraglio per far passare un meccanismo più logico di selezione dei
progetti, che non sia il criterio dell'ordine di arrivo. Con questo
pensiero come nocciolo, come cuore di quest'interpellanza, chiedo
al Governo regionale se è condiviso il criterio di valutazione
delle domande in ordine temporale di arrivo, imposto dal Ministero,
o se si ritenga più idoneo un metodo di valutazione che si basi
invece sul merito della progettazione presentata, indipendentemente
dall'ordine cronologico di presentazione.
Nel caso in cui sia ritenuto più idoneo il metodo di valutazione
sulla base della bontà del progetto, indipendentemente dall'ordine
cronologico, quali siano gli intendimenti che si intende porre in
atto in interlocuzione con gli uffici competenti del Ministero.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega Distort. Siamo in
presenza anche qua di un'iniziativa, di un progetto finanziato
nell'ambito del PNRR con modalità che conosciamo, che abbiamo già
in qualche modo collaudato in altre situazioni, in altre eventi.
Abbiamo parlato lungamente anche in quest'aula del bando borghi,
delle scadenze molto ristrette, delle modalità anche interlocutorie
non sempre facili, ma comunque va detto che rispetto agli uffici e
ai riferimenti ministeriali abbiamo sempre avuto una grossa
disponibilità per chiarire, per avere delle informazioni
ulteriori.
Rispetto alle interlocuzioni, come lei saprà, in commissione
cultura, in cui sono presenti gli assessori regionali, i funzionari
e i dirigenti, questo tema è stato dibattuto e anche le questioni
che lei ha evidenziato sono state comunque oggetto di discussioni
con esiti, a mio parere, intermedi, nel senso che anche le scadenze
ravvicinate alla fine hanno determinato comunque delle procedure
anche valutative, che adesso andrò a declinarle rispondendo alla
sua interpellanza. Esse, sì, sono basate sull'aspetto della
presentazione cronologica e temporale dei progetti, ma danno spazio
alla valutazione, danno spazio a una griglia di punteggi, che lei
sa bene peraltro hanno determinato poi anche delle esclusioni di
alcuni progetti, sulla base proprio di criteri e di valutazioni che
sono stati adottati per questo tipo di progettualità.
Alla domanda uno, "se condivide il criterio di valutazione delle
domande in ordine temporale di arrivo imposto dal Ministero",
eccetera. Come correttamente indicato nel primo quesito della
presente interpellanza, lo schema di avviso pubblico elaborato dal
Ministero della cultura, oggetto di concertazione tra l'altro anche
in Conferenza delle Regioni, perché è stato oggetto di discussione
non solo in commissione cultura ma anche nell'organismo di
rappresentanza delle Regioni, era vincolante per tutti i soggetti
attuatori, quindi Regioni e Province autonome. Poteva essere
integrato e modificato esclusivamente nelle specifiche sezioni che
riguardavano le caratteristiche specifiche dei contesti
territoriali paesaggistici e delle tipologie di architettura
rurale, nonché i richiami alla normativa regionale in materia di
urbanistica e paesaggio.
In sede di commissione cultura, come le dicevo prima, si è
deciso di aderire a tale proposta del Ministero per velocizzare le
procedure di valutazione dei progetti, vista l'incognita tra
l'altro del numero di domande che sarebbero state presentate,
soprattutto in quelle regioni in cui il numero minimo di interventi
finanziabili è considerevole e si devono esaminare centinaia di
domande nei tempi ristretti previsti dalla procedura. La procedura
a sportello consente infatti di valutare le domande man mano che
arrivano e di non dover aspettare poi il termine ultimo per poterle
analizzare tutte. La realtà valdostana è a sé stante anche per i
numeri; lei immagini in regioni stato quasi come la Lombardia o il
Lazio, o regioni che comunque hanno milioni di abitanti e
probabilmente molte più domande, molte più proposizioni o proposte
che non in Valle d'Aosta.
La procedura a sportello, prevista dall'avviso, come le dicevo
prima, non è comunque avulsa da una valutazione di merito. L'avviso
pubblico prevede che, nel rispetto rigoroso dell'ordine cronologico
di arrivo, le domande di finanziamento pervenute siano soggette a
verifica di ammissibilità formale, oltre a esaminare la completezza
della domanda, le cause di inammissibilità della stessa, ovvero le
cause che impediscono di accedere alla successiva fase. Le domande
risultate formalmente ammissibili sono valutate nel merito da una
commissione che, sulla base poi di una griglia di valutazione
presente nell'avviso, procede ad attribuire a ogni proposta
progettuale un punteggio da 0 a 100, con una soglia minima di
qualità pari a 60 punti. Pertanto, solo le proposte progettuali che
hanno raggiunto tale punteggio minimo quale soglia di qualità sono
ammissibili a finanziamento.
Come le sarà noto, la procedura amministrativa in questione è
ancora in corso di svolgimento. Infatti, è già conclusa la prima
fase procedurale che, come previsto dal decreto ministeriale 211
del 2022, doveva concludersi entro il 31 maggio del 2022. I
competenti uffici del dipartimento Soprintendenza per i beni e le
attività culturali hanno pertanto già trasmesso al Ministero della
cultura il primo elenco di proposte progettuali ammissibili a
finanziamento, approvato con provvedimento dirigenziale n. 3192 del
2022.
Per concludere, le interlocuzioni, le obiezioni e qualunque tipo
di considerazione che le singole Regioni potrebbero e avrebbero
potuto in qualche modo fare in un rapporto uno a uno con i tecnici
del Ministero e con il Ministero stesso, sono state ampiamente
fatte negli organismi - come le dicevo prima - in Conferenza
Stato-Regioni e in commissione cultura, e la natura poi di questo
progetto, con tutti i difetti che possono avere comunque le
procedure e gli aspetti procedurali, è stata fatta tenendo in conto
anche delle legittime considerazioni provenienti dai territori.
Presidente -
Per la replica il consigliere Distort.
Distort (LEGA VDA) -
Grazie Assessore per la risposta. Io
prendo atto del fatto che lei si sarà battuto nelle sedi opportune,
come ha spiegato. Prendo atto, ma come un atto di fede: non ci sono
verbali, non so quanto lei si sia battuto rispetto ad altri. In
ogni caso ho comunque piacere perché abbia un senso
quest'interpellanza, intesa non solo con il suo ruolo ispettivo, ma
come suggerimento da parte dell'opposizione di una linea, di una
visione, di una condivisione di visione politica con la
maggioranza.
Facciamo un esercizio appunto di visione. Se avessimo dovuto
gestirlo tutto noi, tutto in sede regionale, come avremmo pensato?
Avremmo pensato di non prendere in considerazione l'ordine
cronologico, considerato che tra l'altro un buon progetto, proprio
perché tale, presuppone un maggior lavoro. A volte un buon progetto
nasce da un'attività geniale, da un'immediatezza, ma molto spesso e
normalmente un buon progetto segue una buona analisi, quindi tutto
un cammino di approfondimento e di conseguenza ha bisogno di tempo.
Questo è un criterio che noi avremmo adottato: avremmo stabilito un
limite di tempo, finito il quale andare a esaminare tutte le
domande, non in ordine di presentazione ma di bontà del progetto.
Questa è la logica ed è un esercizio di fantasia, ma non si limita
al campo della fantasia, serve proprio per stimolare una visione di
Governo e per stimolare l'impegno di ognuno dei componenti del
Governo nelle sedi opportune a prendere posizione, soprattutto nei
confronti dello Stato, perché almeno noi come Regione autonoma a
statuto speciale, almeno voi Governo e maggioranza a prevalenza
autonomista - in questo caso dico almeno voi, almeno lei assessore
Guichardaz, in quanto rappresentante di una forza politica che ha
la sua forte rappresentanza a Roma - ritengo che un ulteriore
sforzo e un ulteriore impegno sia quantomeno dovuto.
Lo spirito è proprio questo, di voler trasmettere quest'impulso,
questo suggerimento, questa visione, questa capacità anche
ostinata, se necessario, di difendere la logica e di difendere gli
aspetti che riguardano il bene della nostra collettività. Non è
retorica, perché il soldato non combatte solo perché sa che vincerà
la battaglia; il soldato va in battaglia per combattere e per
difendere, punto e basta, non sa quale sarà l'esito. Questa è la
linea di demarcazione di un'attività che sembra distante dalla
nostra, ma in realtà ogni giorno c'è da combattere la propria
battaglia quotidiana, personale e collettiva, e con questo spirito
bisogna svolgere l'attività di Governo. I valdostani si aspettano
questo livello, i valdostani meritano questo livello. Non è a Luca
Distort che deve riferire un certo tipo di atteggiamento o prendere
spunto da un mio personale consiglio, tutto questo deve essere
fatto nel nome di un impegno, di una missione che o si compie
oppure c'è spazio purtroppo solo per il fallimento.
Presidente -
Sospendiamo per arieggiare i locali. Il
Consiglio è sospeso.
La seduta è sospesa dalle ore 17:11 alle ore 17:32.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK