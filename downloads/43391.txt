Consiglio Regionale della Valle d'Aosta - Oggetto del Consiglio n. 777 del 8 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 777 del 8 luglio 2021 - Resoconto
OGGETTO N. 777/XVI - Interpellanza: "Partecipazione della
Valle d'Aosta al Progetto "Expo 2020 Dubai" e coinvolgimento delle
realtà imprenditoriali valdostane".
Bertin (Presidente) -
Punto n. 25. Per l'illustrazione,
ha chiesto la parola il consigliere Ganis, ne ha facoltà.
Ganis (LEGA VDA) -
Questa interpellanza è finalizzata a
fare un po' di chiarezza riguardo alla possibile partecipazione
della Regione Valle d'Aosta al Progetto "Expo 2020 Dubai". Già in
una precedente seduta del Consiglio regionale, quella del 22 aprile
2021 per l'esattezza, l'interrogazione del gruppo Lega e
l'interpellanza del gruppo Pour l'Autonomie chiedevano informazioni
in merito alla domanda di partecipazione all'evento summenzionato.
Nella risposta l'Assessore ricordava che il contratto stipulato
firmato tra l'allora Assessore al turismo e il Commissario non era
più valido a causa del rinvio di "Expo 2020" e quindi il contratto
perdeva la sua validità e occorrerebbe perciò sottoscriverne uno
nuovo se la Giunta esprimesse parere favorevole. Sempre secondo
l'Assessore, per valutare la possibilità di partecipare all'evento,
andrebbe tenuto conto anche dell'evoluzione della pandemia ma anche
della situazione economica regionale. Infine l'Assessore ci
rassicurava che sarebbe stato convocato un tavolo di lavoro
regionale come da delibera n. 975/2019 per la data prefissata del 7
maggio. Siamo a luglio e ad oggi della partecipazione della nostra
Regione a "Dubai 2020" ancora non si sa nulla. Va ricordato che nel
Consiglio del 22 aprile 2021 il collega Aggravi e successivamente
anche il collega Carrel avevano proposto un tavolo di lavoro
congiuntamente alla IV Commissione al fine di poter dare il nostro
contributo all'evento.
Condividiamo con lei, Assessore, che Dubai non è Milano con o
senza Madonnina e non è affatto un Expo di prossimità, ma potrebbe
rappresentare una grande occasione di rilancio non solo per le
esportazioni ma anche per i settori della cultura, del turismo e di
tutto il mondo della montagna promuovendo le nostre eccellenze e -
perché no? - anche un'ottica produttiva evidenziata sempre dal
collega Aggravi. Vorremmo ricordare che a Dubai non ci sono solo
distese di sabbia e temperatura tropicale, ma esiste anche uno
ski-dome
: una struttura coperta dove si può sciare
indoor
, allestita nel centro commerciale avente una
superficie di 20 mila metri quadri pari a tre campi di calcio e
ritenuta nel suo genere la pista più grande del mondo: ecco perché
bisognerebbe fare delle scelte importanti, forse non avranno una
ricaduta economica immediata ma, dato che moltissime Regioni
italiane parteciperanno, perché noi dovremmo restare a
guardare?
In base a queste considerazioni, si interpella l'Assessore
competente per conoscere se si sia riunito il tavolo di lavoro
regionale per stabilire la partecipazione all'evento summenzionato;
in caso di risposta affermativa, quale sia il programma previsto e
quali modalità siano state stabilite per coinvolgere enti, imprese
e realtà valdostane nella manifestazione.
Presidente -
Risponde l'assessore Jean-Pierre
Guichardaz.
Guichardaz J. (PCP) -
Allora, come avevo preannunciato
nella seduta del Consiglio del 22 aprile scorso, in risposta alla
interpellanza presentata dal gruppo Pour l'Autonomie e in altre
occasioni, il tavolo di lavoro regionale si è effettivamente
riunito una prima volta il 7 maggio scorso e poi, acquisite
ulteriori informazioni, nuovamente il 14 giugno. Tenuto conto del
nuovo contesto, il tavolo ha rivalutato le possibili ricadute della
partecipazione all'evento ovviamente non soltanto in chiave
promozionale turistica, ma nei termini più ampi di opportunità e di
promozione del territorio e delle sue produzioni e di possibile
creazione di relazioni commerciali internazionali. Come si
ricorderà, infatti nel tavolo trova rappresentanza, tra l'altro,
anche il sistema imprenditoriale regionale tramite il Presidente
della
Chambre
, che ha interpellato gli associati per sondare
l'interesse dell'imprenditoria valdostana in merito alla
partecipazione all'evento.
Tenuto conto dell'entità dell'investimento richiesto, anche
soltanto per una partecipazione minimale come avevo già spiegato ai
colleghi - si prevede in buona sostanza una spesa di 300 mila euro,
che ci consentirebbe di replicare per circa una decina di volte al
giorno, dodici mi sembra, un video di tre minuti all'interno del
Padiglione Italia più alcune presenze saltuarie -, il tavolo si è
espresso negativamente in merito all'opportunità di stipulare un
nuovo contratto per la partecipazione a "Expo 2020 Dubai" in
sostituzione di quello scaduto a causa del rinvio dell'evento.
Le voglio solo fare una precisazione: lei cita la Lombardia e il
Piemonte come partecipanti a "Expo Dubai" nelle sue premesse. La
Lombardia parteciperà, da quello che ne sappiamo noi, esternamente
a "Expo Dubai", non mi chieda perché è stata fatta questa scelta.
Credo che abbiano addirittura preso un albergo o qualcosa del
genere per fare delle iniziative collaterali a "Expo". Di fatto,
quindi, mi risulta che la partecipazione diretta in "Expo" non
verrà fatta nell'ambito dell'organizzazione "Expo", così come non
parteciperanno l'Alto Adige, il Trentino, il Molise. Questo credo
anche per una questione legata alle misure, perché un conto è, le
ripeto, fare degli investimenti che non credo nessuna delle Regioni
grosse abbia fatto nella misura minima della partecipazione minima
per la quota dei 300 mila, per avere il pacchetto basico, ma per
Regioni che hanno sicuramente bilanci diversi dai nostri, parliamo
probabilmente di partecipazioni molto più estese e molto più
onerose. Allora sì a quel punto ha un senso partecipare, perché
vuol dire investire risorse, investire personale, investire
maestranze e diciamo funzionari e rappresentanti di associazioni e
altri che possono concretamente risiedere presso "l'Expo Dubai" e
quindi intessere quella rete di relazioni che una manifestazione
importante come "Expo" richiede ai fini di un risultato.
Come vede, le Regioni a noi più simili per misure e anche per
tipologia, noi ci siamo un po' confrontati, non sto a dirle le
motivazioni, ma sono simili alle nostre anche di altro genere,
hanno ritenuto di non partecipare e quindi di evitare questa forma
di partecipazione risparmiando in questo caso le risorse da
destinare ad altri fini di tipo promozionale e di tipo
comunicativo.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
Grazie Assessore per la risposta. La
Lombardia non parteciperà direttamente ma comunque altre Regioni lo
faranno. Detto questo, controlleremo. Anche questa volta perderemo
sicuramente una grande possibilità o, meglio, perderemo un treno,
ma non sarà quello a idrogeno, né elettrico, ma un treno carico di
opportunità. La non partecipazione della nostra Regione al
summenzionato evento ci rattrista ma per quale motivo? "Expo Dubai"
è una vetrina sul mondo in cui i Paesi partecipanti mostreranno al
mondo il meglio delle loro idee, dei loro progetti, un evento
simbolo della ripartenza dopo la pandemia, catalizzando
l'attenzione mondiale degli operatori economici. Infatti a Dubai si
prevede dal 1° ottobre al 31 marzo 2022 un afflusso di circa 25
milioni di visitatori durante i sei mesi della partecipazione, una
vera opportunità per le Regioni che ci parteciperanno e
un'occasione di rilancio per il nostro futuro e per riprendersi
dalla crisi, un trampolino di lancio per far decollare le nostre
imprese, per trattare temi importanti legati alle innovazioni, alla
valorizzazione del territorio e, come abbiamo già detto, in
un'ottica anche produttiva. Purtroppo però la nostra Regione a
"Expo" non parteciperà e rimarrà un miraggio e con esso tutti i
temi intenti ad approfondire e a motivare la voglia di creare il
futuro quali sostenibilità, mobilità e tutte le molteplici
opportunità. Arrivederci al prossimo "Expo", forse.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK