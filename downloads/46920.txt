Consiglio Regionale della Valle d'Aosta - Oggetto del Consiglio n. 3268 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3268 del 8 febbraio 2024 - Resoconto
OGGETTO N. 3268/XVI - Interpellanza: "Eventuali provvedimenti
per la messa al bando totale dell'utilizzo del piombo nell'attività
venatoria in Valle d'Aosta".
Bertin (Presidente) -
Punto n. 77. Consigliera Minelli, a
lei la parola.
Minelli (PCP) -
Parliamo di un argomento che forse non è
molto conosciuto: quello dell'avvelenamento da piombo.
Nella seconda metà del secolo scorso, vari studi scientifici
hanno dimostrato che il piombo può avere degli effetti negativi
sull'ambiente, la fauna e la salute dell'uomo, anche in caso di
esposizioni limitate, e che può generare una forma di avvelenamento
che va sotto il nome appunto di "saturnismo".
In passato, il saturnismo colpiva particolari categorie
professionali, come i tipografi, che usavano gli inchiostri al
piombo, i caratteri di stampa di quel materiale, gli operai delle
miniere e delle fonderie dove veniva estratto e lavorato il
metallo.
Nel tempo, le autorità sanitarie hanno sempre di più abbassato
la soglia del rischio, fino a suggerire di evitare ogni possibile
contatto con il piombo.
Se vi ricordate, un tempo ci facevano le otturazioni dentali con
il piombo, poi sono assolutamente state abolite, perché è stato
dimostrato che livelli crescenti di piombo nel sangue, soprattutto
di bambini e ragazzi, possono provocare dei danni a livello
intellettivo, ci sono effetti negativi sul sistema nervoso
centrale, possono essere responsabili anche di patologie
cardiovascolari, cefalee, disfunzioni renali, ipofertilità,
eccetera.
Oggi il saturnismo, con effetti non trascurabili, può essere
provocato anche nell'uomo dal consumo di selvaggina contaminata da
frammenti o pallini di piombo, che è un materiale comunemente
utilizzato nei proiettili da caccia, negli sport da tiro, oltre che
nell'attrezzatura da pesca. Si stima che ogni anno, a causa di
questi impieghi, vengano disperse nell'ambiente dell'Unione Europea
circa 44 mila tonnellate di piombo; di queste, il 57% proviene
dagli sport di tiro, il 32% dalla caccia, l'11% dalle attività di
pesca.
Inoltre, l'accumulo di piombo nei sedimenti può portare ad un
rischio concreto di contaminazione delle falde acquifere. É un
fenomeno che non è da sottovalutare: già nel 2012, ISPRA (Istituto
superiore per la protezione e la ricerca ambientale) aveva prodotto
e diffuso un rapporto dettagliato sulle problematiche legate al
piombo nelle munizioni di caccia e nel 2018 aveva diffuso un
dossier dell'Agenzia europea per le sostanze chimiche che rimarcava
questo problema.
Se per l'uomo il consumo di selvaggina è saltuario ed episodico,
non è così ovviamente per molte specie selvatiche, che sono più
esposte al problema del saturnismo, e la presenza di frammenti più
o meno grandi di piombo nei tessuti determina degli avvelenamenti
che possono portare alla morte degli animali.
Uno studio, promosso recentemente dall'ERSAF, che è l'Ente
regionale dei servizi agricoltura e foreste del Parco nazionale
dello Stelvio e della Provincia di Sondrio, in collaborazione con
l'Istituto Zooprofilattico della Lombardia e dell'Emilia Romagna e
ISPRA, ha evidenziato che su un campione di 252 aquile reali e
avvoltoi, raccolti feriti e morti in un'area dell'Europa
centro-meridionale che va dai Pirenei all'Appennino, ben il 44%
mostrava valori cronici superiori al normale e il 26% aveva livelli
da avvelenamento.
Per ridurre l'inquinamento dovuto a questo metallo, va eliminata
ogni possibile causa di dispersione nell'ambiente, come si è già
fatto in tanti settori: nella produzione della benzina usiamo le
benzine senza piombo, nelle vernici, nell'utilizzo di tubazioni,
delle otturazioni dentali e via di questo passo.
Occorre quindi intervenire anche sull'uso dei proiettili, per
cui da tempo si sta predisponendo presso l'Energia Chimica Europea
una istruttoria per la messa al bando.
Nel 2021, l'Unione ha vietato l'utilizzo delle munizioni
contenenti il piombo nelle aree umide, limitatamente alle aree
umide, e nel nostro Paese questo divieto è stato poi confermato dal
Tar del Lazio circa un anno fa, nel febbraio del 2023, in seguito
ad una circolare del Ministero dell'ambiente che mirava a
disattivare la portata di questo regolamento, sottoponendo così il
nostro Paese a rischio di una probabile procedura di infrazione
europea.
Facendo alcune ricerche nell'ambito della preparazione di
quest'iniziativa, abbiamo appurato che il 100% dei cacciatori,
incontrati dalle guardie venatorie del WWF in Lombardia nella
caccia all'anatra e alle oche selvatiche, utilizza già delle
cartucce in acciaio. Hanno deciso loro di non utilizzare più quelle
al piombo, ottemperando ad una disposizione, ma anche avendo un
atteggiamento di recepimento delle richieste.
Alla luce di queste informazioni, noi pensiamo che sia utile e
importante anche da noi un'azione di sensibilizzazione per
l'abbandono di questi proiettili e di queste cartucce, quindi
chiediamo se, nelle more di una per noi auspicabile messa al bando
totale dell'utilizzo di piombo nell'attività venatoria, siano stati
presi o si intendano prendere dei provvedimenti in Valle d'Aosta
per vietare, ridurre o scoraggiare l'utilizzo di questi proiettili
e, in caso di divieti
-
e ci sono
-
quali sono le
sanzioni previste, come avvengano i controlli e quali dati abbiamo
disponibili riguardo alle infrazioni verificate.
Presidente -
Risponde l'assessore Carrel.
Carrel (PA) -
Una risposta sicuramente molto tecnica e
molto importante, quindi leggo quanto mi è stato predisposto dagli
uffici per riportarle il tutto: nel corso degli ultimi anni sono
stati effettuati, a livello sia italiano che europeo, numerosi
studi che riguardano la catena alimentare e la dispersione del
piombo nelle catene alimentari, e purtroppo tutti riportano dati
preoccupanti su tale fenomeno, che può dipendere, in parte, anche
dalla caccia, in quanto le fonti di assunzione del piombo possono
essere diverse (acqua, aria e da molte altre sostanze
ingerite).
Tra gli animali ritrovati feriti o malati sul territorio
regionale e conferiti al centro di recupero della fauna selvatica,
sono arrivate nel corso degli anni alcune aquile affette da
saturnismo, la grave malattia causata dall'avvelenamento da piombo,
che questi rapaci contraggono nel momento in cui si nutrono di
carcasse o parti di animali lasciate sul territorio.
Per tale motivo l'Amministrazione regionale è sempre stata molto
attenta a questa problematica, tanto che, già a partire dal 2012,
nel calendario venatorio approvato ogni anno con deliberazione di
Giunta regionale, è stato introdotto e reso obbligatorio l'utilizzo
di proiettili atossici per l'abbattimento di animali ceduti e
destinati alla commercializzazione, con la richiesta di
privilegiarne l'utilizzo in tutti gli altri casi.
Tal disposizione è partita dal 2013 ed è stata introdotta nelle
deliberazioni della Giunta regionale di approvazione dei piani di
controllo della specie cinghiale, le cui carcasse, una volta
battute, devono essere conferite obbligatoriamente ai centri di
lavorazione delle carni di selvaggina.
Inoltre, a tutela della fauna selvatica, nella stagione
venatoria 2023-2024, per tutti i calciatori è stato reso
obbligatorio l'utilizzo dei proiettili atossici all'interno dei
siti Natura 2000 aperti al prelievo venatorio, presenti sul
territorio regionale, esattamente come lei ha ben ricordato nelle
premesse.
L'articolo 7 del calendario venatorio, approvato con
deliberazione della Giunta regionale n. 813 del 24 luglio 2023,
recita: "Per lo svolgimento dell'attività venatoria all'interno dei
siti Natura 2000, è obbligatorio l'utilizzo di proiettili che non
consentono il rilascio di contaminanti (piombo). Nel restante
territorio regionale, l'utilizzo dei proiettili, che non consentono
il rilascio di contaminanti nelle carni dei selvatici, è
obbligatorio nel caso di abbattimenti di capi di selvaggina ceduti
o commercializzati per uso alimentare. In genere, occorre
privilegiare sempre l'utilizzo di proiettili che non rilasciano
contaminanti".
I siti Natura 2000 interessati sono ventotto e coprono una
superficie totale di 69.480 ettari. Il mondo venatorio si è
immediatamente suddiviso tra chi difende l'efficacia dei proiettili
privi di piombo e chi li critica affermando la minor letalità al
colpo, e questo è un altro problema sul quale ci si sta
confrontando, però, con il tempo e con il progredire della
tecnologia, sembra man mano essere pressoché risolto.
Inoltre, nell'ambito della revisione del Piano regionale
faunistico venatorio, è stato inserito un apposito paragrafo
relativo al munizionamento, ribadendo che, considerate le
implicazioni derivanti dall'utilizzo delle munizioni contenenti
piombo, è quanto mai opportuno che i cacciatori vengano
accompagnati nei prossimi anni ad abbandonare tale munizionamento a
favore di quello atossico.
Il Piano faunistico lo stiamo di fatto redigendo, ci stiamo
confrontando con le Associazioni, proprio per avere dei pareri
preliminari prima di arrivare in Giunta, quindi è uno dei temi che
troveremo e su cui ci confronteremo proprio anche in quest'Aula,
durante la primavera del 2024.
Per quanto riguarda invece i controlli, il Corpo forestale della
Valle d'Aosta è deputato al controllo dei cacciatori in attività
venatoria. I cacciatori che partecipano al controllo della specie
cinghiale devono conferire gli animali ad un centro di lavorazione
della selvaggina; tutti i cacciatori devono aver frequentato con
profitto un apposito corso di formazione, tenuto dai veterinari
della ASL e dall'Istituto zooprofilattico sperimentale del
Piemonte, Liguria e Valle d'Aosta, sull'igiene e la sanità delle
carni di selvaggina, ai sensi del regolamento CE 853.
Le carcasse degli animali abbattuti devono essere accompagnate
da un modulo in cui il cacciatore dichiara, oltre a varie
informazioni di tipo sanitario, di avere utilizzato proiettili
atossici. Inoltre, al centro di lavorazione, è presente un
veterinario dell'ASL regionale, che verifica la commestibilità
delle carni, nonché l'effettivo utilizzo dei proiettili senza
piombo.
Nel corso dell'ultima stagione di caccia, nel periodo 10
settembre-4 dicembre 2023, nel periodo venatorio della caccia di
selezione e della caccia vagante, sull'intero territorio regionale
venabile sono stati controllati 707 cacciatori su 1.388 cacciatori
in attività, nel corso dell'attività di caccia, con una media di
235 controlli/mesi così suddivisi: 660 cacciatori di ungulati, 23
cacciatori di lagomorfi, 22 cacciatori di galliformi alpini, 2
cacciatori di altra avifauna.
In questo periodo non sono state rilevate infrazioni in merito
all'utilizzo di proiettili contenenti piombo all'interno dei siti
Natura 2000.
Nel caso in cui siano rilevate infrazioni, si applicano le
sanzioni previste dalla legge 11 febbraio 1992 n. 157, in
particolare l'articolo 31 e la legge regionale 27 agosto 1994 n.
64, in particolare all'articolo 46.
Presidente -
Consigliera Minelli, ha facoltà di
replica.
Minelli (PCP) -
Grazie all'Assessore per la sua risposta
che, in qualche modo, conferma alcune cose che sapevamo già, cioè
che dal 2012 nella nostra regione c'è questo divieto dell'utilizzo
dei proiettili con piombo sia per i cinghiali che tutti gli altri
ungulati. Però mi ha confermato quello che sapevo: che erano
soltanto quelli da commercializzare; per gli altri non è prevista
al momento un'altra determinazione. E poi che da questa stagione di
caccia il divieto sia nei siti Natura 2000, e anche questa era una
cosa che sapevo, ma volevo avere in qualche modo una conferma.
Lei ha detto, Assessore, che gli studi che sono stati effettuati
nel tempo sulla catena alimentare rivelano dei dati preoccupanti e
anche la caccia rientra nelle cause di tutto questo.
Ci ha fatto una specifica su quello che riguarda gli animali
feriti in Valle d'Aosta: questa era una cosa che non sapevo, le
aquile che sono state curate avevano effetti da saturnismo e mi ha
anche detto che c'è un invito, oltre ai divieti specifici, ai
cacciatori ad andare in una direzione diversa, cosa che ovviamente
genera - e l'ha detto lei - delle diverse idee all'interno del
mondo venatorio.
Quello che riscontro però è questo: lei ha parlato dei controlli
che sono stati fatti e che non sono emerse delle particolari
criticità, poi ha citato quelle che sono le sanzioni, e, se ho
capito bene, visto che ha fatto un riferimento alla legislazione,
ha dato anche informazioni sulle date di queste leggi (risaliamo
agli anni '90, per la maggior parte), sono le cosiddette sanzioni
generiche, le generiche del calendario venatorio, non ci sono delle
sanzioni specifiche della nostra regione per quello che riguarda le
eventuali infrazioni. In altre realtà, in altre regioni, questo è
invece stato affrontato, sono state previste delle sanzioni
specifiche e anche degli strumenti di controllo molto puntuali; lei
ha fatto riferimento ai controlli che fa il veterinario nel centro
di conferimento degli animali, però ci sono anche, in altre realtà,
dei controlli che vengono fatti prima di questo conferimento,
quindi ci sono modi di affrontare la situazione diversi, come è
emerso recentemente in un convegno specifico che si si intitolava
"Il peso del piombo", dove abbiamo appreso, appunto, che ci sono
vari modi di rapportarsi a questa tematica.
L'auspicio, ed è quello che io formulo in questo momento, perché
ci sta dicendo che a breve, nella primavera, arriverà il piano
venatorio che state scrivendo, credo che in quel piano ci debba
essere una riflessione molto approfondita su questo tema, che
preveda non soltanto un accompagnamento - come lei ha detto - ai
cacciatori, perché siano sensibilizzati a non utilizzare questi
proiettili su cui l'Europa sta riflettendo, ma che ci sia anche - e
questo sarebbe importante da parte della Regione Valle d'Aosta -
una normativa precisa e una definizione delle sanzioni, che sia non
legata alle sanzioni generiche, ma a quelle che riguardano il
nostro territorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK