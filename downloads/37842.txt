Consiglio Regionale della Valle d'Aosta - Oggetto del Consiglio n. 1504 del 20 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1504 del 20 ottobre 2015 - Resoconto
OGGETTO N. 1504/XIV - Interpellanza: "Mancanza della figura
professionale dell'infermiera pediatrica nelle sedi del
Poliambulatorio di Donnas e Verrès".
Presidente -
Punto 20 all'ordine del giorno. La parola al
collega Bertschy.
Bertschy (UVP)
- Grazie Presidente.
L'interpellanza è per sollevare e segnalare un problema che da
qualche mese ci troviamo ad affrontare nelle sedi della Bassa Valle
e che è stato segnalato da numerose famiglie, genitori che hanno
avuto la possibilità negli anni di fruire dei servizi dati
dall'infermiera pediatrica, ma soprattutto dall'organizzazione che
era stata costruita sul territorio. Da qualche mese è andata in
pensione,
à la retraite
, l'infermiera che era presente in
servizio ed è stato per ora organizzato un servizio che riteniamo
provvisorio, o quanto meno, Assessore, vogliamo capire da lei quale
sarà la soluzione finale, che però ha evidentemente tutti i limiti
di una situazione provvisoria. Sentendo i pediatri, organizzando un
po' gli incontri sul territorio, la situazione precedente era una
situazione che permetteva di avere un'osservazione importante in
termini sia sanitari, ma anche in termini sociali sulle famiglie,
sui bambini, su tutto quello che gravitava intorno ai nuovi nati
fino all'età di 16 anni. Volevamo quindi capire se la situazione di
oggi è una situazione che ha carattere temporaneo e quali sono i
suoi progetti per il futuro.
Presidente
- La parola all'Assessore Fosson.
Fosson (UV)
- Sì, grazie Presidente.
Quando parliamo di infermiera pediatrica si devono fare alcune
riflessioni in merito alla nuova legislazione nazionale sulle
professioni infermieristiche che ha rivisto diverse figure, alcune
di esse particolari che sono in via di revisione, la cui materia
non rientra nelle competenze regionali. La figura infermieristica
di riferimento era laureata in Scienze infermieristiche, di cui noi
abbiamo mantenuto anche quest'anno la nostra prestigiosa scuola,
soprattutto per il fatto che molti di questi nostri giovani trovano
anche lavoro all'estero, per cui poi esistono nell'ambito delle
Scienze infermieristiche diverse specializzazioni, come ad esempio
strumentista, oncologia o psichiatria. Sull'infermiera pediatrica
mi permetto di fare una precisazione, perché proprio la
legislazione nazionale in questo momento non ci aiuta; l'infermiera
pediatrica è una figura speciale, cioè al di fuori delle infermiere
laureate in Scienze infermieristiche, perché, a fronte delle altre
figure di specializzazione che fanno il corso di infermiera
professionale e poi si specializzano, l'infermiera pediatrica ha un
suo percorso completamente diverso con un suo specifico corso nella
previsione di assunzione nei grandi ospedali pediatrici: Gaslini,
Bambin Gesù. L'infermiera pediatrica purtroppo non può partecipare
ai concorsi di infermiera laureata in Scienze infermieristiche e
non solo, ma se c'è un posto di infermiera libero sul territorio,
bisogna accedere alla figura delle laureate in Scienze
infermieristiche, perché nel nostro organico non è prevista la
figura dell'infermiera pediatrica, così come l'ho definita.
Chi è andata in pensione e svolgeva questo lavoro era una
vigilatrice d'infanzia, che aveva un profilo particolare diverso,
abilitata a fare i prelievi, che svolgeva una funzione analoga. In
particolare nel 2010 ci fu anche una diatriba tra vigilatrice di
infanzia e assistenti sanitari e il Direttore generale dell'epoca
privilegiò in questa funzione quella dell'assistente sanitario, che
ha compiti completamente diversi d'istruzione sanitaria e di
pratica dei vaccini. In Valle d'Aosta c'è un caso di infermiera
pediatrica, che ha fatto l'Università a Torino che non può
partecipare ai corsi e ai concorsi da infermiera professionale
rimanendo penalizzata anche se vi sono posti liberi sul territorio.
Per far fronte all'unica figura di infermiera pediatrica, bisognerà
pensare ad un concorso specifico per questa figura, differenziato
dalla figura dell'infermiera professionale.
Per quello che dice sull'assistenza sanitaria sul territorio, io
ho mandato una bozza di piano, ma non ho avuto risposte, per la
quale chiedevo un contributo; in essa c'è un grande capitolo
sull'assistenza sul territorio, nel senso che, come ho sempre
detto, la nostra specialità e la nostra sanità può migliorare
attraverso una riorganizzazione di quanto avviene sul territorio e
questo, purtroppo, in assenza ancora di una legislazione precisa
che dica come deve essere organizzata, come previsto nell'articolo
5 del Patto della salute. In particolare noi pensiamo per l'area di
Verrès e Donnas proprio di attivare un servizio di h12, finalizzato
a una maggior accessibilità per l'utente al servizio dei medici di
famiglia prevedendo altresì anche il pediatra. L'altro giorno, per
esempio, a Challand-Saint-Victor, messa a disposizione dal Comune,
è stata organizzata una sede in cui saranno più presenti il
pediatra e il medico di famiglia, con l'infermiera di territorio:
questa è l'organizzazione che noi pensiamo di mettere in piedi al
più presto possibile. L'infermiera di territorio, come le dico, è
un'infermiera che ha una specialità o comunque si specializzerà
anche sui bambini, come sono le infermiere professionali presenti
nella pediatria, nella neonatologia. Io quindi avrò un incontro nei
primi giorni di novembre proprio con tutti i medici e i pediatri
del territorio del fondovalle, come già avvenuto a Morgex nei
giorni precedenti. Il nostro discorso è riorganizzare il territorio
in questo senso, cioè con delle aggregazioni di medici pediatri e
infermiere proprio per dare una accessibilità più ampia, dai
bambini agli adulti.
Presidente
- La parola al collega Bertschy.
Bertschy (UVP)
- Assessore, sicuramente, la sua
conoscenza rispetto alle figure professionali è superiore alla mia,
ma si è addentrato in una questione che va un po' al di fuori di
quello che era l'oggetto dell'interpellanza, nel senso che
l'interpellanza diceva che fino ad ieri funzionava così, poi io non
so se avevamo ereditato l'unico esemplare di infermiera pediatrica
che era conosciuto sul territorio nazionale...
(interruzione di un Consigliere, fuori microfono)
...però poi era diventata come figura professionale infermiera
pediatrica e non vigilatrice dell'infanzia.
Al di là di questo, che proprio non era il merito della
questione per carità...e, per fortuna, che era transitata in Bassa
Valle, perché erano tutti contenti in Bassa Valle per questa
situazione, soprattutto le famiglie, i pediatri e soprattutto
quelli che si rivolgevano a questo servizio per i prelievi, per
esempio, che da qualche tempo bisogna venire a fare ad Aosta,
prendere la macchinina, perdere del tempo, passare del tempo con
dei bambini in spazi probabilmente meno semplici di quelli
precedenti e soprattutto si è perso quel contatto sul territorio.
Lei oggi ha in mente un modello, che ci mancherebbe, non stiamo
neanche a contestare, perché l'organizzazione non riviene a noi. Io
quello che segnalo che prima le cose andavano bene e in questo
momento ci sono delle difficoltà, lei ha in mente un piano per
farle ritornare ad andare bene: questo è l'obiettivo di tutti. Per
farle ritornare ad andare bene, mi raccomando si ricordi che venire
ad Aosta è un costo, è una perdita di tempo. Ritorniamo quindi a
dare quei servizi sul territorio, non solo i vaccini, perché i
vaccini vengono oggi fatti, scendono le due infermiere e si fanno i
vaccini, parlo di prelievi e parlo di quella presenza fisica che ha
permesso, appunto, di costruire quella rete di servizio sanitario e
sociale che ha dato delle risposte fino ad ora.
Non mi addentro quindi nei concorsi, per noi le politiche non
hanno nomi e cognomi, ma hanno origine di progettazione, di
programmazione, di organizzazione, non ho parlato di fare concorsi,
io le ho segnalato solamente che c'è una carenza e quello che mi ha
illustrato dovrebbe andare a ricoprire questa carenza, poi lo
verificheremo meglio, sono contento che c'è un piano di
sviluppo.
Rispetto alla proposta, alla bozza di piano socio-sanitario di
aggiornamento, faremo molto presto arrivare delle osservazioni.
Abbiamo letto, abbiamo anche noi degli argomenti, diciamo che in V
Commissione ci ha occupato soprattutto con il sociale in questo
periodo, quindi ci siamo presi qualche tempo in più, però
sicuramente saremo presenti con una fase propositiva. La
ringraziamo per averci inviato questo materiale.
Concludo quindi dicendo che spero che quest'attuale lacuna, che
soprattutto si rivolge di nuovo a famiglie e all'infanzia, venga
colmata al più presto con un servizio della qualità di quello
precedente.
Presidente
- Punto 21 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK