Consiglio Regionale della Valle d'Aosta - Oggetto del Consiglio n. 3537 del 25 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3537 del 25 febbraio 1988 - Resoconto
OGGETTO N. 3537/VIII - REIEZIONE DELLA PROPOSTA DI LEGGE
CONCERNENTE: "COSTITUZIONE DELL'AZIENDA REGIONALE AUTONOMA PER LA
VALORIZZAZIONE DEL PATRIMONIO ARTISTICO, STORICO E ARCHEOLOGICO
DELLA CITTÀ DI AOSTA E DELLA VALLE D'AOSTA (A.R.A.V.)".
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Prima di illustrare il nostro disegno
di legge relativo alla valorizzazione del patrimonio artistico,
storico e archeologico della città di Aosta e della Valle d'Aosta,
voglio esternare lo stato d'animo di chi siede all'opposizione e
che sistematicamente si vede respingere i propri progetti di legge,
quasi che il compito precipuo della minoranza sia di proporre,
mentre quello della maggioranza sia di respingere.
Eppure, con questo disegno di legge si esaurisce una sorta di
trilogia, che è partita dalla cultura, con il disegno di legge sul
teatro, e che è passata attraverso l'ambiente, con il disegno di
legge sull'impatto ambientale. Ma anche questo disegno di legge
farà la stessa fine di quelli che l'hanno preceduto, perché la
maggioranza probabilmente voterà contro, benché, al di là del fatto
che è stato concepito da noi socialisti, abbia almeno il pregio di
riproporre in termini estremamente espliciti il problema della
valorizzazione dell'immenso patrimonio artistico, storico e
archeologico del quale è dotata la nostra regione.
Dobbiamo, obiettivamente, riconoscere che l'Amministrazione
regionale ha dato prova di una certa disattenzione nei confronti di
questo bene insostituibile, che deve essere conservato ad ogni
costo e che è costituito, appunto, dal complesso dei beni
artistici, storici ed archeologici, che contraddistingue in modo
così evidente la realtà della nostra regione. Non c'è sito, non c'è
ambito o paese sperduto che non abbia almeno una testimonianza del
passato o che non racchiuda una particolarità sul piano artistico,
storico od archeologico.
Ritengo, pertanto, che l'Amministrazione regionale debba
cambiare rotta in modo del tutto radicale, perché non è pensabile
che un patrimonio così cospicuo giaccia in uno stato di degrado, a
volte veramente colpevole.
È triste constatare che una Regione che ha potestà legislativa
primaria in materia e che ha anche la prerogativa di disporre di
una Sovraintendenza ai Beni Culturali completamente autonoma, si
trovi su posizioni di netta retroguardia rispetto alla
valorizzazione di ciò che il passato e ha lasciato in eredità.
Perché è importante la valorizzazione di questo patrimonio?
Perché, obiettivamente, con la crisi che ha travolto la nostra
industria - pensiamo solo a quanto è successo ai quattro poli
produttivi di Aosta, Châtillon, Verrès e Pont-Saint-Martin -
possiamo offrire un quadro di riferimento piuttosto deteriore,
specie alle giovani generazioni valdostane, sulle future
possibilità occupazionali.
Noi intendiamo sottolineare che un in versione di tendenza,
specie nel settore dei Beni Culturali, può procurare opportunità e
occasioni lavorative ad una ingente massa di giovani, non solo nel
momento della valorizzazione del singolo bene, ma anche nei
successivi momenti della sua gestione.
Faccio un esempio che è sotto gli occhi di tutti e che può
essere additato come un'eccezione in questo panorama così
desolante. Mi riferisco all'ultima ristrutturazione, attuata tra
l'altro in termini estremamente positivi, del Collegio Saint-Bénin
di Aosta, per la cui inaugurazione la Regione vi ha collocato una
mostra del suo pittore più prestigioso, Italo Mus.
Colgo l'occasione per dare atto ad un valdostano che per anni si
è sempre battuto, senza troppo clamore, per la ristrutturazione del
Saint-Bénin, che era ormai un "bene" quasi dimenticato. Mi
riferisco, ovviamente, al prof. Berton e sarebbe sciocco e
assolutamente inopportuno se io non lo ricordassi qui in Consiglio.
Una certa passione che mi è venuta per l'archeologia, mi è derivata
proprio dal prof. Berton il quale, dai banchi del liceo in poi, mi
ha insegnato che l'approccio nei confronti dei beni culturali deve
essere di un certo tipo.
Questo personaggio che, a mio parere, nel corso degli ultimi
quarant'anni, ha avuto il merito di riproporre costantemente questo
argomento all'attenzione dell'opinione pubblica, con la sua azione,
molto efficace sul piano culturale, non ha trovato, invece, sul
piano pratico ed operativo un valido riscontro che gli permettesse
di sortire una realizzazione completa.
Il discorso che abbiamo affrontato alcuni Consigli fa,
sull'impatto ambientale, non prescindeva affatto dal discorso
relativo ai Beni Culturali. L'ambiente non deve essere osservato
con atteggiamento "museografico", perché l'ambiente non è altro che
il risultato di una stratificazione di testimonianze secolari.
Come è doveroso cercare di rispettare la "naturalità"
dell'ambiente, così è di importanza altrettanto primaria
considerare la conservazione delle caratteristiche più peculiari
delle testimonianze del nostro passato.
Dicevo poc'anzi che, grazie al cielo, questo dato di fatto pone
la nostra Regione in una posizione di assoluta preminenza. Poiché
credo di conoscere fin d'ora il risultato della votazione di questo
disegno di legge, quanto dico lo lascio come testimonianza a futura
memoria. Stando ad un vecchio censimento, fatto sulla scorta della
legge n. 1089 del 1939, concernente la tutela del patrimonio
artistico, storico ed archeologico, i beni culturali assommano a
243. È una raccolta notevolissima e, scorrendola velocemente, vi si
trova di tutto: torri, castelli, affreschi, monumenti romani e
numerose altre testimonianze, talora anche piccole, che hanno
bisogno di un urgente intervento per essere consegnate alle future
generazioni, se non vogliamo che l'opera di degrado assesti loro
l'ultimo colpo mortale.
Cito anche un altro dato più che significativo, relativo alle
aree archeologiche regionali, che non può non farci meditare. Nella
sola città di Aosta sono da portare alla luce diverse zone
archeologiche. Secondo un'indagine della Sovraintendenza, ad Aosta
si è intervenuti su 1 testimonianza del periodo preistorico e su 15
dell'età romana; nel territorio regionale si è parzialmente
intervenuti su 2 testimonianze del periodo preistorico e su 19
dell'età romana. Si tratta, quindi, di zone archeologiche già
individuate. Un'annotazione ci ricorda che le zone ancora da
scavare sono 2 ad Aosta e 23 nel restante territorio regionale.
Ho voluto citare questi dati perché l'Amministrazione regionale,
a volte, si scervella per fornire possibilità occupazionali. Trovo
strano che si vadano a ricercare - cosa giusta, sotto certi aspetti
- possibilità di nuovi insediamenti industriali in Valle d'Aosta,
proprio per evitare che la nostra regione sia condizionata da una
mono-economia turistica, quando è un dato di fatto che noi, pur
potendo sfruttare - ed uso deliberatamente questo verbo - l'enorme
miniera di beni culturali di cui disponiamo, dopo quarant'anni di
autonomia siamo ancora fermi ad osservare passivamente questa
specie di primo censimento delle nostre opere.
È un dato estremamente sconfortante, perché in questi
quarant'anni di autonomia, che saranno ricordati nel corso delle
celebrazioni di domani, avremmo dovuto guardare alle nostre spalle
con un altro occhio e soprattutto con una diversa attenzione,
perché avremmo dovuto dare alla nostra Regione la possibilità di
sviluppare il turismo culturale che, insieme a quello invernale,
può effettivamente diventare l'aspetto portante e più qualificante
di tutta la nostra offerta turistica.
So che un discorso sulle "pietre vecchie" può facilitare la
disattenzione e spesso non sollecita il benché minimo interesse. Ma
le "pietre vecchie" non sono qualcosa da buttare via, perché siamo
noi stessi. Se non abbiamo riguardo per ciò che ci ha trasmesso in
eredità il passato, non avremo neppure riguardo per noi stessi. Io
credo che l'approccio nei confronti di questo problema debba essere
diverso e caratterizzato da una qualificazione tipicamente
culturale che, però, manca del tutto, tranne che in qualche
rarissima occasione.
Basti pensare, ad esempio, in quale situazione di disagio, sul
piano tipicamente operativo è lasciata la Sovraintendenza ai Beni
Culturali, la quale, sommersa da un mare di incombenze quasi
estranee alle sue funzioni principali, credo che non abbia la
possibilità di esprimere una certa potenzialità d'iniziativa,
proprio perché "rovinata" - ed uso deliberatamente questo termine -
da una "routine" quotidiana che le preclude ogni valida possibilità
espressiva, culturale e operativa.
Mi auguro che questo discorso possa avere, un giorno, un'altra
rispondenza, anche all'interno di questo stesso Consiglio. Nella
nostra Valle ci sono sempre state cose più importanti a cui
pensare; può anche essere vero che, in passato, ci siano state
realmente delle cose alle quali prestare attenzione con maggior
impegno, ma per essere del tutto credibile, devo riconoscere che
anche la Sinistra, intesa nel suo complesso, ha commesso un errore
grossolano nell'aver scoperto piuttosto tardi l'importanza dei beni
culturali. Forse si doveva occupare in via prioritaria della difesa
della classe lavoratrice, ma credo che la Sinistra si sia addossata
delle responsabilità nel non aver colto l'importanza culturale ed
anche le possibilità occupazionali presenti nella valorizzazione
dei beni culturali.
Con questo disegno di legge noi miriamo a rovesciare, in senso
propositivo ed innovativo, la tendenza in atto. La Sovraintendenza
ai Beni Culturali ha dei compiti ben precisi che nessuno vuole
mettere in discussione. Riteniamo però che, per i motivi che ho
indicato poc'anzi, essa non abbia la capacità, sul piano pratico,
di operare attivamente alla rivalutazione dell'enorme patrimonio
artistico, storico ed archeologico.
Ecco perché noi abbiamo pensato alla creazione di un'azienda di
emanazione regionale che, pur avendo una autonoma capacità
operativa, sia sotto lo stretto controllo della stessa
Sovraintendenza, attraverso un comitato tecnico-scientifico che
abbia il compito di attendere a tutte le incombenze relative alla
individuazione e all'intervento nel settore dei beni culturali.
Questa iniziativa ha, praticamente, lo scopo di valorizzare il
patrimonio artistico, storico e archeologico, con l'attivazione di
un processo di esaltazione degli stessi beni, lasciando alla
Sovraintendenza i suoi compiti istituzionali, che nessuno vuole
mettere in discussione.
Partiamo dal concetto di azienda autonoma, per un motivo molto
semplice. La Regione, e per essa l'Assessorato competente, in
questi ultimi quattro o cinque anni non è riuscita a spendere i
fondi stanziati per la valorizzazione dei beni culturali. Ho fatto
una piccola ricerca ed ho scoperto che, nel settore delle Antichità
e delle Belle Arti, l'anno scorso abbiamo avuto una massa residuale
di ben 13 miliardi. Perché? Perché, mancando di validi strumenti
operativi, anche le poche assegnazioni per la Sovraintendenza ai
Beni Culturali non sono state spese. Infatti, l'ingranaggio della
macchina burocratica regionale, specie in questo settore, ha
assunto una dimensione preoccupante.
Questo è uno dei motivi che ci hanno determinato a proporre la
creazione dell'A.R.A.V., che ha anche il compito di valorizzare i
beni culturali attraverso la predisposizione di un piano
particolareggiato dei beni archeologici. Noi, infatti, non abbiamo
intenzione di fare degli interventi estemporanei, ma programmati
nel tempo, sia nella città di Aosta, sia in zone particolarmente
ricche di testimonianze storiche ed archeologiche della nostra
Regione.
Qualcuno potrà dire che neppure le aziende autonome sono mai
state caratterizzate da una qualificata capacità operativa. Può
anche essere vero, ma questa nostra azienda, strettamente collegata
alle funzioni ed ai compiti istituzionali della Sovraintendenza,
può servire da braccio operativo della stessa Sovraintendenza.
Per quanto concerne l'aspetto occupazionale, noi abbiamo
valutato che, con la messa in moto di un'operazione di questo tipo,
potremmo offrire possibilità e opportunità di lavoro ad oltre 500
giovani valdostani, sia nella creazione dell'azienda sia
nell'attuazione dei singoli interventi. Si tratta, perciò, di un
settore che può dare un impulso essenziale e qualificante al
turismo culturale.
Qualcuno ha detto o scritto che sarebbe nostra intenzione
trasformare l'A.R.A.V. in uno dei soliti carrozzoni. Non è
assolutamente vero. Basta leggere il testo della legge per scoprire
che il suo consiglio di amministrazione è composto da un numero
estremamente ridotto di membri e altro non è, come ho già detto,
che una emanazione della Regione e, quindi, al suo interno possono
trovare posto figure professionali che già prestano la loro
attività presso la Regione.
Non credo che ci sia altro da aggiungere, anche perché ritengo
che l'A.R.A.V. sia ormai un dato di fatto al quale non ci possiamo
più sottrarre. Mi si potrà obiettare che manca, addirittura, un
censimento dei beni culturali e che, grazie ad un finanziamento
dello Stato, il consorzio "VALBENI" dovrà predisporci una mappa o
un quadro di riferimento più preciso e puntuale. Quella mappa,
però, non ci potrà mai indicare lo stato di degrado dei nostri beni
culturali.
Mi sono permesso di segnalare personalmente lo stato di degrado
di un bene culturale e devo dare atto all'Assessore di avervi
provveduto con estrema sollecitudine. Il muro di cinta del castello
di Cly si stava completamente sgretolando; l'intervento è servito
perché, grazie ad uno stanziamento dell'Amministrazione regionale,
è stato possibile ripristinare quel muro di cinta ed impedire che
un pezzo così pregiato della nostra storia medioevale venisse
distrutto. È un esempio che dimostra lo stato di degrado dei nostri
beni culturali. Mi si potrà dire che si penserà anche a quelle
cose, ma, senza voler fare del facile allarmismo, io credo che ogni
giorno di ritardo registri un nuovo colpo mortale ai nostri beni
culturali.
Ritengo che il fatto stesso di aver sollevato questa tematica,
che è importantissima per il futuro della nostra Regione, sia un
dato di fatto del quale noi andiamo giustamente fieri, perché è un
settore completamente dimenticato e che, come ho anche cercato di
evidenziare, vive tra carenze strutturali sul piano del personale
ormai endemiche e che si ripetono da anni.
Concludo ricordando che il problema merita un approccio di tipo
diverso, che deve essere tentato dalla Regione, proprio per dare il
"la" ad una operazione che è di tipo culturale, perché riguarda la
totale rivalutazione dei beni culturali.
So bene che l'opinione pubblica non ha ancora una sufficiente
sensibilità nei confronti di questo problema, ma è necessario ed
indispensabile che l'Amministrazione regionale svolga un'azione di
stimolo, perché non possiamo non far rivivere questo enorme
patrimonio. Notate bene, però, che non bisogna far rivivere il
nostro patrimonio archeologico, per avere poi nei suoi confronti un
atteggiamento esclusivamente contemplativo e "museografico", nel
senso di limitarci ad osservare, quasi estasiati, l'opera appena
restaurata. Noi riteniamo che l'opera restaurata debba essere
fruita dal pubblico e debba essere ridiscussa e "rivissuta dentro",
come ho scritto nella relazione, volendo significare che l'opera
artistica restaurata non deve essere intesa come puro oggetto di
contemplazione, ma come oggetto da usare, ovviamente con tutti i
riguardi possibili, proprio perché noi dobbiamo riappropriarci
della nostra storia anche attraverso la riappropriazione dei nostri
beni culturali.
Questa operazione, a mio avviso, serve a diffondere la coscienza
del nostro passato, che è indispensabile per valorizzare lo stesso
senso della nostra autonomia.
Grazie.
Si dà atto che alle ore 10,11 assume la Presidenza il
Vicepresidente DOLCHI.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Nel dibattito che si è svolto in
Commissione, la proposta di legge del Gruppo Socialista è stata
oggetto di una disattenzione che anch'io sottolineo come un fatto
grave, proprio perché questa occasione doveva essere colta per
riflettere e ragionare meglio sulla validità e sull'ampiezza
dell'azione che la Regione compie nel campo dei beni culturali e,
in particolare, per la conoscenza e la valorizzazione del
patrimonio artistico ed archeologico della nostra Regione.
Io credo che, se vogliamo fare un bilancio onesto e veritiero
dell'azione svolta in questi anni in questo settore, dobbiamo dire
che qualcosa è stato certamente fatto, ma che nel complesso
l'azione regionale è stata timida, carente e al di sotto delle
necessità.
Innanzitutto io devo e voglio riconoscere l'importante ruolo
che, nella tutela e nel vincolo di determinate zone, è stato svolto
da pochi funzionari e da pochi studiosi, appassionati del settore.
Quell'azione è stata veramente importante e, affinché non ci siano
equivoci, devo precisare che quella è stata un'utile funzione
svolta bene dalla Sovraintendenza regionale alle Antichità ed ai
Beni Culturali. Infatti è quello il compito di ufficio della
Sovraintendenza regionale, vale a dire: salvaguardare, vincolare e
tutelare una serie di beni archeologici e storici che non possono
essere distrutti e che non possono essere depauperati.
È mancata, invece, un'altra fase molto importante, che è quella
della valorizzazione e della promozione, compito questo che non è
solo della Sovraintendenza, ma della Regione nel suo complesso. Io
insisto nel dire che questo compito deve essere affidato alla
Regione nel suo complesso e non solo all'Assessorato al Turismo,
Urbanistica e Beni Culturali. Deve essere un compito che viene
assunto, in primo luogo come elemento importante della Giunta nel
suo complesso, per i riflessi che ha nella politica culturale della
Regione. In questo settore può avere importanza anche un'attenzione
- faccio alcuni esempi - dell'Assessorato all'Industria, Commercio,
Artigianato e Trasporti, per quanto riguarda il settore della
cosiddetta "archeologia industriale", e dell'Assessorato
all'Agricoltura, Foreste ed Ambiente Naturale, per quanto riguarda
tutta la parte relativa alla civiltà contadina e agli insediamenti
rurali. Potrei aggiungere tanti altri esempi.
Dico questo, o meglio noi diciamo questo, perché il complesso
dei beni culturali di questa Regione deve essere l'occasione per
una politica soprattutto di tipo culturale di ampio respiro, che
viene svolta dalla Regione nel suo complesso.
Ho già avuto modo di dire in altre occasioni al Consigliere
Torrione, al quale riconosco il merito di aver sollevato il
problema con uno sforzo notevole, che a noi piace poco il termine
"giacimento", perché in genere evoca implicitamente anche il verbo
"sfruttare". In genere, infatti, un giacimento è fatto per essere
sfruttato. Noi, invece, preferiamo parlare di un "patrimonio" che
deve essere conservato ed amministrato con parsimonia e che,
soprattutto, deve essere valorizzato.
In questo senso, l'operazione che deve svolgere la Regione non è
di tipo commerciale o esclusivamente turistico. Torno a ripetere
che l'azione della Regione deve essere un'operazione culturale di
ampio respiro, che può essere un'occasione importante di crescita
culturale della comunità e un'occasione importante per favorire
grandi flussi turistici. È indubbio, infatti, che il cosiddetto
turismo culturale, che oggi ha un importante rilievo, è sempre meno
attirato da un singolo intervento o da una singola opera. Il
fenomeno dei bronzi di Riace rimane, appunto, un fenomeno. In
realtà, oggi, tutti i flussi turistici importanti vengono attratti
da una offerta di tipo culturale molto più variegata e complessa,
che faccia davvero valorizzare quella stratificazione storica che
si è sedimentata sul territorio regionale.
Nel suo complesso questa regione non è solo la regione dell'Arco
di Augusto o del Teatro romano, ma è una regione creativa molto
importante. Io credo che sia proprio questa la proposta che noi
dovremmo saper rivolgere.
Anche il rapporto importante tra valorizzazione e occupazione o
proposta occupazionale si colloca, a mio avviso, in quest'ottica.
Non si tratta, anche in questo caso, di fare solo alcune proposte
puramente commerciali; ma un grosso piano di investimenti, inserito
in una operazione culturale di quel respiro, consente occupazione
e, soprattutto, la formazione di figure professionali nuove, molto
interessanti e che non a caso sono registrate in quegli elenchi,
stilati periodicamente, che riportano e cosiddette "professioni del
futuro". Questo è appunto il taglio che noi vorremmo dare alla
necessità di valorizzare il patrimonio culturale ed archeologico
della regione.
Veniamo ora alla proposta dell'azienda, avanzata dal Gruppo
Socialista. Anche in un'altra occasione noi abbiamo avuto modo di
esporre, in merito, una nostra riserva. Se l'azienda è uno
strumento operativo, affinché programmi regionali pluriennali in
questo settore possano davvero decollare, noi non abbiamo chiusure
pregiudiziali, però, pur senza entrare adesso nel merito della
proposta di legge, perché con tutta probabilità ci dovremo limitare
alla discussione generale, per poi troncare tutto all'articolo 1,
credo che sia in questo senso che noi avremmo delle modifiche da
proporre al provvedimento che, in realtà, istituisce un vero e
proprio braccio strumentale della Regione.
Il vero problema, invece, è che la struttura regionale, così
come essa è oggi, riesce abbastanza bene, pur tra mille difficoltà,
a mettere in atto una politica di tutela vincolistica, ma non
riesce a mettere in atto in modo soddisfacente le politiche di
valorizzazione. Questo è il vero problema.
Sarebbe opportuno, allora, che la Giunta regionale, anche di
fronte alla provocazione del Partito Socialista, sapesse rispondere
con una proposta altrettanto credibile sul piano degli strumenti
operativi che si intendono mettere in atto affinché questa
valorizzazione si possa realizzare. Il che significa:
professionalità, aziende che operano nel settore, rapporto con i
privati sulla base di un vero programma pluriennale
dell'Amministrazione regionale, che dia certezza anche ai privati
che vogliono intervenire e collaborare con la Regione nel settore.
Questa dovrebbe essere la risposta della maggioranza alla proposta
di legge del Gruppo Socialista.
Queste sono le osservazioni di carattere generale che noi
volevamo fare. Ribadiamo l'attenzione dei Comunisti valdostani
rispetto ad un tema di questa portata, che noi riteniamo - e lo
troverete anche nel nostro programma relativo alla prossima
scadenza elettorale - uno degli aspetti più importanti dell'azione
regionale, importante dal punto di vista culturale, ma importante
anche per i riflessi che esso può avere sul piano economico ed
occupazionale.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Non intendo entrare nel merito
della proposta di legge presentata dai Consiglieri Socialisti. Dico
subito che noi Socialdemocratici siamo favorevoli, perché il Gruppo
Socialista con questa "provocazione", come la proposta di legge è
stata definita dal Consigliere Tonino, mette in evidenza alcune
carenze di questa maggioranza.
Chiedo a me stesso e agli altri Colleghi come mai la maggioranza
regionale accusi spesso, ed ingiustamente, la minoranza di
strumentalizzazione, quando, nel momento in cui si presentano delle
proposte di legge come quella avanzata dai Consiglieri Socialisti,
la maggioranza non fa altro che continuare a chiudersi ed a
nascondersi dietro la forza dei numeri. I numeri le danno ragione,
perché siamo in democrazia, ma forse la maggioranza sta abusando
troppo dei numeri a sua disposizione.
Non è possibile che le proposte avanzate dai banchi
dell'opposizione, per questo stesso fatto, debbano essere sempre
bocciate. Nell'ultimo Consiglio regionale si è sfiorato quasi il
ridicolo, perché è stata bocciata la proposta di legge
sull'ambiente, ma il giorno dopo, senza badare a spese, la
maggioranza regionale ha organizzato un convegno proprio
sull'ambiente. Che cosa abbiano detto i vari esponenti in quel
convegno rimane per me un mistero, perché io non ho partecipato e
non avevo affatto intenzione di prendervi parte, ritenendo la cosa
del tutto inutile, visto che solamente 24 ore prima era stata
bocciata una proposta di legge sull'ambiente, avanzata dai banchi
dell'opposizione.
È necessario chiedersi se sia democratico questo modo di
amministrare la cosa pubblica. Poco fa ho detto che non sarei
entrato nel merito della legge, perché, come ha detto giustamente
il Consigliere Torrione, questa legge sarà sicuramente bocciata
dalla maggioranza e, quindi, sarebbe del tutto inutile continuare a
discuterne ed entrare nel merito.
Dobbiamo dare atto, tuttavia, al Partito Socialista di aver
evidenziato, con questa proposta di legge, un settore dimenticato.
Visto che esiste un Assessorato che sovrintende a questo settore,
ci dica di che cosa si occupa questo settore e che cosa sta
facendo. Solo così la bocciatura di questa legge potrebbe trovare
una certa giustificazione. Tuttavia, in quel caso, l'Assessore e il
Presidente della Giunta dovrebbero alzarsi per dirci che cosa hanno
fatto nei cinque anni trascorsi e che cosa intendono fare nei
prossimi cinque. Solo in presenza di giustificazioni o di proposte
concrete noi potremmo essere d'accordo con la maggioranza, ma noi
vediamo che essa non ha proposte, perché va solo alla ricerca di
forme clientelari che le possano procurare voti per la prossima
campagna elettorale, carpendo la buona fede della gente che, non
dico che non sia libera, ma sicuramente si sente condizionata dal
potere politico.
Ho ritenuto doveroso fare queste considerazioni, perché il
settore dei beni culturali dà proprio l'impressione di essere
dimenticato da tutti. Mi aspetto, perciò, che qualcuno ci spieghi
che cosa intende fare la maggioranza. Credo che, se ci sentiremo
dire che la legge sarà bocciata solo perché è stata proposta dalla
minoranza, dovremo ritenere in pericolo la democrazia.
Vedo che la Giunta è anche assente e latitante - come sempre del
resto, perché non è la prima volta che succede -, ma insisto nel
dire che noi vorremmo capire le ragioni della bocciatura della
presente legge.
PRESIDENTE:
Ha chiesto la parola il Consigliere Borbey;
ne ha facoltà.
BORBEY (D.C.):
Credo che, per rispondere all'ultima
domanda posta dal Consigliere Baldassarre sul che cosa abbiano
fatto in questi ultimi cinque anni l'Esecutivo e la maggioranza nel
settore ambientale, siano sufficienti le spiegazioni date nel corso
dell'apposito convegno e le risposte fornite dal Presidente della
Giunta. Pertanto, non mi soffermo oltre, anche perché andremmo in
parte fuori tema.
Non potete negare che, nel corso di questi ultimi cinque anni,
la maggioranza sia intervenuta massicciamente nel settore dei beni
culturali, dove ovviamente i tempi di intervento devono coincidere
con le esigenze dei tecnici sia nella fase progettuale sia in
quella esecutiva. Anche il Consigliere Tonino ha detto giustamente
che è facile proporre, ed io non nego che la proposta del Partito
Socialista abbia una sua validità, ma sicuramente cadrebbe nel
vuoto, proprio perché non ci sono ancora gli strumenti ed il
personale specializzato capace di seguire la mano d'opera, che
dovrebbe essere anch'essa specializzata per poter ristrutturare
adeguatamente un bene culturale.
Si tribola a trovare del personale e si tribola anche a trovare
del personale che accetti di partecipare ai corsi professionali. È
una realtà, sia pure triste, della quale noi come forze politiche
ci dobbiamo rendere conto. Recentemente la Sovraintendenza ha
pubblicato un bando per un corso riservato a 20 rilevatori del
patrimonio architettonico rurale: il limite di età era stato
fissato tra i 18 ed i 25 anni, ma le domande pervenute sono state
insufficienti, contrariamente alle previsioni; eppure si trattava
di un corso retribuito in parte dalla SILT ed in parte dalla
Regione.
Di tutto ciò noi ci assumiamo le nostre responsabilità ed io,
personalmente, mi assumo le mie; anch'io del resto ho retto
l'Assessorato al Turismo, Urbanistica e Beni Culturali. Riteniamo,
tuttavia, di poter dire che manca una sufficiente opera di
sensibilizzazione che stimoli ad operare in questo campo di
attività. Non si può, quindi, approvare così "tout court" una legge
che stanzia anche dei finanziamenti per intervenire immediatamente
nel settore, perché è prima necessario preparare sia i tecnici sia
gli altri operatori manuali.
Non voglio comunque dilungarmi in questa disquisizione, perché
ho già detto che la proposta di legge del Partito Socialista ha
sicuramente una certa validità, non fosse altro che per aiutare a
sensibilizzare l'opinione pubblica e per ribadire l'importanza che
riveste questo settore. Ciò che noi della maggioranza rifiutiamo
categoricamente è che voi della minoranza vogliate far credere che
noi non ci siamo mai impegnati in questo settore, perché questo è
assolutamente falso e non risponde a verità! Mai, infatti, come in
questi ultimi cinque anni, si sono visti tanti cantieri aperti nel
settore dei beni culturali!
I soldi per ristrutturare il Forte di Bard alla fine sono stati
trovati dal ministro Nicolazzi. È una battuta, ovviamente, perché i
soldi ci sono venuti dal Ministero dei Lavori Pubblici, grazie
all'abilità di questa maggioranza che ha saputo muoversi bene per
ottenerli, per avviare, finalmente dopo vari decenni, i lavori di
ristrutturazione e per far sì che nello stesso Forte, prima del suo
passaggio alla Regione, il Ministero dei Lavori Pubblici spendesse
un bel po' di soldi. Adesso, il Forte è passato tutto alla Regione,
che sta predisponendo un grande concorso di idee per la sua
destinazione futura.
Si può subito aggiungere che, sempre nella Bassa Valle, ci sono
anche i castelli di Graine, di Cly e di Montjovet: è vero, però i
responsabili della Sovraintendenza sono quelli che sono e non si
possono dividere o moltiplicare. Gli stessi tecnici ci insegnano
che non è neppure pensabile aprire cinquanta cantieri per eseguire
delle opere che poi dovrebbero essere rifatte. Siamo obbligati a
seguire un certo numero di cantieri, sempre, però, allo scopo di
eseguire un intervento a perfetta regola d'arte.
Questa maggioranza ha ritenuto doveroso insistere affinché fosse
aperto un numero di cantieri doppio di quello ritenuto ammissibile
dagli stessi tecnici! Abbiamo fatto una forzatura politica e così
abbiamo aperto i cantieri di Ussel, del castello Gamba di
Châtillon, del castello di Quart, sulla base di un progetto che è
in gestazione da ben 7 anni... Occorre ricordare che prima di
definire la progettazione, bisogna eseguire un'adeguata ricerca
archeologica sui muri. Dobbiamo riconoscere queste cose, perché non
si può dire: "Facciamo una legge, mettiamo dei fondi e poi è facile
partire!" Tornando all'esempio del castello di Quart, infatti,
occorre precisare che la ristrutturazione non si poteva
assolutamente avviare senza aver prima eseguito una attenta ricerca
archeologica che permettesse di conoscere la derivazione
cronologica di quel castello, il cui cantiere, però, è stato
finalmente aperto.
Anche nel caso della caserma Challant occorre riconoscere che è
stato completato il primo lotto i lavori, sia pure tra mille
difficoltà, ed ora è stato appaltato anche il secondo lotto.
Siamo in pieno lavoro anche nel castello di Morgex, così come lo
siamo nella casa Taravel che ospiterà un museo etnografico, e
sicuramente sto dimenticando tanti altri cantieri.
Tutti sono al corrente della ristrutturazione in corso nel
Collegio Saint-Bénin, dove la fase di progettazione continua
ancora, proprio perché, oggi come oggi, non si possono iniziare
altri lavori prima che siano terminate le ricerche archeologiche su
tutte le opere murarie. Quest'anno, forse, completeremo i tetti, ma
anche volendolo non potremo fare altro.
Chiedo scusa per essermi dilungato un po' troppo, ma non
possiamo essere accusati di insensibilità nei confronti
dell'inestimabile patrimonio che abbiamo e che, come ha detto
giustamente il Consigliere Tonino, ma anche tutti gli altri,
dobbiamo mettere in condizioni tali da farlo rendere anche
economicamente.
Lo sappiamo anche noi che la Sovraintendenza deve essere
completamente ristrutturata e necessita di personale specializzato,
ma vi posso garantire che non è facile trovare questo tipo di
personale. Per la poca esperienza che ho posso dire che, se qualche
Consigliere ritiene di sapere che ci sia personale specializzato di
altre regioni disponibile a venire in Valle d'Aosta, lo comunichi
al Sovraintendente o all'Assessore Lanièce, perché gli farebbe un
grande favore. C'è proprio grande bisogno di questo tipo di
consulenti e credo che uno dei primi atti della prossima
legislatura sarà proprio un progetto di legge di ristrutturazione
dell'intero settore.
Grazie.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
La Sovraintendenza ha sempre proceduto
per grandi linee, cercando di equilibrare gli interventi nei vari
settori di cui si deve occupare. Un obiettivo preciso e generale è
possibile solo sulla base di una conoscenza di tutto il patrimonio
esistente in Valle, del suo censimento e della sua schedatura
sistematica.
Possiamo dire, in ogni caso, di essere all'avanguardia, sul
piano nazionale, con il lavoro di computerizzazione dei dati,
svolto da alcuni mesi dalla sezione statale di documentazione della
VALBENI. Quanto registrato nelle memorie elettroniche permetterà,
finalmente, di realizzare il programma sulla base di esigenze
obiettive e priorità reali. Questo tema è già stato sollevato dal
Consigliere Torrione, quando ha detto che bisogna avere,
innanzitutto, un quadro generale e completo del patrimonio
archeologico ed artistico che possediamo.
Intendiamo rimarcare l'importanza dell'attività della
Sovraintendenza ai Beni Culturali, che si occupa di una materia che
attiene alla storia dell'uomo e alle testimonianze che l'uomo ha
manifestato nel tempo sulla bellezza e sui rapporti tra le persone
e, indirettamente, sulla natura e sul mondo.
Non è necessario insistere sul fatto che queste testimonianze
del passato sono materie da trattare con la massima attenzione. Il
benché minimo errore nell'uso delle metodologie di ricerca potrebbe
dare informazioni false, ovvero cancellare alcuni aspetti della
storia dell'uomo. Riteniamo, pertanto, estremamente pericolosa la
privatizzazione e la misurazione economica di una attività di
ricerca che deve dare un prodotto la cui misurazione è estremamente
difficile, se non impossibile.
Per quanto sopra detto, la denominazione di "industria dei beni
culturali" o di "giacimento dei beni culturali" ha una grossa
componente di ambiguità, anche se riconosciamo la necessità di un
maggiore controllo sull'attività della Sovraintendenza. Va detto
per inciso che questo è un notevole difetto di quest'ultima ed è
necessario dare Una sempre sufficiente e sollecita informazione
sull'attività da essa svolta, che può vantare, peraltro, ampi
riconoscimenti da parte di organismi specialistici e di esperti di
fuori Valle.
In questi ultimi mesi la Sovraintendenza sta facendo un notevole
sforzo organizzativo che ha il suo "clou" nel settore catalogazione
e documentazione. La Giunta ha approvato di recente un progetto di
legge per la costituzione dell' "Atelier", per lo studio e per la
progettazione dei centri storici, che quanto prima sarà portato
all'attenzione dei Consiglio regionale. È il primo passo per la
creazione di un organismo che studi a fondo i problemi dei centri
storici e dei borghi di fondovalle di maggior pregio
architettonico.
A nostro parere, l'A.R.A.V. dovrebbe avere un compito meramente
esecutivo e la sua attività dovrebbe essere limitata a
realizzazioni precise e ben definite. Anche se alla Sovraintendenza
fosse demandato il compito di fare programmi, ciò sarebbe
insufficiente, perché la realizzazione di un programma
archeologico, di restauro o di ricerca, implica molteplici aspetti
variabili - il rinvenimento di oggetti imprevedibili durante lo
scavo ed il restauro - e la metodologia di intervento deve poter
mutare questi aspetti strutturali e far sì che non possano mai
essere stabiliti esattamente i limiti di una ricerca. Durante il
processo di scoperta, normalmente, possono variare tutte le
condizioni preliminari, in misura tale che la ricerca preliminare
avrebbe, al limite, poco a che fare con i risultati finali.
Per quanto sopra esposto, non riteniamo opportuno creare,
attualmente, il nuovo organismo, i cui compiti non sono facilmente
individuabili e, pertanto, ci asterremo sul progetto di legge,
anche se riconosciamo che alcuni aspetti dello stesso dovranno
essere affrontati nel prossimo futuro.
Per quanto concerne il notevole avanzo di bilancio, al quale ha
fatto cenno il Consigliere Torrione, tengo a precisare che lo
stesso riguarda soldi impegnati per lavori già avviati. Su 13
miliardi, infatti, 6 sono già impegnati per la Caserma Challant di
piazza Roncas, altri 2 per i delicati e difficili lavori del
collegio Saint-Bénin e l'altra cifra ragguardevole, che è
registrata in avanzo, si riferisce al ricupero del castello Gamba,
i cui lavori saranno appaltati quanto prima.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Ho ascoltato con estremo interesse gli
interventi fatti in aula, ma ribadisco che in sede di Commissione,
nei confronti di questo problema, c'è stata una disattenzione
colpevole. È inutile fare appello al dialogo, al confronto ed anche
all'incontro quando, in sede di Commissione, non sono riuscito ad
ottenere il benché minimo parere su questo disegno di legge.
È ben lungi da me la pretesa che la Giunta l'approvi, per
carità! Intendo, però, sottolineare certi aspetti che sono riemersi
anche dal dibattito di questa mattina. È inutile, altrimenti,
andare in Commissione! A cosa serve, infatti, il lavoro che si
svolge in Commissione, se non a puntualizzare e forse anche
enucleare certi problemi che magari non trovano riscontro nel
provvedimento in discussione, ma evidenziano, appunto, una
determinata situazione? In sede di Commissione, io non ho sentito
alcun membro della maggioranza - e sfido chiunque a dimostrarmi il
contrario - che, per qualche verso, abbia cercato di approfondire
il problema e dire almeno questa frase: "Sì, esiste il problema!".
Invece, niente, assolutamente niente!
Non si può, poi, venire qui a dire che l'opposizione accusa la
maggioranza di non aver fatto nulla; affermazione, peraltro, che io
non ho mai fatto. L'"excusatio non petita" del Consigliere Borbey,
pertanto, è assolutamente gratuita, perché io non l'ho richiesta;
ho solo detto che certe cose sono state fatte tra molte difficoltà,
ma la presenza di quelle difficoltà è stata evidenziata anche dallo
stesso Assessore.
Io non sono qui, nel modo più assoluto, per affrontare questo
problema, o quello dell'ambiente, in termini duri. No! Io sono qui
per cercare di ristabilire una certa priorità negli interventi da
parte dell'Amministrazione regionale. Se mi si dice che non è
possibile guardare con occhio diverso a questo patrimonio ed a
questa parte della nostra civiltà, devo solo aggiungere che noi, a
questo punto, non siamo neppure degni della nostra autonomia! È
questo l'aspetto che io voglio sottolineare!
Ho citato appositamente per primo la ristrutturazione di una
parte del collegio Saint-Bénin, come esempio non solo di ciò che è
stato un bene culturale, ma anche di ciò che esso potrà essere e
potrà rappresentare. È un indice di inversione di tendenza. Nel mio
primo intervento dicevo che il bene culturale deve essere
restaurato, ma non certo per porsi di fronte ad esso in
atteggiamento contemplativo o "museografico", ma per farlo rivivere
e per farlo utilizzare, sia pure con tutte le cautele e la
delicatezza del caso. Questo è il mio discorso!
Ha ragione, poi, il Consigliere Tonino, quando dice che questo
disegno di legge può essere interpretato anche come una implicita
provocazione; non lo nego affatto. Dico, anzi, esplicitamente che
il disegno di legge voleva proprio essere una provocazione, per
denunciare una certa situazione che non è certamente imputabile
solo a questa maggioranza, ma a tutti noi. Se guardiamo indietro,
scopriamo che, nei confronti di questo problema, c'è sempre stata
una totale disattenzione da parte dell'Amministrazione regionale.
Non mi riferisco solo a questa Giunta, ma all'Amministrazione
intesa nel suo senso più generale, tant'è che lo stesso funzionario
che si occupava di questo problema era guardato quasi con un certo
senso di fastidio. Il reperimento di un bene culturale, nel momento
in cui si realizza un'opera pubblica, diventa realmente un
problema: bisogna fare in fretta e tutto viene sacrificato, in
omaggio ad un concetto del bene sbagliato e assolutamente errato.
Io ritengo opportuno rinviare per il tempo necessario la
costruzione di una casa, se al suo interno c'è da "guardare"
qualcosa o si deve svolgere un'indagine che serva alla comprensione
della nostra storia.
Con questo non posso e non devo non rendermi conto che, sinora,
le piccole e deboli forze della Sovraintendenza hanno pure reso
possibili certi interventi e che, a volte, qualche funzionario,
grazie al cielo, ha operato con un certo compiacimento. Io credo,
anzi, che il termine "talpa", usato in passato, ma ancora oggi, nei
confronti di coloro che scavano al servizio della Sovraintendenza,
sia profondamente offensivo per chi, pur tra le molte
incomprensioni e difficoltà di un lavoro difficile ed oscuro,
spesso contrastato, ha cercato ugualmente di tirare avanti per
anni.
Mi appello all'Esecutivo regionale affinché si attui realmente
questa rivoluzione, perché è assolutamente necessaria, innanzitutto
per una ragione tipicamente culturale, poi per una ragione molto
più prosaica, ma altrettanto importante, di tipo occupazionale ed
infine per una ragione turistica. C'è un flusso turistico, infatti,
che si muove solo in funzione di una giustificazione di tipo
culturale: ecco perché, utilizzando il termine giacimento,
intendevo alludere appunto al suo possibile sfruttamento. In questo
modo si potrebbero modificare anche e cosiddette "stagionalità",
che condizionano il turismo valdostano, grazie appunto a quel
flusso turistico che sarebbe attratto dall'immenso patrimonio
artistico, storico ed archeologico della Vale d'Aosta.
Di questo patrimonio ho citato solo alcuni numeri a titolo
puramente indicativo, ma ne esiste anche una gran parte che è
ancora tutta da scovare e che potrebbe essere offerta al turista
che viaggia proprio per visitare e scoprire situazioni e vicende
tipicamente culturali.
Questo era proprio quanto intendevo dire ed ho voluto mettere il
dito nella piaga, proprio perché il nostro disegno di legge ha
anche lo scopo di tentare di coniugare criteri di managerialità
nella gestione dei beni culturali con il rispetto dovuto agli
stessi beni. È un dato di fatto reale che deve essere, perché,
obiettivamente, è mancato sovente un certo spirito di
imprenditorialità.
Ci sono dei cantieri della Regione che io ritengo debbano essere
chiusi con sollecitudine e cito per tutti il cantiere di
Saint-Martin. Io credo, infatti, che, dopo dieci anni di studio,
sia arrivato il momento di metterci sopra una pietra, perché, dopo
il grande lavoro di carattere scientifico che è stato eseguito, il
cittadino ha il diritto di sapere dove si va a parare quando
interviene la Sovraintendenza. Tenere aperto un cantiere per troppo
tempo, può ingenerare la giusta preoccupazione che, quando arriva
la Sovraintendenza, tutto si fermi. Ho parlato di rivoluzione,
proprio perché bisogna rivoluzionare anche la mentalità dei
funzionari per evitare che si operi con tempi archeologici nello
sfruttamento e nella valorizzazione del bene culturale, altrimenti
l'eccesso di lentezza nuoce all'acquisizione, da parte del
cittadino, di una diversa coscienza nei confronti del bene
culturale.
Concludo riconoscendo l'importanza del fatto che questa mattina
siano state dette alcune cose. La nostra proposta guarda anche ad
Aosta e colgo l'occasione sia per fare un riferimento specifico sia
per rivolgere una particolare sollecitazione all'Amministrazione
regionale.
Abbiamo un comprensorio archeologico di primaria importanza e di
dignità europea. È un comprensorio archeologico che va dalle Porte
Pretoriane alla Torre dei Balivi e che include il Teatro Romano e
l'Anfiteatro, oltre a tutte le torri medioevali inserite nel
comprensorio stesso. Io credo che non possiamo lasciare le Porte
Pretoriane nello stato di abbandono attuale. Non possiamo! Non
possiamo più permetterci di offrire al mondo un'immagine di grande
disattenzione nei confronti di un bene culturale che ci viene
invidiato da tutti e che è di una bellezza unica ed irripetibile, a
detta degli esperti.
Ma perché non pensiamo alla grande? Perché non pensiamo, per
esempio, a rivoluzionare Aosta, attraverso una rivalutazione dei
beni culturali? Perché non si può pensare di mettere in evidenza
l'Anfiteatro Romano che è lì ed è solo da scavare? È da
quarant'anni che dibattiamo questo problema! Non è pensabile che la
cavea dell'Anfiteatro sia visibile se non si fa nulla per
valorizzarla e per restituirla alla visione ed alla fruizione del
pubblico! Questa nostra inerzia è assolutamente colpevole! Sussiste
ancora una vecchia diatriba sorta in seguito al fatto che, su quel
terreno, insiste la proprietà di un istituto religioso. Ma, visto
che abbiamo avuto tanto riguardo nei confronti del Convento delle
Carmelitane scalze, perché non dobbiamo avere lo stesso riguardo
per le suore di questo istituto religioso? Comperiamo quel bene, a
prezzo equo si intende, così avremo modo di programmare nel tempo
una campagna di scavi che ci consentirà di portare alla luce anche
l'Anfiteatro Romano! È un atto di riguardo che, tra l'altro, io
ritengo doveroso nei confronti della città di Aosta e della sua
storia.
Potrei citare anche l'esempio della necropoli di Vollein, sopra
Quart, che aspetta ancora una definitiva sistemazione, pur
trovandosi in uno dei siti più belli e caratteristici. È
sufficiente recarvisi una sola volta, per restare colpiti dalla sua
particolare atmosfera! Lì abbiamo scavato, ma abbiamo lasciato
l'opera incompiuta.
Un discorso di carattere operativo deve, necessariamente, essere
preceduto da un discorso di tipo politico, perché l'atteggiamento
della Regione, intesa come ho già detto nel suo senso più generale,
nei confronti dei beni culturali, deve essere sostanzialmente
diverso. Bisogna invertire la tendenza in atto che, pur con rare e
lodevoli eccezioni, dura ormai da troppo tempo.
Rivolgo ancora un altro appello all'Assessore. Recentemente, con
molta calma e attenzione, ho visitato gli scavi effettuati sotto la
Cattedrale di Aosta. Si tratta di un patrimonio di grandissimo
valore che, a mio avviso, deve anche essere pubblicizzato e non
deve essere tenuto nascosto per un malinteso e, forse, eccessivo
senso di riguardo. Io credo che tutto ciò debba essere debitamente
evidenziato. Lì davanti a noi, oltre la via B. Festaz, c'è quell'
"insula romana" che nessuno conosce, sulla quale insiste un bel
solettone che sorregge un parcheggio, ma nessuno è in grado di
visitarla, se non a richiesta. Perché tra le tappe d'obbligo delle
visite guidate alla città di Aosta non si può inserire ciò che può
effettivamente interessare il turista?
Potrei citare anche altri esempi, ma non lo faccio proprio
perché mi permetto solo di rivolgere delle sollecitazioni
all'Assessore. Se io fossi al suo posto - e lascio la proposta come
utile testimonianza per il futuro Consiglio - lancerei un "Progetto
Valle d'Aosta" sui beni culturali: un progetto di ampio respiro e
di dimensione europea, perché la nostra Regione ha tutte le
caratteristiche per pensare alla grande in questo settore. È
necessario farlo, approfittando della fortunata circostanza che in
questo periodo la Regione ha, fortunatamente, dei cospicui
finanziamenti. Affrontare il problema della valorizzazione dei beni
culturali - e questa considerazione vale come attenuante per il
passato - in un periodo di "vacche magre" è molto più difficile.
Posso capire, quindi, come in passato si sia dovuta stilare una
scala di priorità, che ha reso indispensabile effettuare delle
scelte a volte non opportune, anche se inevitabili.
Cerchiamo, però, di approfittare del momento presente in cui la
Regione beneficia di una certa disponibilità finanziaria da
"buttare", sia pure con intelligenza, nel settore dei beni
culturali.
A volte, quando si parla di questo argomento, si rischia di
essere fastidiosi perché si dà l'impressione di volersi occupare di
una cosa che è lì e che, comunque, lì rimane, proprio come un
patrimonio. Io penso, invece, che ci si dovrebbe preoccupare del
fatto che quel patrimonio potrebbe anche non rimanere più. Se non
interveniamo in fretta, il degrado del patrimonio rischia, in certi
casi, di privarci addirittura della nostra storia. Questo
l'Assessore lo sa molto bene, perché non ha fatto alcuna polemica
nei miei confronti, qui in Consiglio, per essermi preoccupato di
denunciare personalmente certe situazioni. Voglio sperare, però,
che questo discorso non si debba più ripetere in futuro.
Concludo osservando che noi siamo il prodotto di una civiltà.
Oggi siamo qui perché, come popolo valdostano, abbiamo alle spalle
una lunga tradizione storica che è costellata dalle numerose
testimonianze che sono pervenute sino a noi. Bisogna cercare di
sensibilizzare culturalmente l'opinione pubblica, affinché si renda
conto che l'osservazione del passato ci permette di conoscere
l'artefice di quelle testimonianze, ci permette anche di riscoprire
ciò che siamo stati attraverso i secoli.
Da questa operazione di tipo culturale può derivare un altro
tipo di coscienza nei confronti della nostra stessa autonomia. Io
credo profondamente che la valorizzazione dei beni culturali, sotto
questo aspetto, sia una sorta di rivoluzione che serve a noi tutti,
perché l'osservazione del nostro passato ci consente di riflettere
su ciò che siamo stati e sul tipo di società che, sulla base di
questa stratificazione storica, noi saremo in grado di progettare
per il futuro dei nostri figli.
È in ciò che risiede, a mio parere, la valenza del bene
culturale, ed io credo che, dopo quarant'anni di autonomia, noi
abbiamo il dovere di invertire radicalmente la rotta. Non l'abbiamo
potuto fare noi e non lo potrà fare questo Consiglio, ma credo che
a futura memoria possa rimanere la testimonianza, non di una
disattenzione ma di un profondo sentimento di affetto del Consiglio
regionale verso le cosiddette "pietre che contano".
Grazie.
Si dà atto che alle ore 10,46 riassume la Presidenza il
Presidente BONDAZ.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je m'excuse si je n'ai pu écouter les
interventions précédentes mais il y avait une rencontre avec les
forces syndicales pour le contrat. Néanmoins, je crois que la
majeure partie de l'annexe du projet de loi donnait déjà une idée
de la signification de l'intervention.
L'Assesseur a déjà exprimé ses perplexités face à ce problème,
mais je tiens à rappeler deux aspects. Sur toute une série de
considérations qui ont été faites sur le rôle de la ville d'Aoste
et du patrimoine archéologique et culturel tout le monde ne peut
qu'etre d'accord. Parallèlement, je voudrais souligner que pour
toute une série de biens n'appartenant pas encore à
l'Administration régionale, un effort a été fait depuis des années
en vue de la disponibilité de ces biens, un des derniers succès
ayant été l'acquisition du Fort de Bard. Là, nous avons eu la
pleine disponibilité et, partant, la possibilité d'intervenir.
J'ai entendu rappeler aussi le problème de la Tour du Baillage,
l'ancienne prison. Vous le savez, non seulement l'assessorat a déjà
examiné le problème mais nous avons déjà un projet nous permettant
d'intervenir sur cette zone et nous n'attendons que cette
possibilité d'intervenir. Nous avons fait je ne sais combien de
demandes pour obtenir finalement le passage à la propriété
régionale. C'est une zone stratégique pour la ville d'Aoste.
D'autres biens culturels ont fait l'objet d'interventions et je
crois que depuis quelques années nous avons intensifié les
interventions; nous avons par exemple discuté au Conseil de la
question du catalogage des biens culturels. Le travail que cette
société est en train de faire, face à la requête qui a été
présentée au Ministère pour les biens culturels et le Bureau du
travail, pour que dans un délai de deux ans l'on puisse avoir un
inventaire complet de tous les biens culturels, représente des
efforts considérables; c'est le point de départ d'une activité
susceptible de s'appuyer sur un programme sérieux.
Par ailleurs, au-delà de la constitution de ce syndicat
particulier, je crois que le problème est surtout d'avoir les gens
compétents pour y travailler. A présent, nous nous heurtons à une
double difficulté. D'un côté nous avons les professionnels
(architectes, etc.) qui n'ont pas encore la compétence voulue pour
intervenir dans certains domaines. Il suffirait de citer quelques
exemples récents pour comprendre la difficulté du problème;
certaines interventions s'avèrent très difficiles. Le débat qui est
en cours sur le centre de la ville d'Aoste - place Plouves, place
Narbonne et le centre historique - est un débat sérieux; c'est
l'idée d'intervenir radicalement sur un point stratégique de la
ville d'Aoste.
Nous travaillons avec la ville d'Aoste pour parvenir à un
résultat sérieux. D'ici quelque temps, les professionnels qui en
ont été chargés, présenteront un projet d'intervention susceptible
de tenir compte des différentes exigences, et surtout du futur de
la ville d'Aoste, face à cette possibilité d'exploiter un
patrimoine que tout le monde s'accorde à reconnaître.
L'autre problème, assez délicat, consiste dans la formation du
personnel qui sera engagé dans les fouilles archéologiques et la
restructuration. La difficulté de l'assessorat est d'avoir déjà un
personnel qualifié, car à présent il fait défaut. Si l'on part avec
un programme d'intervention qui est en grande partie financier et
avec le personnel, à qualifier ou en cours de qualification, je
crois que l'on peut effectivement intervenir. Au-delà de
l'existence de cette nouvelle structure, un nouvel élan pourrait
être donné: on ne s'occuperait que de cela, mais attention! Le
trait d'union entre l'assessorat et la Surintendance ne peut être
dépassé. Le problème de la Surintendance ne peut être résolu au
niveau de l'Administration régionale: toute une série de
compétences, de possibilités d'emploi sont strictement liées à
certaines interventions qui ne ressortissent pas à des directives
de l'Administration régionale.
Il y a un autre problème dramatique que d'autres Conseilleurs
ont soulevé: le problème des temps. Lorsque l'on commence une
fouille n'importe où, il est impensable de s'y éterniser sans que
l'on ait de réponse, au-delà de l'intérêt de la recherche, au-delà
de l'intervention sérieuse qui équivaudrait à dire: "Là, on ne peut
plus rien faire", ou bien: "Nous ferons des photographies" et
ensuite l'on donne la possibilité aux intéressés de travailler.
Le programme présenté pour 88-89 par l'assessorat est assez
large et toute une série de travaux ne pourront même pas démarrer;
quant à d'autres ils ne seront jamais terminés (au-delà de
l'exemple de Saint-Martin-de-Corléans).
Les temps de réponse ne peuvent pas être des temps
archéologiques, autrement les gens ne comprennent plus
l'intervention. C'est difficile de faire saisir à tout le monde
l'intérêt de cette recherche si l'on n'a pas, en même temps, la
possibilité de donner une réponse dans un certain délai.
Pour toute ces raisons, la possibilité de prévoir un organe
susceptible de s'intéresser uniquement à ce problème, à présent ne
résoudrait pas dans son ensemble l'intervention mais donnerait un
nouvel élan. L'Administration régionale veut accord en toute son
attention aux différents problèmes pas seulement de la ville
d'Aoste, mais aussi des autres fouilles qui n'ont pu être achevées
pour maintes difficultés. Le premier engagement de l'Administration
régionale est focalisé sur les cadres pour faire le travail et le
problème sera ainsi à moitié résolu.
L'autre moitié concerne les compétences qui ne peuvent être
déléguées; sur certaines spécificités, l'Administration régionale
ne peut pas intervenir. M. Torrione le sait.
Nous apprécions de pouvoir revenir sur un sujet qui passionne de
plus en plus les gens, mais nous nous abstiendrons sur le projet de
loi.
PRESIDENTE:
Passiamo ora all'esame dell'articolato.
Do lettura dell'articolo 1.
ART. 1
Finalità e costituzione dell'Azienda Autonoma
Al fine di conservare ed esaltare le caratteristiche del
paesaggio e dell'ambiente storico della città di Aosta e della
Valle d'Aosta, nonché di assicurare alla collettività ed ai singoli
cittadini il corretto uso del territorio regionale per scopi
culturali, sociali, didattici e scientifici, specie nell'intento di
potenziare l'economia del capoluogo valdostano e di caratterizzare
la funzione di quest'ultimo anche per effetto di un possibile
incremento del turismo urbano, la Regione Autonoma della Valle
d'Aosta istituisce "l'Azienda Regionale Autonoma per la
valorizzazione del Patrimonio Artistico, Storico, Archeologico
della Città di Aosta e della Valle d'Aosta (A.R.A.V.)".
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Questo disegno di legge, il cui primo
articolo indica le finalità della legge e istituisce l'Azienda
autonoma per la valorizzazione del patrimonio artistico, storico e
archeologico della città di Aosta e della Valle d'Aosta (A.R.A.V.),
è meritevole di grande attenzione. Tengo a precisare subito, però,
che proprio quelle finalità e la costituzione dell'A.R.A.V. pongono
alcune perplessità a Nuova Sinistra.
Mi scuso se faccio una breve introduzione, ma credo che al
Partito Socialista debba essere riconosciuto il merito di aver
condotto, in questi anni, una feroce battaglia per riaffermare il
diritto alla dignità della cultura ed il dovere di questa Regione
di contribuire alla valorizzazione del proprio patrimonio storico.
Penso che anche questa proposta di legge, accompagnata
dall'illustrazione e dalla citazione dei vari importanti interventi
da attuare sul patrimonio culturale, come, ad esempio, quello nella
zona di Vollein e tanti altri che continuano a permanere in una
fase di stallo e di incomprensibile abbandono, costituisca
un'ulteriore testimonianza della necessità di intervenire in
maniera più netta e più precisa in questo settore.
Penso, tuttavia, che si debba fare una riflessione più ampia
intorno a questo problema, perché la cultura alla quale, in
sostanza, alludono questo disegno di legge e gli interventi che
sono stati fatti dal Presidente della Giunta e da altri
Consiglieri, è sempre quella antica: si parla dei Salassi, delle
necropoli, delle testimonianze della romanità... Io credo, invece,
che ci si dovrebbe riferire a tutta la nostra storia ed a tutto il
patrimonio artistico e culturale che risale anche solo a 50 o 100
anni fa e che, spesso e volentieri, è oggetto di banditesche
operazioni di trasformazione.
Voglio ricordare, a titolo di esempio, il palazzo Darbelley.
Spero che ci sia ancora qualcuno che abbia la voglia di trasformare
questo palazzo in qualcosa di diverso da un ufficio amministrativo
regionale.
Vorrei ricordare che, quando si fanno degli interventi sulla
struttura di Aosta, esistono delle testimonianze che ci possono
piacere o meno, ma che appartengono comunque al nostro passato,
anche recente, e che meritano attenzione. In proposito, quando
qualcuno parla di Piazza Narbonne, io cito il palazzo delle Poste e
dei Telegrafi, che può piacere o non piacere, ma che sicuramente è
una testimonianza di un'epoca e, come tale, deve essere tenuto in
considerazione.
Esiste la storia medioevale, la storia romana e quella
pre-romana. Ma è proprio sull'aspetto storico che, questo progetto
di legge rivela i suoi meriti ed i suoi difetti.
Ha i suoi meriti, perché ripropone all'attenzione la necessità
di affrontare questo problema, ma rivela i suoi difetti, proprio
perché io non credo che la valorizzazione di queste tematiche sia
solo un problema di "Azienda", perché c'è un problema politico a
monte. Ecco perché credo di capire il blocco e persino il rifiuto
della maggioranza ad affrontare il problema. Proprio a questo,
infatti, alludeva il Consigliere Torrione, quando si è lamentato
che in sede di Commissione non se ne è minimamente discusso e ci si
è rifiutati di affrontare il problema.
Ma perché? Perché in Valle d'Aosta c'è un certo blocco verso
l'analisi storica. Perché troppo spesso si è voluta interpretare la
storia - e la colpa di ciò, prima di imputarla agli altri,
l'attribuiamo a noi stessi - per fini prettamente politici. Forse,
questo disegno di legge può essere considerato come il primo anello
della catena che ci convincerà a riprendere la storia nel suo senso
oggettivo di "nostra storia", senza cercare di addomesticarla ai
nostri fini.
In questo senso, credo che la proposta della costituzione
dell'A.R.A.V. abbia qualche limite, il più evidente dei quali è
proprio in quel suo voler sottolineare con troppa insistenza
l'aspetto economico. Io sono convinto, quanto lo è il Consigliere
Torrione, che la nostra cultura ed il nostro patrimonio artistico e
storico, sono anche delle ricchezze in termini di denaro e di
turismo.
Molti americani, cittadini di quella grande nazione che sta
guidando il mondo, anche se non si sa bene se in senso positivo o
negativo, venderebbero addirittura parti del loro corpo, mani,
piedi..., per poter avere un centesimo di quello che esiste in Vale
d'Aosta. Se gli svizzeri avessero avuto solo qualcuno dei nostri
reperti archeologici, gli avrebbero già costruito intorno delle
città turistiche. Noi, invece, non abbiamo nemmeno la capacità di
andarli a cercare, forse perché ne abbiamo troppi.
Dicevo, comunque, che l'insistenza eccessiva sull'aspetto
economico, a mio parere, può essere intesa come un limite del
disegno di legge. Non so se è un vecchio residuo del mio passato di
sessantottino, ma vedere rappresentate nel Consiglio di
amministrazione dell'A.R.A.V. l'Associazione degli industriali,
l'Associazione degli artigiani, la FINAOSTA..., mi ha fatto
piangere un po' il cuore ed ho avuto delle difficoltà a leggere
queste cose, anche perché non era indicato alcun rappresentante
dell'Assessorato alla Pubblica Istruzione, che avrei visto,
peraltro, molto bene...
TORRIONE
(fuori microfono)
: C'è già nel
Comitato.
SANDRI (N.S.):
Sì, nel Comitato, ma non nel Consiglio di
Amministrazione! Stavo dicendo che avrei visto molto bene un
rappresentante dell'Assessorato alla Pubblica Istruzione, perché
credo che uno degli obiettivi fondamentali di questa iniziativa,
consista appunto nel far riacquisire la coscienza della propria
storia alla stessa popolazione. Prima ancora di offrirlo ai
turisti, questo patrimonio dobbiamo inculcarlo nella nostra
popolazione.
È per questo motivo che mi permetto di suggerire al Consigliere
Torrione di non prendersela troppo, se questa legge gli verrà
bocciata. Con la sua presentazione, infatti, ha sicuramente buttato
un sasso in piccionaia e credo che questo tema sarà uno degli
argomenti che caratterizzeranno l'impegno politico nei prossimi
anni e su di esso si giocherà, anche, la nostra capacità di essere
autonomi, di essere capaci, cioè, di gestire e di presentare la
nostra storia.
Nonostante queste perplessità sulle finalità della legge e
nonostante i dubbi che ho espresso prima sulla bontà dell'A.R.A.V.,
Nuova Sinistra voterà a favore sia dell'articolo sia della legge,
proprio per il significato politico che la proposta di legge
rappresenta.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Non ripeto le osservazioni che ho già
fatto nell'intervento di carattere generale, sottolineo però
l'importante convergenza tra le forze di Sinistra su questo
argomento. Le cose che ha detto poco fa il Consigliere Sandri erano
parte integrante anche dell'intervento che ho fatto nel corso della
discussione generale e molte delle osservazioni fatte dal
Consigliere Torrione sono da noi condivise.
Approfitto di questo intervento sull'articolo 1 per ribadire il
giudizio negativo nei confronti dell'attività della maggioranza su
due piani: sul piano dei programmi e sul piano degli strumenti.
Lungi da me l'intenzione di voler dire che non sia stato fatto
nulla. L'ho detto nell'intervento precedente e lo ripeto qui.
Alcune realizzazioni sono state fatte, certe attività per acquisire
il patrimonio storico ed archeologico al demanio regionale sono
state portate avanti e l'attività di catalogazione è un fatto di
grande rilievo. Riconosciuto questo, resta, però, quel giudizio di
carattere generale, che l'attenzione nei confronti di questo
settore - ed è quasi un insulto chiamarlo settore - è al di sotto
delle necessità, sia sul piano della qualità dei programmi di
recupero e di valorizzazione, sia nella ricerca degli
strumenti.
In questo senso, io ripeto che la proposta del Partito
Socialista era e costituisce un'importante provocazione proprio sul
piano degli strumenti. Ribadisco la distinzione che ho già fatto
sui compiti che sono propri della Sovraintendenza regionale, che
devono essere riconosciuti e che non possiamo stravolgere in alcun
modo, ed i compiti che sono nostri, delle scelte politiche relative
a tutto questo patrimonio e che comportano anche la ricerca degli
strumenti più idonei per poter intervenire anche ad un livello
diverso rispetto a quello raggiunto sino ad oggi. In questo senso
il nostro giudizio è pesantemente negativo, perché gli sforzi che
bisogna fare sono ben superiori a quelli che sono stati fatti sino
ad oggi.
Noi voteremo questo provvedimento, proprio perché accettiamo e
vogliamo sottolineare il significato politico dell'aver riproposto
il tema della valorizzazione del patrimonio artistico, storico e
archeologico. Non entro più nel dettaglio, nel quale, anzi, saremmo
potuti entrare molto più a fondo, pur avendo delle perplessità
sull'opportunità dell'A.R.A.V. e sui compiti da attribuire a tale
azienda autonoma. Noi vedremmo con più favore un'azienda davvero
esclusivamente operativa, che saldi, anche in questo settore,
l'intervento pubblico con quello privato, che ci sta benissimo e
che, anzi, riteniamo utile, salvo che il tutto sia funzionale ad un
programma di levatura regionale e che, soprattutto, abbia quel
respiro di ricerca storica e culturale che a parole tutti diciamo
di volere.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Ringrazio tutti coloro che sono
intervenuti nella discussione e che hanno preso atto di quanto è
stato detto dai banchi della Giunta e dal Presidente della Giunta.
Io credo che la battaglia per i beni culturali debba uscire dal
profondo isolamento dal quale è stata caratterizzata sinora.
Sovente - e faccio un'annotazione di costume - quando si è
parlato di beni culturali in Valle d'Aosta, si è avuto modo di
registrare una sorta di ostracismo nei confronti dei promotori,
funzionari o Consiglieri regionali. È importante, invece, che
questo argomento sia affrontato dalla Regione con un'altra
sensibilità.
Condivido quanto è stato detto dai Colleghi che mi hanno
preceduto, sulla necessità che la Regione promuova un'azione di
estrema sensibilizzazione nei confronti dell'opinione pubblica e
questa azione non dovrebbe trovare un riscontro solo marginale
nella collettività. Si deve invertire l'attuale tendenza che vede
questa richiesta salire dal basso verso l'alto. Si metta in atto il
processo inverso, che vede invece la Regione farsi promotrice di un
diverso approccio nei confronti del patrimonio artistico, storico e
archeologico.
Ciascuno di noi ha le proprie convinzioni personali, ma io credo
che il nostro compito sia molto arduo sul piano culturale ed è per
questo che le considerazioni fatte oggi, pur con ottiche e
prospettive diverse, senza accusare alcuno di inefficienza e senza
minacciare di denunciare l'attuale situazione, rientrano in un
discorso che deve essere indirizzato alla gente.
Ciò che è stato fatto oggi dal Consiglio è estremamente
positivo.
La nostra proposta di legge non sarà confortata da un voto
favorevole, ma ritengo che sarà confortata dal consenso di tutti
coloro che, nella valorizzazione del patrimonio storico, artistico
e archeologico, hanno ravvisato non solo una caratterizzazione
imprenditoriale, ma soprattutto una caratterizzazione culturale. È
su questo aspetto che noi dobbiamo insistere.
Mi auguro che il prossimo Consiglio rispolveri questo tema con
un altro slancio, lo faccia proprio e dia al patrimonio dei beni
culturali della nostra Regione l'impulso che esso merita come
testimonianza storica e culturale.
Grazie.
PRESIDENTE:
Se nessuno chiede la parola, pongo in
votazione l'articolo 1.
ESITO DELLA VOTAZIONE
Presenti: 30
Votanti: 12
Favorevoli: 12
Astenuti: 18 (Bondaz, Borbey, Chabod, De Grandis, Faval,
Lanièce, Lanivi, Maquignaz, Marcoz, Martin, Perrin, Pollicini,
Ricco, Rolando, Rollandin, Stévenin, Tamone e Voyat)
Il Consiglio non approva
PRESIDENTE:
Signori Consiglieri, il Regolamento
consiliare prescrive che, quando il primo articolo di una legge non
viene approvato, è da ritenere non approvata tutta la legge e,
pertanto, la proposta di legge in oggetto è respinta.
Do, comunque, lettura degli articoli successivi della proposta
di legge presentata dai Consiglieri del Gruppo Socialista.
ART. 2
Scopi e requisiti dell'Azienda Autonoma
La Regione nel promuovere e partecipare finanziariamente alla
costituzione dell'Azienda Autonoma per la valorizzazione del
patrimonio artistico, storico e archeologico della città di Aosta e
della Valle d'Aosta condiziona i propri interventi finanziari
esclusivamente al perseguimento degli obiettivi e all'accoglimento
dei requisiti seguenti:
a)
scopo dell'Azienda dovrà essere la valorizzazione
del patrimonio artistico, storico e archeologico della città di
Aosta, per conseguire un'effettiva azione di promozione culturale e
turistica, in funzione anche di un disegno urbanistico che,
attraverso l'esaltazione delle testimonianze del passato riportate
alla luce da una ricerca archeologia sempre più qualificata,
contribuisca a riconferire al capoluogo aostano un ruolo più
consono alla sua importanza, alla sua funzione, alle sue
tradizioni, in relazione anche alla sua vocazione
turistica;
b) attivare un processo di valorizzazione dei Beni Culturali in
altri Comuni della Regione, in analogia a quanto previsto per la
città di Aosta;
c)
l'Azienda dovrà assumere, oltre alle funzioni di
cui ai precedenti punti a) e b), un ruolo primario di
sollecitazione culturale ponendo in essere tutte le iniziative atte
a coinvolgere il mondo scientifico e la pubblica opinione in un
lavoro di approfondimento di tutte le tematiche connesse con la
valorizzazione del patrimonio in questione, attivando i anali
capaci di svolgere un'opera di informazione, sensibilizzazione e
coinvolgimento specie attraverso un lavoro sistematico di
divulgazione scientifica ed informativa;
d) l'Azienda, avente personalità giuridica propria, sarà retta
da un Consiglio di Amministrazione e dovrà avvalersi della
consulenza di uno speciale Comitato di Coordinamento
Tecnico-Scientifico;
e) l'assoggettamento di territori a particolari vincoli d'uso e
di destinazione, secondo le indicazioni del Piano Particolareggiato
previsto dalla presente legge, è disposto per un periodo di anni
30, rinnovabile alla scadenza;
f) i finanziamenti poliennali erogati dalla Regione dovranno
essere destinati a scopi e finalità previsti dalla presente
legge;
g) i controlli contabili e di legittimità sugli atti
dell'Azienda Regionale Autonoma sono determinati dalle disposizioni
di cui alla presente legge;
h)
l'Azienda provvede alla formazione professionale di
personale specializzato nei settori dello scavo archeologico, del
restauro, della conservazione e della ricerca concernenti i beni
culturali in argomento.
ART. 3
Istituzione del Consiglio di Amministrazione e suoi
compiti
Le funzioni di gestione e amministrazione dell'Azienda
Regionale Autonoma sono esercitate da un Consiglio di
Amministrazione così composto:
a) un rappresentante del Presidente della Giunta regionale con
funzioni di Presidente e di rappresentante legale dell'Azienda;
b) un rappresentante dell'Assessore regionale al Turismo,
Urbanistica e Beni Culturali con funzioni di Vice Presidente;
c)
tre membri designati dal Consiglio regionale di cui
due appartenenti alla minoranza consiliare;
d)
un membro designato dal Consiglio comunale di
Aosta;
e)
un membro designato dall'Associazione Valdostana
Industriali;
f)
un membro designato, d'intesa o per sorteggio,
dalle Associazioni regionali degli artigiani;
g)
un membro designato dalla Finanziaria regionale
(FINAOSTA S.p.A.);
Il Consiglio di Amministrazione dura in caria cinque anni e
deve provvedere tra l'altro:
a)
all'approvazione del bilancio preventivo e del
conto consuntivo;
b)
all'elaborazione e all'attuazione dei programmi di
attività dell'Azienda;
c)
all'assunzione e al licenziamento del
personale;
d)
all'acquisto e all'alienazione di beni mobili ed
immobili;
e)
all'ordinamento dei servizi, degli uffici e del
personale.
ART. 4
Istituzione del Comitato di Coordinamento Tecnico-Scientifico
e suoi compiti
È istituito, quale organo di consulenza sull'attività del
Consiglio di Amministrazione di cui al precedente art. 3, il
Comitato di Coordinamento Tecnico-Scientifico composto dalle
seguenti persone:
Membri di diritto
a)
il Sovraintendente regionale per i Beni Culturali
ed Ambientali che lo presiede;
b)
il responsabile del Servizio Archeologia della
Regione;
c)
il Dirigente del Servizio Urbanistica del Comune di
Aosta.
Membri designati dal Consiglio regionale
a)
un esperto in urbanistica;
b)
un esperto in scenografia;
c)
un esperto in sociologia;
d)
un esperto di diritto;
e)
un esperto in scienze economiche;
Il Comitato di Coordinamento Tecnico-Scientifico è tenuto
inoltre a:
a)
esprimere parere su tutte le questioni poste dal
Consiglio di Amministrazione;
b)
svolgere, attraverso qualificato personale
dipendente dall'Azienda, la direzione e la sorveglianza di tutti i
lavori commissionati dall'Azienda stessa;
c)
coordinare tutte
le azioni promozionali
volte alla valorizzazione del patrimonio artistico, storico e
archeologico nonché a curare il lavoro di divulgazione scientifica
ed informativa.
d)
autorizzare in via preventiva sia in fase
progettuale che esecutiva qualsiasi intervento operativo
nell'ambito del patrimonio artistico, storico e archeologico della
Città di Aosta.
ART. 5
Statuto dell'Ente
Il Consiglio di Amministrazione e il Comitato di
Coordinamento Tecnico-Scientifico sono costituiti con decreto del
Presidente della Giunta regionale ed entro 90 giorni sono tenuti ad
adottare lo Statuto dell'Azienda Autonoma.
Lo Statuto deve tra l'altro prevedere le varie forme di
partecipazione e consultazione con gli organismi pubblici e privati
interessati alla gestione delle attività dell'Azienda nonché
regolamentare i rapporti fra Consiglio di Amministrazione e
Comitato di Coordinamento Tecnico-Scientifico.
I membri degli organismi di cui ai commi precedenti hanno
diritto a compensi stabiliti, con successivo provvedimento, dal
Consiglio regionale e durano in aria sino al termine del mandato
del Consiglio che li ha eletti.
ART. 6
Personale dell'Azienda
Per lo svolgimento delle proprie funzioni d'Istituto, l'Azienda
provvederà con proprio personale, mentre potrà avvalersi, a titolo
di consulenza, di prestazioni professionali di tecnici
specializzati.
ART. 7
Istituzione del Piano Particolareggiato di valorizzazione dei
beni artistici, storici e archeologici
Il Consiglio di Amministrazione predispone, sentito il parere
vincolante del Comitato di Coordinamento Tecnico-Scientifico, un
Piano Particolareggiato di valorizzazione delle zone in cui sono
collocati beni di particolare interesse artistico, storico, e
archeologico della Città di Aosta, in piena sintonia con gli
strumenti urbanistici vigenti ed in assonanza con quanto previsto
dalle leggi regionali in materia di Beni Culturali.
Il Piano è predisposto tenendo conto delle indicazioni fornite
dalle singole realtà di zona cittadine anche tramite consultazione
dei Consigli di Quartiere e di zona.
Esso deve contenere la determinazione delle zone da sottoporre a
coordinamento, tutela e gestione nonché a valorizzazione o
sviluppo, con relativa planimetria tematica e con l'indicazione
altresì del tipo di classificazione per ogni singola zona
individuata.
Il Piano è sottoposto, su iniziativa legislativa della Giunta ed
entro 12 mesi dall'entrata in vigore della presente legge,
all'esame e all'approvazione del Consiglio regionale.
Il Piano può essere oggetto di integrazione e revisione in base
alle indicazioni fornite dal Comitato di Coordinamento
Tecnico-Scientifico con l'osservanza preventiva delle norme e delle
leggi vigenti in materia di urbanistica e tutela ambientale nonché
di ricerca e di conservazione dei beni culturali.
Il Piano dovrà contenere inoltre le proposte per la
conservazione fisica dei monumenti, la loro destinazione e gli
elementi preliminari per la redazione dei progetti esecutivi
destinati a materializzare il nuovo assetto delle singole zone
presenti e prevedibili nel Piano stesso.
La Regione Autonoma Valle d'Aosta dispone per la
conservazione, acquisizione e/o valorizzazione dei beni, oggetto
del Piano, un primo finanziamento di L. 10.000.000.000 erogabile in
relazione ad un programma pluriennale di finanziamenti approvato
dal Consiglio regionale, da destinare a favore degli interventi
nelle singole zone individuate dal Piano Particolareggiato.
Eroga, inoltre, per le spese di funzionamento un contributo
annuo di L. 100.000.000.
ART. 8
Indicazione delle varie zone cittadine
Ad avvenuta approvazione del Piano Particolareggiato è
istituita, al fine di perseguire tutte le finalità proprie
dell'Azienda Regionale Autonoma la fisica indicazione delle varie
zone individuate dal Piano stesso, con l'apposizione di specifiche
tabelle collocate, in modo visibile, nei punti più significativi
delle delimitazioni di zona e recanti la scritta "Azienda Regionale
Autonoma per la valorizzazione del patrimonio artistico, storico,
archeologico zona del...".
ART. 9
Bilancio e atti deliberativi dell'Azienda Autonoma -
Controlli
L'Azienda Regionale Autonoma ha un proprio bilancio.
Il bilancio preventivo deve essere presentato dal Consiglio
di Amministrazione entro il mese di novembre dell'anno precedente a
cui si riferisce mentre il conto consuntivo, patrimoniale ed
economico, deve essere reso entro il 30 marzo dell'anno finanziario
successivo a quello cui si riferisce.
I bilanci di cui al comma precedente sono sottoposti, con
deliberazione del Consiglio di Amministrazione, all'approvazione
della Giunta regionale.
L'esercizio finanziario coincide con l'anno solare.
Tutte le deliberazioni del Consiglio di Amministrazione
diventano esecutive dopo l'approvazione, con deliberazione, da
parte della Giunta regionale entro 20 giorni dal ricevimento degli
atti. Decorso tale ordine di tempo le deliberazioni si intendono
tacitamente approvate.
ART. 10
Incarichi professionali esterni ed appalti
Per la redazione dei piani esecutivi di zona di cui al 6°
comma del precedente articolo 7, il Consiglio di Amministrazione si
avvarrà di professionisti esterni.
Le procedure di appalto di tutte le opere previste dal Piano
Particolareggiato e dai Piani esecutivi di zona dovranno essere
rigorosamente contenute entro i tempi tecnici necessari, fatte
salve le disposizioni di legge in materia.
ART. 11
Interventi in altri Comuni della Regione
Il Consiglio regionale, con apposite convenzioni e su
proposta della Giunta regionale, può affidare all'Azienda Regionale
Autonoma l'opera di valorizzazione, secondo le modalità previste
dalla presente legge, di Beni artistici, storici e archeologici
posti in altri Comuni della Regione.
In tale ipotesi dovrà essere regolamentata la presenza, a
titolo consultivo, nel Consiglio di Amministrazione dei
rappresentanti dei rispettivi Consigli comunali.
ART. 12
Finanziamenti a carattere nazionale ed internazionale
L'Azienda Regionale Autonoma, oltre ai finanziamenti
regionali previsti dalla presente legge, potrà utilizzane, per fini
istituzionali, fondi messi a disposizione da Enti o Organizzazioni
nazionali o internazionali per interventi di valorizzazione dei
Beni culturali.
ART. 13
Oneri finanziari
L'onere derivante dalla prima applicazione della presente
legge valutato in l. 10.100.000.000 di cui l. 100.000.000 annue,
graverà sui capitoli n. 46370 e n. 46375 che vengono istituiti sul
bilancio di previsione della Regione per l'esercizio 1986; alla
relativa copertura si provvede per l'anno 1986 mediante
l'incremento delle quote fisse di ripartizione delle tasse e
imposte erariali già accentato sul Capitolo 1300 del bilancio per
l'anno in corso.
ART. 14
Variazioni di bilancio
Al bilancio di previsione della Regione per l'esercizio
finanziario 1986 sono apportate le seguenti variazioni:
Parte Entrata
Variazione in aumento:
Cap. 1300 "Quote fisse di ripartizione delle tasse ed imposte
erariali di cui agli artt. 2 lettera d) e 3 della legge 26 novembre
1981, n. 690"
£ 10.100.000.000
Parte Spesa
Variazione in aumento:
Settore 2.2.4. - Promozione sociale
Programma 2.2.4. - 09 Attività culturali - Musei, Beni
culturali e Ambientali.
Cap. 46370 (di nuova istituzione) codificazione:
2.1.1.6.2.2.06.06.09 "Contributo annuo per il funzionamento
dell'A.R.A. Azienda Regionale Autonoma per la valorizzazione del
patrimonio artistico, storico e archeologico della Città di
Aosta"
L.R. n. Art. 7 ultimo comma
L 100.000.000
Cap. 46375 (di nuova istituzione) codificazione:
2.1.2.4.2.3.06.06.09 "Contributo all'A.R.A. Azienda Regionale
Autonoma per la valorizzazione del patrimonio artistico, storico e
archeologico della Città di Aosta" per gli interventi di
programma.
L.R. n. Art. 7 penultimo comma
L. 10.000.000.000
Totale in aumento L. 10.100.000.000
ART. 15
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Prima di passare alla trattazione
dell'oggetto iscritto al punto n. 47 dell'ordine del giorno, chiedo
ai signori Consiglieri di confermare o meno il precedente accordo
di terminare i lavori del Consiglio in mattinata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK