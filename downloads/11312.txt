Consiglio Regionale della Valle d'Aosta - Oggetto del Consiglio n. 2365 del 10 luglio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2365 del 10 luglio 1991 - Resoconto
OGGETTO N. 2365/IX Riapertura della linea ferroviaria
Aosta-Pré-Saint-Didier
(Interpellanza)
. Errore. L'origine
riferimento non è stata trovata.
Président
Je donne lecture de l'interpellation
présentée par le Conseiller Riccarand et inscrite au point n. 17 de
l'ordre du jour.
Interpellanza Ricordato che dal 6 maggio 1991 la linea
ferroviaria Aosta-Pré-Saint-Didier è ferma per "lavori di
ammodernamento";
Ricordato altresì che l'interruzione del servizio ferroviario in
un periodo in cui le scuole erano ancora aperte, era stata motivata
con l'urgenza di avviare i lavori, in modo da poter riaprire
regolarmente la linea a partire dal 5 aprile 1992;
il sottoscritto Consigliere regionale del Gruppo Verde
Alternativo
interpella
l'Assessore regionale all'Industria, Commercio, Artigianato e
Trasporti per sapere:
1) quali lavori hanno avuto inizio lungo la linea ferroviaria
Aosta-Pré-Saint-Didier, in quali punti, ed affidati a quali
imprese;
2) se la Giunta regionale è in possesso del piano/programma dei
lavori e se lo può fornire ai componenti del Consiglio
regionale;
3) che cosa si intende fare per rispettare la data del 5 aprile
1992 come data fissata per la riapertura al traffico della linea
"ammodernata" ed in che modo si prevede di definire la questione
della gestione della linea.
Président
Le Conseiller Riccarand a demandé la
parole; il en a la faculté.
Riccarand (VA)
Questa interpellanza affronta il
problema della linea ferroviaria Aosta-Pré-Saint-Didier, che da
tempo versava in cattive acque, che da anni era interrotta nel
tratto tra Morgex e Pré-Saint-Didier per la precarietà della
galleria del Mont Bardon e che dal 6 maggio 1991 è completamente
interrotta per dei lavori di ammodernamento.
La chiusura della linea all'inizio del mese di maggio venne
motivata con la necessità di avviare urgenti lavori di
sistemazione, in modo da poterla riaprire in funzione il 5 aprile
1992, una chiusura di undici mesi.
L'interpellanza chiede di sapere come stanno le cose, quali
lavori sono iniziati, da parte di quali imprese e cosa si sta
facendo per ammodernare la linea.
Vorremmo cogliere l'occasione per chiedere informazioni e
possibilmente avere copia del programma dei lavori, del quale si è
tanto parlato, ma di cui il Consiglio non ha mai potuto avere la
documentazione completa.
Chiediamo indicazioni circa il rispetto della data del 5 aprile
1992 per la riapertura al traffico della linea ed approfittiamo
dell'occasione per chiedere notizie su come si intende affrontare
la questione della gestione della linea. Era stato detto che il
personale che gestiva in passato la linea sarebbe stato spostato
altrove e che non sarebbe stata più prevista una gestione da parte
delle Ferrovie dello Stato; era anche stata ventilata l'ipotesi di
una gestione del Genio militare estesa anche
all'Aosta-Pré-Saint-Didier. Quest'ultima ipotesi è stata poi
scartata o negata, ma noi vorremmo sapere che cosa sta bollendo in
pentola circa la gestione della linea riammodernata che riaprirà, o
almeno lo speriamo, nell'aprile del 1992.
Président
Monsieur Mafrica, Assesseur à l'Industrie,
Commerce, Artisanat et Transports, a demandé la parole; il en a la
faculté.
Mafrica (PCI-PDS)La Direzione compartimentale di Torino ha
confermato che il programma dei lavori procede così come era stato
concordato con il Presidente della Giunta regionale nella riunione
del 20 febbraio 1991.
L'inizio contrattuale dei lavori è avvenuto il 6 maggio 1991. I
mesi di lavoro saranno undici, come convenuto. I lavori sono
iniziati praticamente su tutta la linea ed in particolare: alla
galleria di Mont Bardon, nel tratto successivo alla galleria di
Leverogne dove si sta facendo il consolidamento con micropali, alla
stazione di Arvier dove si stanno predisponendo scavi e giunti per
l'incrocio, tra Aosta e Villeneuve è in corso lo scavo per
l'elettrificazione che permetterà l'abolizione dei passaggi a
livello.
Come Assessorato, abbiamo richiesto il programma dettagliato ed
anche i dati relativi alle imprese. Non appena ne saremo in
possesso li faremo pervenire all'interpellante.
Rispetto alla situazione della gestione, al momento non
risultano particolari novità. E' comunque intenzione
dell'Amministrazione procedere secondo gli indirizzi stabiliti nel
programma: verificare se è possibile ripartire con una linea
cadenzata, che possa anche prevedere l'eventuale partecipazione
della Regione alla gestione della tratta.
Président
Le Conseiller Riccarand a demandé la parole;
il en a la faculté.
Riccarand (VA)
Devo dichiararmi solo molto
parzialmente soddisfatto della risposta, perché mi sembra un po'
sorprendente che l'Assessorato competente in materia di trasporti
allo stato attuale non sia ancora in possesso del programma dei
lavori. Ne prendo atto, ma la cosa mi sorprende un poco, perché
credo che sarebbe stato importante acquisire tale documentazione
fin dall'inizio, in modo da conoscere esattamente che cosa si
voleva fare, i tempi e le modalità, anche in considerazione della
scelta di interrompere il servizio a scuole ancora aperte, con
conseguente disagio per gli utenti. Spero comunque che questo
programma, una volta acquisito, possa essere esaminato anche dai
Consiglieri regionali.
Anche per quanto riguarda la gestione, mi sembra che non ci
siano orientamenti precisi e quindi anche in questo senso noi
sollecitiamo una chiarificazione, perché non vorremmo trovarci alla
vigilia del 5 aprile 1992, cioè al momento di riaprire la linea -
sempreché siano stati completati i lavori, come noi ci auguriamo -,
senza aver definito il problema di chi la gestirà.
Sappiamo tutti che le Ferrovie dello Stato hanno dichiarato da
tempo che non intendono più mantenere la gestione di linee come
l'Aosta-Pré-Saint-Didier, delle quali devono preoccuparsi le
Regioni, che devono fare delle società miste o trovare delle
soluzioni di altro tipo, per cui è chiaro che occorrono atti
legislativi, provvedimenti e finanziamenti che devono essere
predisposti adesso, per poter essere pronti nella primavera
prossima a riaprire questa linea che può avere ancora una certa
utilità e che, nell'ipotesi di un collegamento ferroviario
internazionale tra Pré-Saint-Didier e Le Fayet, diventerebbe di
estrema importanza ed un'occasione per un collegamento
internazionale molto interessante per noi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK