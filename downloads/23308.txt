Consiglio Regionale della Valle d'Aosta - Oggetto del Consiglio n. 2490 del 8 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2490 del 8 febbraio 2007 - Resoconto
OGGETTO N. 2490/XII - Ritiro della risoluzione: "Integrazione
del Nucleo di valutazione delle strutture ospedaliere".
Risoluzione
Tenuto conto che l'Assessore regionale alla Sanità e
all'assistenza sociale, rilevando la composizione del Nucleo di
Valutazione delle Grandi Opere in merito alle strutture
ospedaliere, ha ammesso che non vi era stato inserito il
consulente, gradito all'opposizione, come da accordi presi nei
primi mesi di quest'anno durante il dibattito in commissione
sull'adozione del piano regionale socio-sanitario;
Constatato che in tale nucleo di valutazione sono presenti
gli estensori del progetto di ristrutturazione ad Est, e che tale
incarico è coordinato, come per il precedente progetto di
ampliamento ad Est, da Finaosta S.p.a. su esplicito mandato della
Giunta;
Considerato che appare opportuno in questo particolare
momento assicurare i più ampi criteri di imparzialità e di garanzia
dei diritti delle minoranze consiliari;
Il Consiglio regionale
Impegna
La Giunta regionale
ad integrare il Nucleo di Valutazione delle Strutture
Ospedaliere con un esperto scelto in accordo con i Gruppi della
minoranza consiliare.
F.to: Sandri - Fontana Carmela - Squarzino Secondina - Bortot
- Venturella
Presidente
- La parola al Consigliere Sandri.
Sandri (GV-DS-PSE)
- Questa risoluzione è del 22 novembre
2006, siamo all'8 febbraio 2007, purtroppo abbiamo dovuto
constatare che il Nucleo di valutazione delle strutture ospedaliere
non è stato voluto integrare con un esperto scelto in accordo con i
gruppi della minoranza consiliare, avevamo fatto anche dei nomi,
c'è stato un atteggiamento di totale chiusura da parte del Governo
regionale, ne prendiamo atto. Ci farebbe però piacere, per dare uno
sbocco a questo tipo di impegno, se c'è la volontà prima della
chiusura dei valori del Nucleo di valutazione, un incontro fra la
minoranza consiliare e il gruppo di valutazione così come il Nucleo
di valutazione si era preso l'impegno nell'incontro precedente, in
cui avevamo esposto le nostre posizioni. In quell'incontro il
Nucleo di valutazione "Finaosta" ci aveva assicurato che prima del
deposito della loro valutazione ci sarebbe stato un nuovo confronto
con la minoranza consiliare, ovviamente teso a uno scambio di idee
e di informazioni sul lavoro che loro poi avrebbero fatto e che
penso abbiano fatto in relazione alle ipotesi da noi proposte.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Credo sia opportuno fare una premessa di
carattere chiarificatorio anche sui termini che vengono usati in
questa proposta di risoluzione, altrimenti si rischia di fare
confusione. Intanto occorre posizionare il ruolo delle varie figure
e dei vari attori in questo procedimento, nel senso che esiste un
gruppo di professionisti che sono stati incaricati da parte di
"Finaosta" non già di fare una valutazione, ma è stato chiamato a
fare uno studio di fattibilità, come prevede la legge sulle grandi
opere, che non è strutturalmente lasciato alla fantasia degli
incaricati. Questi studi di fattibilità infatti hanno dei contenuti
che sono disciplinati con una deliberazione di Giunta regionale,
che ha in allegato una guida per la redazione degli studi di
fattibilità, quindi chi predispone lo studio di fattibilità - che
sia di Destra o di Sinistra - non può dare alla realtà oggetto di
studio un'interpretazione di tipo soggettivo, ideologico, partitico
o politico, ma deve dare delle risposte tecniche a quanto è scritto
in questo documento. Fra i contenuti dello studio di fattibilità
peraltro credo sia importante, dal punto di vista della chiarezza
di esposizione della questione, sottolineare che il primo punto che
è indicato come fondamentale e che deve essere contenuto nello
studio reca:
"analisi propedeutiche e alternative di
progetto"
. Le alternative di progetto sappiamo essere quelle
già indicate non solo dalla politica, ma anche dall'opinione
pubblica, da correnti di pensiero, da un'azione promossa da chi
sostiene l'opportunità di un'alternativa all'ampliamento
dell'attuale struttura ospedaliera per realizzare un complesso
unico, alternativa che consiste nella realizzazione di un nuovo
presidio. Vi è poi la fattibilità tecnica, la competitività
ambientale, la sostenibilità finanziaria, la convenienza
economico-sociale, la verifica procedurale, l'analisi dei rischi:
questi sono i contenuti che deve avere uno studio di fattibilità,
che è quello commissionato a tale gruppo di lavoro. Ora, "Finaosta"
ha ritenuto opportuno, accogliendo una sollecitazione che è venuta
dalla minoranza consiliare, che vi fosse un gruppo strutturato da
figure altamente professionalizzate nell'ambito di questo settore.
Quel nucleo che aveva fatto uno studio di pre-fattibilità di
"Finaosta", perché quello originario era solo un'ipotesi di
pre-fattibilità, era un percorso che indicava come si sarebbe
potuto sviluppare un progetto di allargamento ad est, ma non aveva
i contenuti oggettivi dello studio di fattibilità così come lo
intendiamo noi con questo atto amministrativo, ebbene tale gruppo,
che definirei storico, perché c'erano il Dr. Rubbo, l'Ing. Blus,
l'Ing. Vitali di "Finaosta", Lapi, Architetto dell'USL, lo si è
voluto integrare...
(interruzione del Consigliere Sandri, fuori
microfono)
... guardi, l'Arch. Benzoni era semmai un soggetto che poteva
portare degli elementi conoscitivi, perché si tratta comunque di
comporre una sorta di istruttoria, possiamo anche banalizzare, ma
l'Arch. Benzoni è stata coinvolta nella misura in cui è
responsabile dell'urbanistica della città di Aosta, quindi
giustamente... ma da lì ad essere componente del gruppo di lavoro
che faceva lo studio di fattibilità ce ne passa, perché allora lo
studio di fattibilità avrebbe dovuto coinvolgere l'universo intero
di tutti coloro che in qualche modo... i vigili urbani, se vogliamo
banalizzare... Dicevo, si è voluto integrare lo studio con delle
figure altamente professionali, le cito: Ing. Vitali, che è un
ingegnere piemontese, quindi del tutto agnostico rispetto alle
problematiche politiche della nostre Regione, e che ha concorso a
progettare qualcosa come 20 ospedali in Piemonte, fra
ristrutturazioni e costruzioni; l'Arch. Capolongo di Milano, che ha
composto vari studi ed è uno specialista di edilizia sanitaria,
materia che insegna all'Università di Milano. Ancora per quanto
riguarda l'aspetto più propriamente finanziario, che è uno degli
elementi qualificati che sono contenuti in uno studio di
fattibilità, si è fatto ricorso a una società finanziaria: la
"Sinloc", specializzata in studi sulla compatibilità e fattibilità
finanziaria di progetti di tale genere; questo per dire che
riteniamo che un gruppo di lavoro così qualificato sia in grado di
dare le risposte che ci attendiamo per quanto riguarda lo studio di
fattibilità.
Altra cosa è la valutazione, perché la valutazione dello studio
di fattibilità diventa un fatto istituzionale, perché deve essere
operata da parte del "NUVVOP". Qui voglio fare ancora una
precisazione: sapete che i nuclei di valutazione sono stati voluti
dalla legge sulle opere pubbliche e devono esprimere una
valutazione sugli studi di fattibilità per tutti gli interventi che
richiedono un investimento superiore allora ai 20 mld e oggi a 10
milioni di euro. Sono quelli che esprimono delle valutazioni sugli
studi di fattibilità anche per rapporto a progetti che sono o
devono essere valutati da parte dello Stato e della CE per
beneficiare di eventuali finanziamenti. Il "NUVVOP" è un organo
istituzionale che ha questo compito e che per legge regionale
abbiamo deciso di utilizzare anche per le valutazioni dei progetti
che hanno solo delle ricadute in ambito regionale. La composizione
del "NUVVOP" non varia a seconda dell'argomento che si discute, ma
ne fanno parte specialisti nelle varie materie e noi riteniamo che
finora abbia dato delle valutazioni del tutto oggettive e
indipendenti dalle posizioni delle parti politiche, comprese quelle
governative; di questo fa fede tutta una serie di verbali e di
sollecitazioni, di indicazioni, di richieste di integrazioni,
qualche volta di critiche molto pesanti, se volete. Concludo
dicendo che l'indicazione andava, per mettere solo ordine nella
dialettica, a chiedere un'integrazione semmai al gruppo di lavoro
che doveva predisporre lo studio di fattibilità, ma non a chi deve
fare la valutazione di tale studio. Chiedo di ritirare questa
risoluzione, non si esclude la possibilità che, in sede di
discussione da parte del "NUVVOP", la minoranza consiliare o
chiunque altro possa essere sentito da tale organismo, che è
costituito però da professionisti indicati da una deliberazione di
Giunta.
Presidente
- La parola al Consigliere Venturella.
Venturella (Arc-VA)
- Una breve osservazione su ciò che
ha dichiarato l'Assessore Cerise, anche perché avevo seguito la
presentazione in Commissione consiliare al Comune di Aosta, perché
è lì che questa maggioranza vuole ampliare il Presidio ospedaliero,
e avevamo seguito la presentazione fatta dai vertici dell'USL,
presente l'Assessore Fosson. Mi permetta però, Assessore Cerise,
quando con deliberazione del maggio 2006 avete conferito un
ulteriore incarico a "Finaosta" per integrare lo studio di
fattibilità, avete epurato e avete escluso la Dirigente del
Dipartimento urbanistica del Comune di Aosta, è stata un'operazione
che aveva un preciso intento: quello di far sì che in questo gruppo
di lavoro non vi fossero voci critiche, perché il fatto di pensare
che in un nucleo di valutazione che deve valutare questa grande
opera di interesse regionale non vi sia la necessità di avere in
quel gruppo di lavoro la rappresentanza dell'ente locale su cui
insiste tale grande opera, la quale ha delle ripercussioni dal
punto di vista urbanistico, territoriale, credo sia una scelta che
la dice lunga sulle vostre intenzioni! Ritengo quindi che
un'operazione di trasparenza sarebbe quella che dice: "va bene,
abbiamo voluto rimpicciolire il nucleo, non abbiamo voluto il
dirigente..." - che poi è il coordinatore, è ciò che per noi è il
coordinatore di primo livello, non è un direttore, un capo
servizio, ma è il dirigente dell'urbanistica - "... perché ha
esaurito il suo mandato", credo che questa operazione da qualsiasi
prospettiva la si guardi sia stata una mera operazione di
epurazione.
Presidente
-La parola alla Consigliera Squarzino
Secondina.
Squarzino (Arc-VA)
- Io voglio ringraziare l'Assessore
per le informazioni che ci ha dato, ha fatto un po' un resoconto,
lo ha fatto in tono molto pacato e di questo la ringrazio, volevo
sottolineare però alcuni elementi che, secondo me, nella sua
presentazione sono forse un po' scappati o che vorrei evidenziare:
primo, lei insiste sul fatto che sono esperti e quindi gli esperti
sono sopra le parti... posso anche crederle, ma, se fosse proprio
così, se fosse sufficiente l'"expertise" di questi esperti, perché
non accettare anche l'esperto proposto dalla minoranza? Uno vale
l'altro, no? Non è quindi così innocente la scelta di un esperto e
lei lo sa benissimo! Lei qui ha voluto dire che ci sono delle
regole precise da osservare, che qualunque esperto non può non
osservarle, allora a questo punto l'esperto che volevamo proporre
poteva valere tanto quanto quello proposto da "Finaosta" o
dall'Assessorato, quindi in questo senso non sappiamo. Lei sa bene
che non sono così innocenti gli esperti nominati, prima
osservazione.
Seconda osservazione: credo che anche qui la Giunta abbia
approfondito l'argomento poco per volta, non avendo ben chiaro
neanche prima tutto l'iter, e questo lo posso capire, ma perché lei
diceva che quello che era stato fatto dell'ampliamento ad est era
solo un pre-progetto di fattibilità... in realtà, sul documento di
"Finaosta" c'è scritto: "studio di fattibilità". Capisco allora che
anche qui si modifica il passato in base a quello che si sta
costruendo come futuro, questo era stato pensato come studio di
fattibilità, poi sono emerse altre questioni e questo diventa
pre-fattibilità e va bene, non è questa la questione; ci sembra
però interessante analizzare meglio con lei, Assessore, la proposta
che lei ha fatto, quindi, se fosse disponibile per un momento di
confronto, sospendiamo un attimo il Consiglio, vediamo un confronto
fra noi proponenti e lei, per vedere se riusciamo a capire meglio
le proposte che lei ha fatto di eventuale partecipazione al "NUVV",
ne parliamo in modo che possiamo definirlo meglio, renderlo più
chiaro e non solo una proposta suggerita.
Presidente
- È una richiesta formale di sospensione?
Squarzino (Arc-VA)
- È una richiesta formale di
interruzione.
Presidente
- Il Consiglio è sospeso per 10 minuti.
Si dà atto che la seduta è sospesa dalle ore 10,36 alle ore
10,49.
Presidente
- Riprendiamo i lavori.
La parola all'Assessore al territorio, ambiente e opere
pubbliche, Cerise.
Cerise (UV)
- Credo che, chiariti i termini procedurali e
le posizioni dei vari soggetti che hanno parte in causa in questo
procedimento, posso prendere l'impegno di promuovere un incontro
fra il gruppo di lavoro che sta predisponendo lo studio di
fattibilità con il gruppo di Consiglieri regionali che dovranno
incontrarlo per esprimere la loro posizione. Procedura analoga
credo sia del tutto coerente con la previsione della legge che è
sede di esame dello studio di fattibilità da parte del "NUVV",
tanto più che quella sede surroga in parte la valutazione di
impatto ambientale, che ha anche lo scopo di sentire delle
dissonanze o delle valutazioni diverse. Chiedo, a fronte di questo
impegno, il ritiro della risoluzione.
Presidente
- La parola al Consigliere Sandri.
Sandri (GV-DS-PSE)
- Preso atto degli impegni del
Governo, possiamo ritirare volentieri la risoluzione.
Presidente
- La risoluzione è quindi ritirata.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK