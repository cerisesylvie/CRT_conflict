Consiglio Regionale della Valle d'Aosta - Oggetto del Consiglio n. 552 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 552 del 26 giugno 2014 - Resoconto
OGGETTO N. 552/XIV - Interrogazione: "Notizie in merito al
quantitativo annuo di rifiuti prodotto dalle strutture sanitarie
della regione e alle modalità di smaltimento".
Presidente -
Ha chiesto la parola l'Assessore Bianchi per
la risposta da parte del Governo, ne ha la facoltà.
Bianchi (UV) -
Sì, grazie Presidente.
Con riferimento all'interrogazione in oggetto, mi preme
innanzitutto evidenziare come la richiesta formulata è di ampia
portata, poiché è necessaria una specifica indagine direttamente
presso le stesse strutture interessate, non solo pubbliche, ma
anche private. Infatti non è solo l'azienda ASL a produrre rifiuti
sanitari e urbani, ma occorre includere anche le strutture socio
sanitarie, RSA, e le strutture socio assistenziali per anziani ad
alta intensità di cura che richiedono specifiche cure sanitarie,
soprattutto infermieristiche. Le altre strutture sanitarie private
presenti sul territorio regionale, l'IRV, la Clinica di
Saint-Pierre e altre strutture sanitarie accreditate dal sistema
sanitario regionale, dove la gestione dei rifiuti sanitari avviene
sotto la responsabilità dei direttori sanitari di tali strutture, e
dove i quantitativi prodotti ed i relativi costi di smaltimento non
sono conosciuti. Resta in ogni caso impregiudicato il fatto che la
destinazione finale dei rifiuti sanitari prevede tre distinte
modalità di smaltimento. Per quanto concerne i rifiuti assimilabili
agli urbani, sono conferiti in discarica, mentre per la carta, la
plastica, il vetro, il legno è effettuata la raccolta differenziata
per permetterne il recupero. Per quanto riguarda i rifiuti
sanitari, sono raccolti a parte, a partire dal punto di produzione,
ossia il reparto piuttosto che l'ambulatorio, in appositi
contenitori stoccati in container, previa verifica della mancanza
di radioattività, e destinati all'incenerimento fuori regione.
Per quanto riguarda i rifiuti sanitari radioattivi, sono
raccolti in appositi contenitori stoccati in container e destinati
fuori regione. I dati riportati sono riferiti agli anni 2012 e
2013, e indicano che l'azienda ASL della Valle d'Aosta produce due
macro tipologie di rifiuti, RSU e rifiuti sanitari, ed è lecito
stimare che i dati forniti corrispondano all'85-90 percento
dell'ammontare complessivo dei rifiuti sanitari prodotti, quindi
diciamo che quelle private includono un dieci per cento nel
complessivo.
Ciò detto, in considerazione del fatto che i dati forniti
dall'azienda ASL recano una significativa diminuzione, da 858
tonnellate a 770 all'anno, meno dieci per cento, mediamente si è
considerato una produzione annua di circa 815 tonnellate di rifiuti
- quindi abbiamo fatto la media sui due anni - ripartiti così: 310
tonnellate di rifiuti sanitari destinati all'incenerimento, 325
tonnellate di rifiuti indifferenziati e 175 tonnellate di rifiuti
differenziati.
In termini di costi di smaltimento, nei due anni presi a
riferimento, mediamente la spesa è stata di 460 mila euro, di cui
430 mila euro di rifiuti sanitari destinati all'incenerimento e 30
mila euro di rifiuti indifferenziati. La spesa complessiva, che
grava sull'azienda ASL, è stata circa di 880 mila euro per l'anno
2013, per effetto di tre contratti, che prevedono anche il ritiro
dei rifiuti, così suddivisa: rifiuti urbani, ditta Quendoz, per
euro 327.384, IVA inclusa; rifiuti sanitari dalla ditta BV per euro
541.266, sempre IVA inclusa; rifiuti radioattivi dalla ditta
Campoverde per euro 5.193. Consegnerò al Consigliere Roscio il
dettaglio dei due anni presi a riferimento, con i relativi
quantitativi anche merceologici e i costi di smaltimento sostenuti
dall'ASL, mentre per i dati delle strutture private, appena li avrò
ricevuti, sarà mia premura consegnarglieli. Grazie.
Presidente -
Grazie. Per la replica ha chiesto la parola
il collega Segretario Roscio, ne ha la facoltà
.
Roscio (ALPE) -
Grazie Presidente, grazie Assessore per
la risposta, anche se devo fare un appunto. Nell'interrogazione,
che tra l'altro è una riproposizione, perché già prima della crisi
era stata presentata - poi sono passati alcuni mesi - auspicavo che
riproponendola i dati che lei oggi mi dice di non avere
fossero...fossero conosciuti, perché privati o pubblici alla fine i
rifiuti vengono prodotti in Valle d'Aosta e in buona parte, mi ha
detto lei, vengono poi smaltiti in Valle d'Aosta, in discarica, sia
gli assimilati che gli urbani.
Una piccola osservazione che devo fare - poi come ha detto mi
darà una nota più dettagliata - riguarda il fatto che lei mi dice
che l'azienda principale della Valle d'Aosta ha un livello di
raccolta differenziata di centosettantacinque
tonnellate...ottocentoquindici, cioè il venti per cento. Diciamo
che non è proprio un dato entusiasmante e nell'interrogazione
veniva riportato parte del vecchio piano rifiuti regionale che
nonostante necessiti abbastanza di essere aggiornato aveva come
ratio proprio quella, dicendo: attenzione perché i rifiuti sanitari
costano un sacco di soldi, bisognerebbe fare in modo di recuperare
tutto il recuperabile perché non ricada in questa categoria, che
costerebbe moltissimo, mentre il resto, oltre a recuperare materia,
oltre al solito discorso di impattare meno sulla discarica,
banalmente costa di meno, quindi direi che siamo un po'
indietro.
In questi giorni, sento dire: siamo molto bravi, siamo
capacissimi a fare bene. A me sembra che siamo un po' come delle
lumache. È vero che rispetto a chi sta fermo anche la lumaca è più
veloce, insomma, diciamo che dovremmo darci un po' una mossa anche
in questo settore.
Attendo i dati per parlare meglio, ma la ratio che stava dietro
a questa iniziativa era quella di dire che anche le strutture
sanitarie rientrano nei produttori di rifiuti, in maniera non
marginale, e quindi c'è tutto il discorso della prevenzione, della
riduzione dei costi, del recupero di materia eccetera, eccetera.
Tra l'altro, colgo l'occasione, non c'entra tanto, ma solleciterei
anche l'Assessore Fosson, poi magari mi risponde come fatto
personale, spero di non essere maleducato: mi ricordo che un po' di
tempo fa c'era in ballo la questione relativa alla prevenzione
sull'utilizzo, in alcune strutture sanitarie, in particolar modo
presso asili nido e strutture per anziani, dei pannolini lavabili.
Mi ricordo che lei mi aveva dato anche una nota di un pediatra che
esprimeva un parere positivo e sarebbe interessante capire anche lì
a che punto siamo. Non vorrei che mi si dicesse, "sì, vediamo poi
si farà, condividiamo" eccetera. Mi sembra che, anche da quanto
emerso ieri sulla discussione sull'assestamento di bilancio, la
maggioranza e la minoranza condividono l'analisi, dicono che
sostanzialmente il modello Valle d'Aosta non è più attuale, ha
necessità di essere restaurato. L'importante è non farlo adesso,
no, nel senso che il passato ce lo dobbiamo scordare, ormai è
andato, per il futuro siamo tutti d'accordo, faremo tutti nella
stessa direzione in maniera condivisa, pronti a tendere una mano
così, ma intanto per il presente lasciamo così com'è che non
succede niente. Ecco, spero che diventeremo più bravi, inteso come
minoranza, per riuscire in qualche modo a sollecitarvi ancora
meglio a fare alcune cose. Mi consenta, infine, una battuta sulla
diretta televisiva: in Consiglio regionale c'è qualcuno al cui
confronto Marlon Brando è niente. L'interesse per la diretta
televisiva non è per avere visibilità ma perché bisognerebbe dare
la giusta trasparenza di quello che succede qui dentro - e anche
nelle Commissioni, perché no - a chi da fuori guarda. Questo
sarebbe un nostro dovere, quindi l'intento non è quello di dire
adesso vediamo come siamo bravi, questa dovrebbe essere una cosa
condivisa anche dalla maggioranza, non solo dalla minoranza.
Grazie.
Presidente -
Ha chiesto la parola l'Assessore Fosson per
una precisazione, ne ha facoltà.
Fosson (UV)
- Se posso intervenire...no, non è stato
maleducato, perché chi ci stimola a lavorare e a farlo in modo
serio viene sempre ascoltato. È partito un gruppo di lavoro, molto
preciso, che si riunisce ogni 2-3 mesi, di cui le posso dare anche
i verbali. Il problema in questo momento è stato quello di
affrontare questo passaggio per le strutture dei nidi e altri
servizi, nel senso che il personale deve fare formazione eccetera.
Ci stiamo organizzando su questo anche a partire dal nuovo anno
scolastico...
(interruzione di un Consigliere, fuori microfono)
...no, scusa...non posso? Per carità, chiedo scusa. No no.
Presidente -
...visto che l'interpellante non ha posto il
problema non penso che gli altri possano porlo...comunque d'ora in
poi ci atterremo al regolamento senza chiedere ulteriori
precisazioni. Mi sembra di aver interpretato così, collega Roscio,
giusto? Ha chiesto la parola il Consigliere Laurent Viérin.
Viérin L. (UVP)
- Grazie Presidente, solo per una
precisazione. Oggi è stata tirata in ballo la diretta televisiva e
vorremmo capire quali regole ci sono. Quando uno chiede di
intervenire che precisi per quale motivo lo vuole fare. Anche noi
che siamo qui ad ascoltare le discussioni, anche se non coinvolti
direttamente come interpellanti o interroganti, abbiamo la
possibilità di capire nel dibattito se ci si può inserire su certi
argomenti lo facciamo volentieri anche noi. Grazie.
Presidente
- Come successo prima il collega Nogara aveva
chiesto un'ulteriore precisazione e aveva parlato, in questo caso
il collega Roscio aveva coinvolto nel suo intervento l'Assessore
Fosson e lui pensava di poter parlare. Comunque accogliamo questa
richiesta, vorrà dire che prossimamente le ulteriori informazioni
ve le date fuori dall'aula. Punto 12 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK