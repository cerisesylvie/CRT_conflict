Consiglio Regionale della Valle d'Aosta - Oggetto del Consiglio n. 1130 del 9 febbraio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1130 del 9 febbraio 2005 - Resoconto
OGGETTO N. 1130/XII - Inserimento dello stabilimento Magnesium
di Verrès nell'elenco delle aziende inquinanti.
(Interrogazione)
Interrogazione
Richiamata l'interrogazione presentata il 2 dicembre 2004 in
merito allo stabilimento Magnesium di Verrès;
Ricordato che il Rapporto Eper (European Pollutant Emission
Register) ha inserito tale stabilimento nella "lista nera" delle
aziende considerate particolarmente tossiche;
Evidenziato che nella sua risposta l'Assessore al Territorio
si è limitato ad affermare che i registri tenuti dall'azienda ai
fini dei controlli ambientali sono in regola e che i controlli
sulle emissioni non hanno fatto registrare nulla di
anomalo;
Rilevato che il tema, per l'autorevolezza della fonte che ha
segnalato il pericolo, richiede un adeguato
approfondimento;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. per quale motivo la Magnesium di Verrès è stata inserita
nelle lista nera delle aziende europee più inquinanti;
2. che rapporto c'è fra l'attività dell'azienda e la
produzione di fluoruro di zolfo;
3. quali sono le caratteristiche del fluoruro di zolfo ed in
che cosa consiste la sua tossicità;
4. che reazioni ci sono state da parte dell'azienda di Verrès
alla notizia del suo inserimento nella lista nera e rispetto alla
grande rilevanza data dagli organi di stampa al Rapporto
Eper.
F.to: Riccarand
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Innanzitutto devo ricordare quanto già comunicato
nella risposta del dicembre circa la natura del "Rapporto EPER" in
relazione allo stabilimento della "Meridian-Magnesium Products of
Italy" di Verrès, che produce componenti pressofusi in leghe di
magnesio per l'industria automobilistica.
Nella risposta evidenziavo che la finalità di questo rapporto
così come del "Rapporto INES" - il corrispondente per l'Italia del
"Rapporto EPER" - non è assolutamente quella di stilare una lista
nera, ma quella di consentire - su base volontaria - l'accesso al
pubblico alle informazioni ambientali, vale a dire ai dati di
emissione in acqua ed in atmosfera di eventuali agenti inquinanti
da parte di attività industriali. In occasione della risposta -
contrariamente a quanto asserito dagli interroganti con questa
interrogazione - non mi sono limitato a fornire solo indicazioni
sulla tipologia dei controlli ambientali e sulla loro regolarità,
ma ho anche fornito tutte le informazioni preliminari per
inquadrare le problematiche evidenziate sul diritto all'accesso ad
informazioni ambientali nel corretto contesto normativo comunitario
e nazionale.
Nel riproporre il testo, rilevo, da parte del Consigliere
Riccarand, un non voler considerare i presupposti con cui le
diverse industrie vengono inserite in questi registri, ma
dimostrando nel contempo una palese non conoscenza della materia.
Le imprese ricomprese nel "Rapporto EPER" e "INES" in Valle d'Aosta
sono 3: la "Meridian" di Verrès, la "Cogne Acciai Speciali" e la
"Valeco S.p.a.". Qui c'è un particolare accanimento nei confronti
della "Meridian", che pare essere un mostro, non so bene, dal
momento che, alla fine, da un punto di vista dell'impatto
ambientale, non ha alcun requisito peggiorativo rispetto ad altre,
ma delle altre si vede che in questo momento non è opportuno
parlare!
La "Meridian" di Verrès è inserita in questo registro che -
ribadisco - non è una lista nera, poi ognuno può interpretare come
vuole, può fare dello scandalismo giornalistico, ci può essere
qualcuno che è particolarmente affrettato nel definire e giudicare
l'opera degli altri, censurandola e demonizzandola, però si tratta
di una lista alla quale, su base volontaria, aderiscono queste
aziende che intendono dire: "noi produciamo questo, venite a
vedere, per evitare che si faccia della cattiva informazione o,
peggio ancora, della diffamazione"!
Per quanto riguarda la domanda sul fluoruro di zolfo, qui voglio
fare qualche annotazione di tipo tecnico, altrimenti si fa
dell'allarmismo quando non è il caso. Intanto si tratta di
esafluoruro di zolfo. L'esafluoruro di zolfo è un gas inodore e
incolore, chimicamente inerte e privo di qualsiasi effetto tossico,
tanto da poter essere respirato in qualsiasi concentrazione
compatibile con la presenza dell'ossigeno. In quanto tale non
costituisce fonte di rischio per la salute dell'uomo o per altri
esseri viventi, perché non si tratta di un gas tossico. È evidente
che in alte concentrazioni, come qualsiasi altro gas inerte, con la
saturazione l'aria può determinare pericoli di asfissia. È comunque
vero che, essendo poi un gas liquefatto, può provocare - ma in sede
di manipolazione - delle ustioni per congelamento nel momento in
cui si volatilizza. Inoltre il suo utilizzo nel ciclo produttivo
della "Meridian" non è - questo è importante richiamarlo per
arginare queste sottili forme di diffamazione che hanno ricadute
pesanti sui lavoratori - neppure assoggettato ad autorizzazione
alle emissioni, ai sensi del DPR 24 maggio 1988, n. 203 e non è
soggetto ad alcun controllo.
Per precauzione, comunque, e per verificare il corretto
andamento sull'utilizzo di detto gas, la Regione ha concordato con
la società "Meridian" la trasmissione semestrale di tutti i dati
elaborati riportati nei rapporti giornalieri relativi alle modalità
di utilizzo e di controllo del gas nei diversi processi produttivi:
questo perché questo gas è inserito nei gas-serra, come tutti i gas
che si possono accumulare nell'aria.
L'esafluoruro di zolfo è stato inserito nella lista degli
inquinanti dell'inventario "EPER", in quanto è un gas che presenta
un marcato "effetto serra", ma non per la sua tossicità.
Nell'ambito degli accordi internazionali per limitare le emissioni
antropogeniche di gas-serra, in particolare l'anidride carbonica,
nel timore che queste possano determinare cambiamenti climatici,
questo gas è contemplato al pari di tanti altri. La concentrazione
di questo gas nell'aria è estremamente bassa - si parla di un
miliardesimo per cento in volume -, per cui il suo contributo
all'effetto serra è molto ridotto - non va oltre lo 0,1% -, ma
essendo una sostanza molto stabile, il suo tempo di permanenza in
atmosfera è alquanto lungo (si può arrivare a 3.200 anni).
L'impatto ambientale determinato dall'uso di tale gas non è
pertanto un problema locale, ma riveste un carattere globale, in
analogia a quanto si verifica per l'anidride carbonica. In
considerazione delle caratteristiche di inerzia di questo gas non
risulta tecnicamente proponibile la definizione di limiti alle
emissioni, per cui l'Unione Europea sta studiando una
regolamentazione per eliminarne progressivamente l'uso, in
relazione alla possibilità di reperire alternative più vantaggiose
nell'ambito delle politiche contro l'effetto serra. Sono pertanto
in corso molte ricerche per trovare sostanze sostitutive per le
principali applicazioni.
La "Meridian" di Verrès è stata contattata e ha comunicato
prontamente tutte le informazioni necessarie sull'impiego
dell'esafluoruro di zolfo nel suo ciclo produttivo, evidenziando
che negli ultimi 5 anni sono calate dell'80% le sue emissioni e che
sono in corso ricerche per la sua sostituzione. Le caratteristiche
del gas e le iniziative in atto sono tali da non provocare reazione
alcuna alla "Meridian", se non la comprensibile preoccupazione per
la scarsa e strumentale informazione esistente su questi temi e per
le inutili apprensioni che possono generarsi nella popolazione per
la divulgazione di notizie che hanno un tono allarmante, seppure
non veritiere.
Presidente - La parola al Consigliere Riccarand.
Riccarand (Arc-VA) - Ovviamente ho presentato questa e la
precedente interrogazione perché non conosco la situazione, né la
dinamica di questo processo produttivo, perché altrimenti non avrei
fatto l'interrogazione! Il problema non è che, se noi presentiamo
delle interrogazioni, questo non va bene perché si crea
allarmismo... il problema è nato dal fatto che ci sono organi di
stampa importanti che hanno parlato di questa questione a livello
nazionale e non c'è stata alcuna precisazione, né da parte della
Regione, né da parte dell'azienda.
Ho citato nella precedente interrogazione l'"Unità" del 23
ottobre 2004; lei forse si dovrebbe documentare, perché se su un
giornale a livello nazionale esce un articolo che dice: "elenchiamo
le aziende tossiche a partire dal nord", a sorpresa scopriamo che
l'insospettabile Valle d'Aosta, rinomata per la sua aria salubre e
il suo ambiente incontaminato, vanta la poco invidiabile presenza
sul suo territorio di un "mostro" - lo chiamano loro - come la
"Magnesium Products of Italy" di Verrès, che da sola produce il
22,2% del totale di fluoruro di zolfo dell'Unione Europea, credo
che una spiegazione vada data! Lei, nella precedente
interrogazione, non ha dato alcuna informazione; oggi prendo atto
che finalmente ci ha dato informazioni di dettaglio per capire cosa
sta succedendo, quindi non è che ce l'abbiamo con la "Magnesium" e
non ce l'abbiamo con la "Cogne"; il problema è che è uscita su
grandi organi di informazione una notizia preoccupante su cui non
c'è stata alcuna reazione.
Lei ha spiegato che il problema è l'esafluoruro di zolfo, che
non ha un effetto tossico immediato sulle persone, ma ha un effetto
tossico sull'ambiente, cioè ha un effetto serra pericoloso perché
si stabilizza..., quindi l'Unione Europea ne sta vietando l'uso a
livello europeo, e lei mi dice che negli ultimi 5 anni l'utilizzo e
la produzione di questo gas da parte dell'azienda di Verrès si
sarebbe ridotto dell'80% e ci sarebbe una ricerca in corso di una
sostituzione nel processo produttivo al fine di evitare questa
emissione. Non mi sembra che la cosa sia del tutto insignificante,
perché se questo è un gas che non deve essere immesso in atmosfera,
non è importante se il problema è di carattere locale o globale, se
fa male fa male insomma! Quindi è bene che si segua questa vicenda,
se c'è un uso di una sostanza che è considerata pericolosa e che
come tale viene stigmatizzata, bisogna cercare una soluzione, ma
non bisogna nascondere questo problema oppure affermare che fa
dell'allarmismo chi chiede delle spiegazioni rispetto a una
questione che è stata sollevata dalla grande stampa
internazionale!
Evidenzio che non mi ha dato alcuna risposta sul quarto punto,
se la grande stampa riporta queste cose, l'azienda dovrà pur
precisare e magari dire: "guardate, stiamo cambiando sistema, non
utilizziamo più questo gas, guardate che non è pericoloso", ma
almeno una nota informativa credo che la si debba all'opinione
pubblica valdostana e al Consiglio regionale! Questo modo di non
rispondere e di far finta che il problema non esiste non è
accettabile!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK