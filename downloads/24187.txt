Consiglio Regionale della Valle d'Aosta - Oggetto del Consiglio n. 3166 del 19 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3166 del 19 dicembre 2007 - Resoconto
OGGETTO N. 3166/XII - Interpellanza: "Carenze nel servizio di
pulizia dell'Ospedale di Viale Ginevra".
Interpellanza
Ricordato che recentemente è stato rinnovato l'appalto per le
pulizie all'ospedale regionale di via Ginevra ad Aosta, appalto
vinto dalla ditta DUSSMANN di Trento, che ha escluso il Consorzio
MILES, che svolgeva quel servizio dal 1998 con 74
dipendenti;
Osservato che l'insediamento di questa nuova azienda,
avvenuto il 1° settembre 2007 con 57 dipendenti, sta creando
notevoli problematiche per la tutela e il mantenimento del posto di
lavoro dei dipendenti già adibiti a tali mansioni;
Osservato che, da quanto ci risulta, il numero degli addetti
a questi servizi essenziali, alla data odierna, è ulteriormente
diminuito di altre 5 unità; che persone con anni di esperienza sono
state licenziate, con rischi gravi di peggioramento della qualità
del servizio, a scapito dei degenti;
Constatato che, direttamente o indirettamente, la ditta
DUSSMANN di Trento, vincitrice dell'appalto, attua politiche di
disincentivazione e di allontanamento nei confronti degli addetti
dipendenti dalla ditta precedente;
i sottoscritti Consiglieri regionali
Interpellano
l'Assessore alla sanità, salute e politiche sociali per
sapere:
1) se è a conoscenza dei fatti sopra esposti e come intende
intervenire per evitare il peggioramento della qualità del servizio
nelle nostre strutture ospedaliere, in particolare per un'attività
di importanza fondamentale per contrastare l'insorgenza di
possibili infezioni;
2) come è stato formulato l'appalto rispetto alla
salvaguardia e tutela del posto di lavoro e se è previsto il
passaggio interaziendale e, in caso contrario, come intenda
intervenire a tutela del posto di lavoro di quei dipendenti
licenziati, riassunti e poi licenziati nel periodo di prova, dopo
anni di lavoro e di comprovata esperienza;
3) se è a conoscenza di politiche discriminatorie (mobbing)
nei confronti di taluni dipendenti, atte a far loro abbandonare il
posto di lavoro. In caso affermativo, come intende porvi rimedio,
al fine di garantire per lo meno la stessa qualità del servizio,
svolto precedentemente all'insediamento di questa nuova
azienda;
4) se risulta una riduzione degli addetti rispetto alla
precedente gestione dei servizi di pulizia e se non intende
svolgere un'indagine sulla qualità del servizio successivo al
cambio di gestione.
F.to: Bortot - Squarzino Secondina - Venturella
Presidente
- La parola al Consigliere Bortot.
Bortot (Arc-VA)
- Credo che non sarà l'ultima volta che
interveniamo su questo argomento, perché le visioni, le
informazioni che personalmente abbiamo rispetto all'Assessore
divergono, può anche darsi che oggi arriviamo ad una definizione
migliore delle opinioni diverse. Parto da un presupposto,
evidentemente non è l'Assessore che deve risolvere questo problema,
il presupposto è il seguente: stamani abbiamo parlato di precari
nelle Poste che squalificano il servizio e squalifica il modo con
cui vengono trattati i lavoratori a tempo parziale. Nella sanità,
indipendentemente dalle mansioni svolte, siamo allo stesso
problema: abbiamo lavoratori sottopagati che vengono pagati con
contratti nazionali delle imprese di pulizie, e fino qui non c'è
niente di illegale, ma sono a contatto con persone che svolgono
anche altri lavori con altri tipi di salari. Nel cambio di gestione
fra un'azienda che vince un appalto e una che lo perde è garantito
il passaggio all'azienda che vince l'appalto, quindi il
mantenimento del posto di lavoro, ma questo crea ogni volta dei
contraccolpi che, oltre che a punire i lavoratori, vanno a
squalificare il servizio. Qui non si tratta solo di consegnare una
lettera, si tratta di sale operatorie, si tratta di pulizie in
reparti delicati dove noi abbiamo i nostri parenti e dove sono i
cittadini che devono farsi assistere. È bene fissarsi in testa che
occorre stabilizzare anche questo tipo di lavoratori sia per il
rispetto degli stessi, sia per la qualità del servizio, perché
sovente noi parliamo di Ospedale nuovo sì, Ospedale nuovo no, ma
poco parliamo di quello che effettivamente sono le condizioni di
lavoro all'interno dell'Ospedale per certe categorie e poco
parliamo delle conseguenze sulla qualità del servizio di queste
categorie. L'insieme dell'interpellanza quindi parte dal
presupposto che occorrerà legiferare e intervenire a livello di
Governo nazionale, occorrerà... ma la nostra idea è che chi lavora
all'interno dell'Ospedale deve essere assunto dall'USL sia che
faccia l'inserviente, sia che faccia le pulizia o che sia un
primario. Il presupposto è quello, come arrivarci è tutto da
discutere ma, siccome esisteva questo modo di gestire la sanità nei
decenni passati, forse, alla luce delle esperienze fatte finora,
occorre incamminarsi in quella direzione.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Collega Bortot, lei è simpatico ed è una
persona onesta, ma se mi cambia l'interpellanza, ossia
l'interpellanza è su come gestisce i rapporti con i suoi lavoratori
la "Dussmann" e adesso mi fa un'interpellanza sul precariato e non
sul precariato, a cui ho già risposto stamani, sono 2 interpellanze
diverse, ma cercherò di rispondere perché conosco il discorso. Su
questa interpellanza ha fatto molte anticipazioni parlando del
bilancio, sul "mobbing", su questa "Dussmann" che avrebbe sfruttato
i lavoratori, adesso invece parla di rapporto di precariato e di
stabilizzazione del precariato di cui ho parlato stamani con il
collega Sandri; speravo che dopo 15 giorni anche su questo avesse
preso delle informazioni, perché non è sufficiente rivolgersi solo
ad un sindacato o ad un sindacalista, ma le dico questo perché ho
parlato con tutti i sindacati diverse volte, ho affrontato la
"Dussmann", era mio compito cercare di fare una mediazione. Sul
discorso del precariato, come dicevo stamani, sono d'accordissimo
che il precariato vada stabilizzato, peccato che c'è un Patto di
stabilità che prevede dei tagli. Se lei va a vedere - ho dato al
collega Sandri stamani una tabella -, abbiamo un'incidenza del
costo del personale del 46%, il Piemonte, che non è certo di Destra
- la dott.ssa Artesio è di "Rifondazione" come lei -, ha un costo
del personale del 35%, ciò vuol dire che quella Regione
esternalizza molto più di quello che esternalizziamo noi, siamo fra
quelli che esternalizzano di meno, però non possiamo fare
diversamente, perché il Patto di stabilità prevede una riduzione
dei fondi in conto corrente, per cui non si può fare
diversamente.
Tornando alla prima interpellanza, quella che ho in mano, le
lamentele per quanto riguarda la ditta precedente - la ditta
"Miles" - erano delle lamentele dal punto di vista qualitativo -
non solo per i rapporti con i lavoratori - molto significative,
alterazioni della qualità del lavoro fatto. È stato fatto un
appalto, lei sa che sono appalti ad evidenza pubblica, di natura
europea, in cui questa ditta, che non conosco, ha vinto l'appalto;
fra l'altro, fra i presupposti dell'appalto c'era anche una
questione sociale, ossia hanno un obbligo di assumere... La collega
Squarzino l'altro giorno "lanciava strali e fango" su tale ditta
"Dussmann", che non conosco, diceva che è stata denunciata... se
avete degli elementi su questo, per cortesia, fateceli avere,
perché non solo non ci risulta, ma l'appalto europeo è stato vinto
da tale ditta, in questo momento non vi è nessun ricorso sulle
modalità dell'appalto, come invece succede spesso. Da quando ha
preso servizio tale ditta, i controlli di qualità... e questo è un
po' disonesto nei confronti dei lavoratori che fanno tali
controlli: le sto parlando di tutte le coordinatrici
infermieristiche, della Direzione amministrativa... non ci è giunta
ancora nessuna lamentela, né contrasto sulla qualità con cui la
ditta opera, vi sono stati dei problemi di gestione del personale:
ecco perché li ho incontrati con i sindacati diverse volte, ho
cercato di spiegare loro che la Valle d'Aosta non è come una grande
Regione d'Italia, l'Ospedale è unico e bisogna avere verso i
lavoratori una particolare attenzione.
Sui numeri e su quello che mi chiedeva l'altra volta, se mi
mette per iscritto le cose che chiede, le possiamo verificare. Ho
verificato le cose che mi chiede in questa interpellanza, per
esempio, c'era un contrasto all'interno dei sindacati, ma nessun
sindacato mi ha parlato di "mobbing" come riferiva lei. Fra tutto
il personale è stata posta in licenziamento una sola persona e
comunque la controversia di questo unico licenziamento è istruita
presso la Direzione regionale del lavoro e non si tratta - come ha
detto lei durante la discussione sul bilancio - di influenza o di
altre malattie, ma di operatori che lavoravano sotto la "Miles",
che avevano dei problemi con essa e alcuni di questi... soprattutto
un coordinatore ha dei rapporti negativi con la "Dussmann". Ditta
che ha avuto un aumento del perimetro lavorativo, nel senso di
maggiore qualità per cui l'USL ha dato un maggior numero di ore
dedicate alla pulizia; l'appalto è stato verificato, la qualità
viene verificata, i controlli sulle procedure... se lei mi dice che
la "Miles" li trattava in un modo dal punto di vista contrattuale e
la "Dussmann" non lo fa, la pregherei di metterlo per iscritto in
modo che lo possa verificare.
Tecnicamente penso di aver risposto alle sue domande, il grande
problema delle strutture sanitarie pubbliche in cui ho sempre
lavorato, e che credo siano insostituibili soprattutto per la
nostra Regione, è che in questo momento il pubblico costa il 30% di
più del privato, perché nello stabilizzare il precariato bisogna
anche stabilizzare e verificare i livelli lavorativi di chi lavora
attraverso concorsi, procedure di gara come è stato fatto. Le
chiederei poi comunque su questo di intercedere presso l'Assessore
del Piemonte che chiuda quella struttura privata accreditata che è
ai confini della Valle d'Aosta e che drena un mucchio di pubblico
valdostano facendolo passare in una struttura privata, credo che
lei farebbe un grande servizio alla nostra Regione. Sono d'accordo
che bisogna comunque vigilare, però su dei fatti precisi e
verificati.
Presidente
- La parola al Consigliere Bortot.
Bortot (Arc-VA)
- Non ho capito, Assessore, se voleva
attirarmi in polemica, perché sono assolutamente d'accordo che la
sanità e l'assistenza non dovrebbe essere in mano ai privati, non
dovrebbero esserci persone che fanno profitto curando le persone.
Non parlo neanche a nome del gruppo...
Squarzino
(fuori microfono)
- ... no, siamo con
te...
Bortot (Arc-VA)
- ... però la "filippica" su chiudere
vicino a Ivrea quando poi si danno le autorizzazioni per i privati
a Saint-Pierre, accidenti!
(interruzione dell'Assessore Fosson, fuori microfono)
... no, ma è meglio fare una struttura pubblica a Saint-Pierre,
nulla ce lo impedisce! Non voglio fare polemica con lei, Assessore,
ma le sto dicendo: bene avete fatto ad aumentare le ore alla nuova
azienda che ha vinto l'appalto, ma vi do alcune informazioni. Prima
la "Miles" puliva gli ambulatori su 5 giorni, adesso c'è stato un
passo indietro solo su questo: ogni 6 giorni. L'ingegneria clinica
era su 3 giorni, adesso è su 5 giorni, la "Miles" interveniva sulla
camera mortuaria sabato e domenica, oggi è su 7 giorni su 7...
guardi che sto parlando di miglioramento della qualità delle
pulizie... al Centro trasfusionale c'era una specie di pulizia di
fondo annuale, adesso è semestrale, è migliorato lo spostamento dei
mobili per il risanamento complessivo, il risanamento della
Medicina nucleare è passato da annuale a semestrale, il risanamento
delle scale e degli ascensori da annuale a semestrale, il
risanamento del laboratorio farmacia da annuale a semestrale, il
risanamento della camera mortuaria l'ho già detto, l'unità di
malato una volta al giorno, adesso 2 volte al giorno, le pareti
lavabili da annuale a quadrimestrale; c'è stato almeno sulla carta
un netto miglioramento. Dove non siamo d'accordo, è che c'è
stato... non so se l'accordo sindacale che è stato fatto tiene
conto di questa richiesta di miglioramento della qualità dei
servizi, perché partono dal fatto... ho qui un accordo sindacale,
al punto n. 2 si dice che le parti prendono atto della sussistenza
delle condizioni di esubero dichiarate dall'azienda, ossia, a
fronte di questi miglioramenti, l'azienda dichiara che ha degli
esuberi, fa un accordo con il sindacato...
(nuova interruzione dell'Assessore Fosson, fuori
microfono)
... ah bon... che ricorre ad un servizio di solidarietà. È per
questo che non ci troviamo, poi le manderò una lettera perché
verifichi alcune cose.
Il personale assunto dalla "Dussmann" al 15 dicembre era di 56
unità, il personale licenziato dopo il 28 settembre è di 2 unità,
personale dimesso volontariamente - ed è qui che bisognerebbe
capire - per incomprensioni con l'azienda: 3 persone. Cosa succede?
Non licenzio nessuno però, se li metto in condizioni di non
lavorare, vado ad una riduzione del personale. Quello che le sto
dicendo, poi le scrivo una lettera, verifichiamo assieme perché
andiamo sul tecnico, ma quello che non ci torna è che, a fronte di
una richiesta dell'USL di miglioramento della qualità dei servizi,
con maggiori e più frequenti interventi, abbiamo una diminuzione
del personale; non solo, abbiamo un accordo sindacale che fa sì che
alcuni facciano ore di straordinario, perché non sono più tassate,
mentre altri abbiano riduzioni di lavoro. Sullo specifico vediamo
in corso d'opera, perché non è giusto che teniamo il Consiglio qui,
ma il "nocciolo" è che vi sono dei contraccolpi sui servizi quando
periodicamente bisogna mettere in appalto tutte tali questioni.
Forse - non so come - bisognerà fare dei passi indietro con questi
sistemi. Ripeto: non è solo responsabilità sua o mia, penso che
dobbiamo fare un ragionamento più complessivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK