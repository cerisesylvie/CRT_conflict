Consiglio Regionale della Valle d'Aosta - Oggetto del Consiglio n. 2859 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2859 del 12 ottobre 2023 - Resoconto
OGGETTO N. 2859/XVI - Reiezione di mozione: "Impegno del
Presidente della Regione a riferire nella competente Commissione
consiliare in merito alla bozza di norma di attuazione sulle
concessioni di derivazione d'acqua a scopo idroelettrico".
Bertin (Presidente) -
Passiamo al punto n. 58.
Consigliera Minelli, a lei la parola.
Minelli (PCP) -
Torniamo per l'ennesima volta sulla
questione della norma di attuazione relativa alle grandi
concessioni di derivazione d'acqua a scopo idroelettrico, un tema
che nel corso di questi tre anni di legislatura, ma, per quanto mi
riguarda, anche prima, abbiamo toccato più volte con varie
sollecitazioni ai Governi che si sono succeduti e ai vari
Commissari paritetici di turno ma siamo sempre lì. La Valle
d'Aosta, pur avendo la titolarità delle acque pubbliche, fin
dall'approvazione dello Statuto speciale nel 1948, non ha finora
avuto competenza per disciplinare con legge regionale le procedure
e le concessioni a scopo idroelettrico, una competenza che, con il
decreto semplificazioni del gennaio 2019, oggi hanno anche le
Regioni a Statuto ordinario.
Sono oltre quattro anni che il Consiglio regionale, per superare
questo limite, ancora più grave per una Regione Autonoma, ha
approvato all'unanimità un atto che impegnava la Giunta ad avviare
l'azione per arrivare a una norma di attuazione dello Statuto in
materia di concessioni di derivazione d'acqua atta a colmare
l'attuale carenza della normativa statutaria. Con quella
risoluzione, approvata il 2 luglio 2019, il Consiglio regionale ha
impegnato la Giunta a procedere speditamente, per quanto nelle sue
competenze, alla definizione e concertazione nell'ambito della
Commissione paritetica Stato-Regione, di una norma di attuazione
dello Statuto che consenta alla Valle d'Aosta di avere più ampie
prerogative in materia di utilizzo di acque pubbliche a scopo
idroelettrico e preveda procedure particolari nella riassegnazione
delle autorizzazioni delle grandi derivazioni per una società che
sia interamente pubblica o organo strumentale della Regione stessa.
Fin dall'autunno del 2019 la Commissione paritetica Stato-Regione
ha predisposto una bozza di norma di attuazione conforme a quanto
richiesto dal Consiglio regionale e ha avviato la procedura di
acquisizione dei pareri di competenza, poi ci sono stati vari
avvicendamenti nella composizione della Commissione paritetica
conseguenti a elezioni politiche e a elezioni regionali e infine a
successive dimissioni di membri di parte regionale poi sostituiti.
Tutto questo ha purtroppo rallentato notevolmente l'iter del
provvedimento e si è determinata una grave disparità tra la Valle
d'Aosta e le altre Regioni a Statuto ordinario e a Statuto speciale
che già stanno provvedendo a legiferare in materia di concessione
di grandi derivazioni d'acqua a scopo idroelettrico. Il 27 aprile
del 2022 è stata approvata una nostra mozione emendata in aula su
proposta dell'allora presidente Lavevaz, che prevedeva un impegno
al Presidente della I Commissione a riferire puntualmente ai
Commissari gli sviluppi dell'iter della suddetta norma ma tranne
che all'inizio poi non ci sono più state delle comunicazioni di
sorta. Abbiamo visto tante volte che gli impegni presi con le
mozioni sono piuttosto aleatori, speriamo che non sia sempre
così.
È quindi con preoccupazione che ancora una volta sottolineiamo
l'urgenza di concludere l'iter della bozza di norme di attuazione
mantenendo quella positiva impostazione del testo che era stato a
suo tempo comunicato alla Regione. Con la mozione di oggi chiediamo
di impegnare il Presidente della Regione a riferire entro quindici
giorni alla competente Commissione consiliare circa le informazioni
acquisite riguardo all'istruttoria della norma di attuazione sulle
concessioni di derivazione d'acqua e a illustrare le azioni che si
intendono intraprendere per una rapida conclusione dell'iter
approvativo della suddetta norma.
Presidente -
La mozione è stata illustrata, la
discussione generale è aperta. Chi vuole intervenire è pregato di
prenotarsi. Non vedo richieste d'intervento. La discussione
generale è chiusa. Per il Governo, replica il Presidente della
Regione.
Testolin (UV) -
Direi che è possibile dare direttamente
al Consiglio l'aggiornamento per quanto di conoscenza di questo
Governo richiesto dalla mozione a beneficio di tutti i Consiglieri,
nel senso che nella riunione svoltasi il 12 settembre scorso la
Commissione paritetica per le norme di attuazione dello Statuto
speciale della Regione Valle d'Aosta, insediatasi lo scorso 20
luglio, ha svolto una ricognizione delle norme di attuazione già
esaminate dalla Commissione stessa nella precedente composizione,
tra le quali lo schema di decreto legislativo di attuazione in
materia di concessioni di derivazioni d'acqua.
Nella successiva seduta del 28 settembre la Commissione ha
analizzato tale schema di decreto legislativo che era stato
approvato in data 14 luglio 2022 nella precedente composizione del
Consesso in esito alle osservazioni formulate dal Ministero della
transizione ecologica, dall'Ufficio legislativo del Ministero degli
affari europei e da ARERA, che avevano espresso delle
considerazioni. Allo stato attuale il Presidente della Paritetica
ha inviato per un approfondimento tecnico agli uffici
dell'Amministrazione la norma d'attuazione alla luce delle
osservazioni formulate, quindi in questa fase c'è un confronto
tecnico che dovrà essere rimesso alla Paritetica, che peraltro è un
organo indipendente che deve lavorare sull'elaborazione di un testo
che poi verrà sottoposto evidentemente a questo Consiglio per le
osservazioni e le valutazioni del caso. Considerato che la
situazione è stata esplicitata, chiediamo il ritiro della mozione
oppure sarà per noi un'astensione.
Presidente -
Ha chiesto la parola
la consigliera
Minelli, ne ha facoltà.
Minelli (PCP) -
Presidente Testolin, probabilmente sono
anche un po' stanca, forse anche gli altri, ma la sua illustrazione
è stata estremamente rapida e io non sono nemmeno riuscita a
comprendere proprio tutto, anche le date mi interessavano. Ritengo
comunque che un passaggio più approfondito in Commissione sarebbe
necessario, anche perché credo che, sulla base di quello che lei
potrebbe ulteriormente rappresentarci, nella Commissione si
potrebbero fare delle osservazioni e discutere anche questa cosa,
per cui non ritiriamo la mozione.
Presidente -
Vi sono altri interventi? Non vedo richieste
d'intervento, metto in votazione la mozione. La votazione è aperta.
La votazione è chiusa.
Presenti: 35
Votanti: 14
Favorevoli: 14
Astenuti: 21 (Baccega, Barmasse, Bertin, Bertschy, Carrel,
Caveri, Chatrian, Cretier, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marquis, Marzi, Padovani,
Rollandin, Rosaire, Sapinet, Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK