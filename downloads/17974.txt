Consiglio Regionale della Valle d'Aosta - Oggetto del Consiglio n. 1068 del 12 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
CAVE, MINIERE E TORBIERE
Precedente
Successivo
Resoconto integrale del dibattito dell'aula
Oggetto del Consiglio n. 1068 del 12 gennaio 2000 - Resoconto
OGGETTO N. 1068/XI Notizie relative all'interramento di
materiale contenente amianto nella cava di Pompiod.
(Interrogazione)
Interrogazione Appreso che nella cava di Pompiod (in comune
di Aymavilles, ai confini con Jovençan), già di proprietà della
Cogne S.p.A., verrebbe interrato dell’eternit,
prodotto che notoriamente contiene dell’amianto
proveniente anche da fuori Valle;
Ritenuto che la cosa, se verificata, sarebbe da non
sottovalutare, per il pericolo costituito
dall’amianto in sé e per la presenza nella zona di
falde acquifere;
il sottoscritto Consigliere regionale
Interroga
l’Assessore competente per sapere:
1) se la cava in questione è autorizzata alla discarica di
amianto, con quali limiti e a quali condizioni;
2) se sono stati fatti controlli per accertare che non siano
stati commessi abusi che comportino pericolo per la salute
pubblica.
F.to: Curtaz
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
La Giunta regionale con delibera n. 4656 del
14 dicembre 1998 ha espresso una valutazione positiva sulla
compatibilità ambientale del progetto per la realizzazione di una
discarica di seconda categoria di tipo A, ubicata in località
Pompiod di Aymavilles e ha approvato il progetto presentato dalla
ditta Monte Bianco Spurghi di Cuneaz di Gressan per la
realizzazione della stessa, preso atto del parere favorevole
unanime del Comitato scientifico per l'ambiente riunitosi in data
28 ottobre 1998 e della Conferenza dei servizi riunitasi in data 11
novembre 1998.
La ditta Monte Bianco Spurghi di Gressan ha ottenuto in data 31
maggio 1999 con provvedimento dirigenziale n. 2870 l'autorizzazione
all'esercizio di operazioni di smaltimento di rifiuti speciali
inerti per la discarica stessa.
In particolare il provvedimento n. 2870/99 elenca i materiali
conferibili nella discarica che sono, oltre i rifiuti non
pericolosi identificati nell'allegato A del "decreto Ronchi", i
rifiuti speciali pericolosi come definiti dall'allegato D del
decreto stesso e in conformità a quanto previsto all'articolo 6,
comma 3, del DPR 8 agosto 1994. Nello specifico si tratta di
materiali isolanti contenenti amianto, legati in matrice cementizia
o resinoide. In tale provvedimento si prescrive, fra l'altro, che
l'accumulo dei rifiuti dovrà essere attuato con criteri di elevata
compattazione onde evitare successivi fenomeni d'instabilità.
Il DPR 8 agosto 1994, atto d'indirizzo e coordinamento alle
regioni e alle Province autonome di Trento e Bolzano per l'adozione
di piani di protezione, decontaminazione, di smaltimento e di
bonifica dell'ambiente, ai fini della difesa dei pericoli derivanti
dall'amianto, all'articolo 6, comma 3, riporta testualmente:
"Limitatamente ai rifiuti costituiti da sostanze o prodotti
contenenti amianto, legati in matrice cementizia o resinoidi,
classificati quali rifiuti speciali ai sensi del decreto 915/82, è
consentito lo smaltimento in discarica di II categoria di tipo A
purché tali rifiuti provengano esclusivamente da attività di
demolizione, costruzione e scavo. Dovranno essere adottate
eventualmente anche in sede autorizzativa apposite norme tecniche e
di gestione atte ad impedire l'affioramento dei rifiuti contenenti
amianto durante l'operazione di movimentazione"
.
Si fa presente che l'eternit è individuato appunto nell'allegato
A del "decreto Ronchi" come rifiuto non pericoloso con il codice
170105, materiali da costruzione a base di amianto.
Si fa presente inoltre che nelle autorizzazioni non sono stati
imposti vincoli di ricevimento rifiuti da altre regioni anche se
l'articolo 5, comma 3, lettera b) del "decreto Ronchi" stabilisce
che i rifiuti devono essere smaltiti negli impianti più vicini agli
impianti di produzione. Preciso a tale proposito che conferimenti
provenienti da fuori Valle, nella misura di una decina di bilici,
si sono svolti nei mesi di giugno e luglio e in misura molto
limitata nello scorso mese di dicembre.
Al fine di verificare il rispetto dell'autorizzazione rilasciata
e di quanto previsto dal DPR 8 agosto 1994 - rispondo alla seconda
domanda - in data 30 agosto l'ARPA è stata invitata ad effettuare
un sopralluogo presso la discarica e in data 6 settembre l'ARPA
stessa con nota n. 4.644 ha inviato la relazione tecnica n. 35 del
3 settembre 1999 contenente le risultanze del sopralluogo
effettuato presso la discarica da cui risulta che la ditta adotta
le prescrizioni imposte dai provvedimenti di autorizzazione. In
data 27 dicembre 1999 sempre l'ARPA ha trasmesso la situazione
delle discariche di II categoria di tipo A, a seguito dei
sopralluoghi effettuati, da cui non risulta nulla di diverso
rispetto al precedente sopralluogo per la discarica di Pompiod.
Questo è quanto abbiamo agli atti, la documentazione è
disponibile per il Consigliere Curtaz.
Président
La parole au Conseiller Curtaz.
Curtaz (PVA-cU)
La risposta dell'Assessore a questa mia
interpellanza su un tema piuttosto delicato è stata rassicurante e
ne prendo atto.
Devo però evidenziare all'Assessore come in riferimento a questa
discarica e ad altre discariche, ma oggi parliamo di questa in
particolare, ci perviene tutta una serie di segnalazioni
preoccupanti. C'è stata l'ARPA che ha fatto due sopralluoghi nel
giro di sei mesi, mi sembra una cosa buona; ritengo però che nei
confronti di queste discariche - adesso non voglio riferirmi
esclusivamente a questa, altrimenti sembra che ci sia qualcosa di
personale nei confronti della ditta che le gestisce - si debba
stare con gli occhi aperti. Il fatto che l'Assessore mi abbia
confermato che nella discarica vengono portati dei bilici di
eternit provenienti da fuori Valle a me non sembra un dato molto
rassicurante perché rischiamo di far diventare la nostra regione o
perlomeno i luoghi dove sono queste discariche delle pattumiere
anche delle regioni vicine. Non mi sembra una cosa molto
positiva.
Quindi mi limito, prendendo atto della risposta dell'Assessore
che ripeto mi è sembrata completa e rassicurante, a chiedere che
l'assessorato competente vigili affinché non vengano commessi degli
abusi, affinché le norme vengano rispettate perché ci troviamo di
fronte a una materia molto delicata per le implicazioni che può
avere sia in riferimento alla salute pubblica, sia in riferimento
ai danni ambientali che questi interramenti possono provocare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK