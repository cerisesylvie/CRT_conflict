Consiglio Regionale della Valle d'Aosta - Oggetto del Consiglio n. 3014 del 23 settembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3014 del 23 settembre 1987 - Resoconto
OGGETTO N. 3014/VIII - FUNZIONAMENTO DELLE STRUTTURE DI
PRONTO SOCCORSO DELL'OSPEDALE REGIONALE DI AOSTA.
(Interrogazione).
PRESIDENTE:
Do lettura dell'interrogazione presentata dal
Consigliere Baldassarre:
Interrogazione
Dopo varie interrogazioni da me presentate, vuoi su diverse
disfunzioni presso l'Ospedale regionale, vuoi per i "dirottamenti"
di ammalati verso cliniche private fuori Valle senza mai stipulare
alcuna convenzione, ora ritorna alla ribalta il Pronto Soccorso
dell'Ospedale regionale di Aosta.
Un cittadino con lettera datata 21 agosto 1987, con coraggio
e serietà denuncia il cattivo funzionamento del Servizio di Pronto
Soccorso dove, un suo congiunto si è trovato "abbandonato" per più
di un'ora con la testa sanguinante prima che qualcuno si accorgesse
della sua presenza e dell'urgenza di ricevere le cure del caso.
Tuttavia tale "malcapitato" è stato nel complesso più "fortunato"
di quella donna che tempo fa fu "dimenticata" sopra una barella in
uno stanzino dell'Ospedale per tutta la giornata, tant'è che i
familiari dovettero ricorrere agli organi di polizia preoccupati in
quanto non riuscivano a rintracciarla.
Tutto ciò premesso il sottoscritto Consigliere
regionale
Interroga
l'Assessore alla Sanità ed Assistenza Sociale per
conoscere:
1)
il numero dei ricoverati al Pronto Soccorso nella
giornata del 19 agosto 1987;
2)
quali provvedimenti intenda assumere per garantire
l'efficienza delle strutture del Pronto Soccorso per evitare che
esse diventino sale di attesa.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Tralasciando i commenti sulle premesse
fatte dal Consigliere Baldassarre, rispondo dicendo che il 19
agosto sono stati visitati al Pronto Soccorso 126 pazienti, di cui
78 interessavano l'area medica e 48 quella chirurgica. Stazionano o
operano all'interno del Pronto Soccorso per l'intero arco della
giornata, ventiquattro ore su ventiquattro, due medici e tre
infermiere; nei periodi di crisi del personale ci sono sempre due
medici e minimo due infermiere.
In risposta al secondo punto dell'interrogazione è prevista la
ristrutturazione del Pronto Soccorso con l'ampliamento e la messa
in funzione dei posti letto già prevista dal piano socio-sanitario.
Insieme dovrà decollare anche l'unità operativa di medicina
d'urgenza ed accettazione: a luglio si sono svolti i concorsi di
assunzione per i posti ancora vacanti all'interno della
medicina.
Non si può dire che il Pronto Soccorso sia continuamente in
crisi: i periodi critici sono purtroppo nei mesi estivi e nei
periodi festivi di dicembre, e sono proprio i periodi in cui c'è
una maggiore affluenza turistica in Valle d'Aosta e allo stesso
tempo una maggiore richiesta di ferie da parte del personale.
Quindi l'organico è strutturato su quello che è l'andamento
continuo di tutto l'anno, e non può essere previsto in base ai
periodi di maggior affluenza al Pronto Soccorso.
Comunque il piano socio-sanitario prevede l'ampliamento del
Pronto Soccorso, con la istituzione di questa unità operativa, già
prevista dal piano, di medicina d'urgenza ed accettazione.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Ringrazio l'Assessore per le
informazioni datemi, naturalmente non si può esprimere
soddisfazione per quello che succede all'interno del Pronto
Soccorso.
Al sottoscritto, come del resto agli altri Gruppi politici e
allo stesso Assessore alla Sanità, è pervenuta una lettera in cui
si lamentava il cattivo funzionamento del Pronto Soccorso.
Nelle premesse che l'Assessore Voyat ha voluto sorvolare, ho
parlato anche dell'abbandono di una paziente avvenuto alcuni mesi
fa. Il Pronto Soccorso sta a dimostrare che le cose non funzionano.
Prendo per buone le affermazioni fatte dall'Assessore, il quale
sostiene che questa struttura dovrà funzionare; ma questo è stato
detto già alcuni anni fa e non è la prima volta che affrontiamo
questo problema. Ogni tre o quattro mesi gruppi politici
dell'opposizione sono costretti a portare in evidenza questa
disfunzione al Pronto Soccorso.
Speriamo che quanto affermato dall'Assessore qui (ma anche
pubblicamente) si verifichi, e cioè che finalmente a Natale il
Pronto Soccorso dovrebbe funzionare, però mi permetto per la prima
volta di consigliare l'Assessore ad essere prudente nelle sue
affermazioni: non può dare del maleducato agli ammalati e ai
medici. Mi sento offeso come cittadino e mi sentirei offeso anche
se fossi medico, perchè dire che la disfunzione del Pronto Soccorso
dipende dalla maleducazione dei pazienti e dei medici, a me sembra
eccessivo. A quel punto era necessario che la responsabilità di
tale disfunzione se la assumesse l'Assessore.
Questo lo dico senza voler fare polemica nei confronti
dell'Assessore, che mette tutta la buona volontà nel portare avanti
il suo compito. Però ribadisco che la funzionalità al Pronto
Soccorso è carente: il punto di riferimento sia per un residente
che per un villeggiante è proprio il Pronto Soccorso, e deve
funzionare. L'Amministratore pubblico ha il dovere di farlo
funzionare. Speriamo che questa struttura, come ha assicurato
l'Assessore, funzioni, perchè se non dovesse succedere, torneremo
pubblicamente sull'argomento e stavolta non più con interrogazione
in Consiglio regionale; visto che non abbiamo la stampa dalla
nostra parte useremo come mezzo anche manifesti rurali per tutta la
Valle, per denunciare questo fenomeno che riteniamo grave e da non
sottovalutare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK