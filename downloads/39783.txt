Consiglio Regionale della Valle d'Aosta - Oggetto del Consiglio n. 2861 del 13 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2861 del 13 luglio 2017 - Resoconto
OGGETTO N. 2861/XIV - Interpellanza: "Eventuale sostituzione
di un rappresentante della Regione in seno al Consiglio di
amministrazione della Società Autostrade Valdostane".
Fosson (Presidente) -
Punto n. 20 dell'ordine del giorno.
Ha chiesto la parola il Consigliere Guichardaz per l'illustrazione;
ne ha facoltà.
Guichardaz (PD-SIN.VDA) -
Con questa interpellanza
riprendiamo un'iniziativa che discutemmo già il 9 maggio scorso.
L'interrogazione faceva rilevare che la Regione aveva provveduto a
nominare, in seno al Cda della Società Autostrade Valdostana (SAV),
una persona che, a nostro parere, ingenerava incompatibilità e
conflitti di interessi piuttosto evidenti. Non mettevamo in
discussione - qui lo voglio ribadire - le competenze e le capacità
della persona in questione, la quale mi dicono essere un
funzionario addetto all'organizzazione dello sgombero neve o cose
del genere; sul suo profilo
Linkedln
scrive di essere un
"
HR Organization Manager
", ma sinceramente non ho ancora
capito che cosa voglia dire. Dicevo che noi non mettevamo e non
mettiamo nemmeno oggi in discussione le sue competenze e capacità
professionali, ma rilevavamo e rileviamo tuttora che il signor
(omissis)
, al momento della nomina del Cda di SAV,
oltre ad essere Presidente vicario del partito più importante e
rappresentativo dell'attuale maggioranza, l'UVP, sindacalista del
settore trasporti, amministratore di un Comune attraversato tra
l'altro proprio dalla tratta di competenza della SAV, era - anzi, è
- soprattutto un lavoratore subordinato proprio della SAV.
Rilevavamo, e rileviamo, che tale commistione di ruoli rendeva
quantomeno inopportuna la sua nomina dentro il Consiglio di
amministrazione di un'azienda partecipata dalla Regione, di cui è
anche dipendente.
Credo che lo
status
del dipendente, del plausibile
candidato debba essere considerato prima di tutto il resto nel
valutare l'opportunità di chi nominare o meno dentro gli organi
sociali di un'azienda partecipata e controllata. La commistione
delle funzioni di consigliere di amministrazione e di dipendente
dell'azienda determina indubitabilmente una sperequazione nei
confronti degli altri lavoratori; non mi viene un altro termine,
potrei dire "una situazione di vantaggio", se vogliamo usare
un'altra modalità e, sicuramente, un pericoloso conflitto di
interessi. Mi metto nei panni del signor
(omissis)
,
dei colleghi e anche del datore di lavoro. I primi non credo siano
così a loro agio a lavorare con uno che dovrebbe essere un semplice
collega di scrivania o di spartineve - non so cosa faccia - e che,
invece, contemporaneamente è anche amministratore dell'azienda
nella quale lavora. Il datore di lavoro, il dirigente di turno mi
immagino come sia contento di esercitare un potere direttivo e
disciplinare su un lavoratore che è pure amministratore
dell'azienda medesima. Pensate che cortocircuito questa commistione
di ruoli!
Lei, Presidente Marquis, l'altra volta giustificava questa
scelta invocando il fatto che nel Cda della SAV fosse presente
anche un dirigente della società. Cercava di dimostrare in tal modo
che la nomina del signor
(omissis)
, così come quella
del citato dirigente, rappresentasse - ha proprio detto
testualmente - "un valore aggiunto per l'agire sociale". Le dico in
tutta franchezza, Presidente Marquis, elaborando un po' le risposte
da lei fornitemi l'altra volta, che anche la presenza di un
dirigente dentro il Cda di un'azienda, di cui è anche dipendente, è
un elemento di destabilizzazione e di imbarazzo. Direi però - me lo
permetta, Presidente - che non è propriamente la stessa cosa
nominare dentro gli organi sociali un lavoratore che, magari, per
poter entrare in azienda ha dovuto superare un concorso, una
selezione pubblica. Almeno lo spero, essendo e trattandosi di una
società privata ma a partecipazione pubblica, spero che non sia
entrato semplicemente per conoscenza o per altri motivi. Dicevo:
non è la stessa cosa nominare un lavoratore - non so se in questo
caso si parla di livelli - e un dirigente. Spesso, nel privato, per
chi ha aziende proprie, i ruoli dirigenziali sono occupati da
persone di fiducia scelte dai datori di lavoro con altri criteri
rispetto agli operai, agli impiegati, ai tecnici e agli stessi
quadri. Nella scelta di un dirigente vengono valutate sicuramente
le competenze, ma anche l'attitudine al comando, la capacità di
interpretare i
desiderata
del datore di lavoro, e quindi non
solo di eseguirli come è tipico delle figure non dirigenziali.
Insomma, il dirigente deve essere in grado di dirigere, di assumere
iniziative dirette su mandato del datore di lavoro. Ciò per dire
che nei Cda in alcuni casi vengono volutamente inseriti dei
dirigenti in forza all'azienda, e io ne conosco, proprio in virtù
di questo rapporto di fiduciarietà, di correlazione diretta con il
proprietario. Spero che il dirigente in questione, di cui lei ha
parlato la volta scorsa, sia stato scelto dalla SAV, che è socio di
maggioranza, e non dalla Regione, perché sarebbe un'anomalia, ne
avrebbe addirittura due che lavorano lì dentro!
Per farla breve, questa interpellanza non vuole che cada nel
dimenticatoio l'invito che le facemmo a maggio: sostituire il
signor
(omissis)
con un altro soggetto, naturalmente
scelto da voi. Noi non abbiamo la pretesa di segnalare i
nominativi, non è nemmeno il nostro compito, ma che almeno,
Presidente, non abbia rapporti lavorativi e di collaborazione con
SAV.
Peraltro - e qui concludo - pare che alcuni nostri rilievi siano
oggetto di valutazione da parte della SAV, spero anche della
Regione, e che quindi l'azienda stia procedendo, e la Regione di
conseguenza, nel rivedere questa nomina.
Presidente -
Ha chiesto la parola il Presidente della
Regione per la risposta; ne ha facoltà.
Marquis (SA) -
L'interpellanza che portate all'attenzione
oggi in Consiglio è già stata argomento dello scorso mese di maggio
ed è già stata discussa in quest'aula. Devo evidenziare che,
relativamente alle nomine, gli uffici regionali hanno verificato la
legittimità in relazione al dettato normativo della legge n.
11/1997, ma anche in relazione allo statuto della società. È pur
vero che il socio di maggioranza ha evidenziato alcuni elementi di
criticità riferibili a questioni di opportunità e non di contrasto
con norme e regolamenti, questioni come ha evocato lei
nell'esposizione dell'interpellanza.
Su questo argomento, però, devo anche evidenziare che
l'opportunità è un elemento che deve valutare il Governo, il socio
che ha proceduto alla nomina dei soggetti individuati. La nomina è
avvenuta sulla base del rispetto delle competenze, delle esperienze
professionali specifiche di ognuno dei candidati prescelti. Questa
per noi è una società strategica nel settore autostradale, una
società in cui c'è da lavorare, in cui servono competenze
particolari per poter entrare nel merito delle problematiche
relative alla gestione delle tariffe e ai problemi dei lavori. C'è
quindi la necessità di avere persone che abbiano esperienza in
questa materia, che possano dare il loro contributo a favore
dell'esercizio della società, ma anche degli indirizzi del socio di
minoranza che noi rappresentiamo. Come avete avuto modo di vedere,
spesso e volentieri in queste società ci sono interessi
contrastanti tra il socio di maggioranza e il socio di minoranza.
Riteniamo che i soggetti nominati abbiano le capacità per
valorizzare con competenza le prerogative della Regione nella sua
qualità di socio su tutte le tematiche societarie di cui dicevo
prima, in merito alle politiche tariffarie, ai lavori di
manutenzione, temi a noi cari e che costituiscono argomenti di
estremo interesse per la collettività valdostana, per lo sviluppo
turistico ed economico dell'intero territorio regionale.
Voglio anche precisare che questo sarà un tema al quale
dedicheremo massima attenzione, i rapporti con la società,
esercitando con consapevolezza e responsabilità tutte le
prerogative sociali, intervenendo nelle sedi opportune per il
raggiungimento degli obiettivi prefissati, con l'unica ed esclusiva
finalità di salvaguardare gli interessi della Regione e dei
valdostani.
Come lei ha già accennato, gli uffici stanno verificando la
situazione. Se dovessero emergere profili di illegittimità sulle
nomine, sicuramente li prenderemo in esame e ci comporteremo di
conseguenza. Allo stato attuale si fanno ragionamenti fondati
esclusivamente su ragioni di opportunità. Le ragioni di opportunità
potrebbero anche essere discusse in eguale misura, come ha detto
lei, nel merito di un'altra nomina fatta dal socio di maggioranza,
pur tra i diversi ruoli di provenienza nell'ambito dell'organico
sociale. È un tema su cui ci stiamo confrontando e continueremo
sicuramente a confrontarci con il nostro interlocutore socio di
maggioranza.
Presidente -
Ha chiesto la parola il Consigliere
Guichardaz per la replica; ne ha facoltà.
Guichardaz (PD-SIN.VDA) -
Presidente, come le ho
accennato e come ho precisato volutamente nel mio intervento, qua
non parliamo di questioni di illegittimità. Voi potete nominare
anche Paperino e Topolino, per quello che mi riguarda; se non
vengono richiesti particolari titoli, siete liberi di nominare il
vicepresidente dell'UVP, così come siete liberi di nominare il
Consigliere comunale dell'UVP a Donnas, così come siete liberi di
nominare tutta quella serie di persone che, nella stessa persona,
ricoprono ruoli di un certo tipo.
Credo però - e qui lo ribadisco - che voi stiate creando una
situazione di imbarazzo non indifferente. Questa persona, che è un
lavoratore - non so neanche se è un quadro o un impiegato -, lavora
nella stessa scrivania tutti i sacrosanti giorni con dirigenti o
con suoi pari, con i quali deve, a mio modesto parere - visto che
per quasi trent'anni ho fatto il lavoratore dipendente - porsi
nella condizione di lavoratore subordinato o di collega alla pari.
Ma ditemi come fa, una persona nominata dalla Regione in seno al
Consiglio di amministrazione della Società Autostrade Valdostane, a
lavorare fianco a fianco con un collega di scrivania, magari
facendo le stesse pratiche o non so io cosa, quando oltre ad esser
stato sindacalista - non so se lo è ancora, mi ero dimenticato
anche quel ruolo - è pure consigliere di amministrazione, e che
magari, nel segreto di queste riunioni, valuta anche aspetti non
dico esclusivamente di tipo disciplinare, ma di tipo premiale o di
altro genere! Come fate a pensare che questa situazione non sia
imbarazzante? Ma non avete altre migliaia di persone che non
lavorano lì dentro?
Lei mi parla di competenze perché volete abbassare le tariffe
autostradali, è uno dei suoi punti di forza. Allora, visto che me
le tira queste cose qua, la prossima volta, magari non il prossimo
Consiglio perché parleremo della variazione di bilancio, io le
chiederò che cosa state facendo per questa fantomatica riduzione
attraverso il signor
(omissis)
, cioè che potere può
avere questo signore per ridurre le tariffe autostradali, per fare
tutta quell'altra serie di questioni che gli avete delegato.
Se il socio di maggioranza, la SAV, un privato, manifesta
imbarazzo e vi dice che è un problema di opportunità, perché
insistere? Possibile che, nel panorama delle vostre strutture
partitiche e direttive non troviate qualcuno che non lavora lì
dentro? Qualcuno bravo che impari, magari in tempi brevi, o
qualcuno addirittura esperto, che quindi non ha neanche bisogno di
stare lì a studiare, che però non metta in imbarazzo né la
proprietà, né i colleghi, né la dirigenza, che deve esercitare su
questa persona un potere direttivo e... che non lo può fare! Si
metta lei nella condizione di essere il dirigente di uno che pure è
consigliere di amministrazione dell'azienda in cui lei è assunto!
Altro che un cortocircuito, è una roba che non sta né in cielo, né
in terra!
Poi lei mi citava il fatto della proprietà, adesso mi dice che è
la proprietà, ma io le ho detto che mettere un dirigente è un'altra
cosa. C'è un rapporto diverso tra un lavoratore subordinato -
magari un quadro, un impiegato o un tecnico - e un dirigente! I
dirigenti vengono assunti proprio in virtù di un rapporto di
correlazione e di fiduciarietà. È prassi in alcuni casi prendere un
dirigente, ma ha un mandato preciso da parte della proprietà. In
questo caso che mandato può avere un lavoratore che si occupa...
non so se di sgombero neve, non ho ancora capito cosa faccia questo
HR Organization Manager
così come è scritto sul suo profilo,
non l'ho ancora capito!
Torno a rifarle l'invito, dopodiché le riproporrò per l'ennesima
volta, alla noia, perché ho l'abitudine di arrivare alla fine delle
cose e di essere proprio noioso, nuovamente lo stesso argomento.
Cerchiamo di risolverlo questo argomento. Mettete chi volete voi,
siete abilitati a mettere chiunque, sono nomine che fate voi, ma
evitiamo di mettere un lavoratore della SAV nel Consiglio di
amministrazione, perché crea imbarazzo ai lavoratori e,
soprattutto, al socio di maggioranza che ve l'ha detto!
Dalle ore 17:35 riassume la presidenza il Presidente
Rosset.
Rosset (Presidente) -
Ha chiesto la parola il Consigliere
Nogara, per cosa?
Nogara (UVP) -
Per mozione d'ordine, Presidente.
Voglio intervenire come capogruppo dell'UVP, per le parole
espresse dal Consigliere Guichardaz in quest'ultimo intervento. Ha
continuato a inveire contro il signor
(omissis)
perché è un membro dell'UVP. Penso che questa scelta sia stata
fatta per le qualità e per le competenze del signor
(omissis)
, ma mi pare invece che in certi posti, come
per esempio nel Cda di CVA, proprio il PD abbia messo una maestra
elementare, per cui non mi sembra che le competenze di costei siano
proprio attinenti al posto che ricopre! Io penso che non serva fare
illazioni o parlare di cose antipatiche. Qui noi parlavamo di
"competenza", mentre lì forse si parlava di "appartenenza" e sono
cose un po' diverse. Proprio per questo motivo si era scelta una
competenza all'interno di SAV, è questa la motivazione. Non vedo
perché ci si debba accanire contro una persona che sta cercando di
fare al meglio il suo lavoro.
Presidente -
Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
Ovviamente per mozione
d'ordine. Credo che nella storia del Consiglio regionale non sia
mai successo che un capogruppo, in seguito alla replica di
un'interpellanza, senta il bisogno di difendersi.
Io prendo atto che voi avete eletto il signor
(omissis)
per competenza e capacità professionali,
non per "appartenenza". Probabilmente qualcun altro ha fatto altre
valutazioni nominando delle persone all'interno di altri organismi
di amministrazione, senza però incorrere in quell'errore, l'unica
cosa che oggi ho cercato di contestare, perché a me interessa poco
che lui faccia parte dei vostri organi dirigenti o che sia stato il
Presidente vicario, non ha importanza. Io ho solo fatto rilevare
che il problema in questo caso è di mettere un semplice lavoratore
subordinato dentro un Consiglio di amministrazione. Credo che una
situazione del genere non sia ammessa nemmeno in Germania, dove ci
sono sistemi di partecipazione all'interno degli organi di
amministrazione diversi dai nostri. Io rilevo questo: volete
continuare a prendere e a mettere un lavoratore all'interno?
Collega Nogara, lei oggi mi dice che è solo per capacità
professionali. Benissimo, prendiamo atto che il signor
(omissis)
è lì solo perché è capace di fare quel tipo
di mestiere e non perché ha una provenienza politica, me ne farò
una ragione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK