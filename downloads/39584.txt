Consiglio Regionale della Valle d'Aosta - Oggetto del Consiglio n. 2714 del 9 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2714 del 9 maggio 2017 - Resoconto
OGGETTO N. 2714/XIV - Interrogazione a risposta immediata:
"Azioni intraprese a favore del Vice Comandante del Corpo
valdostano dei vigili del fuoco a seguito della sentenza della
Consulta".
Rosset (Presidente) -
Punto n. 3.02 all'ordine del
giorno. Ha chiesto la parola il consigliere Cognetta, ne ha
facoltà.
Cognetta (M5S) -
Molto brevemente. Oltre alla Consulta,
si è espresso anche il giudice del lavoro. La Consulta ha dato
ragione al signor Coriale, in riferimento al suo declassamento
avvenuto già nel 2011 o 2012, se non sbaglio, quando
sostanzialmente è stato deciso dalla Giunta di farlo diventare
vicecomandante. Lui si è rivolto alla Consulta e ci sono stati una
serie di passaggi legislativi. In particolare, il 10 marzo di
quest'anno ha ottenuto ragione: gli è stato detto che il suo non
era un incarico fiduciario e che, avendo vinto un concorso, lui
poteva restare comandante. Successivamente a questo, si è rivolto
al Tribunale del lavoro, il quale ha emesso una sentenza, non
ancora definitiva, nella quale si chiede alla Giunta di dare
accoglimento alla richiesta di tornare a fare il comandante e si
propone una indennità a compensazione dei danni subiti. La domanda
che faccio io è molto semplice: vorrei sapere come la Giunta
intenda riparare ciò che è accaduto e, anche se non è scritto, chi
paga gli eventuali danni che ci saranno per questa storia.
Presidente -
Ha chiesto la parola il Presidente della
Regione, ne ha facoltà.
Marquis (SA) -
In merito alla questione sollevata,
innanzitutto vorrei precisare che la Giunta che ci ha preceduto non
ha commesso nessun abuso. Gli incarichi di comandante e
vicecomandante del Corpo valdostano dei vigili del fuoco erano
stati attribuiti allora in modo legittimo, sulla base di quanto
disposto dalla legge regionale n. 22 del 2010, approvata in questo
Consiglio regionale e non impugnata dal Governo.
Nell'ambito poi del giudizio promosso dal comandante Coriale, la
questione è stata rimessa alla Corte costituzionale, la quale ha
ritenuto che questi incarichi non dovessero essere trattati in modo
fiduciario, ma essere assoggettati alle regole ordinarie per
l'assegnazione delle dirigenze.
Nell'ambito della procedura che è stata promossa successivamente
in tribunale, c'è stata la valutazione recente da parte del giudice
e, come di consueto, gli uffici della Regione acquisiranno il
parere del legale che assiste la Regione stessa, in merito alla
proposta transattiva formulata dal giudice del lavoro, per
valutarne la convenienza. Sempre poi che la proposta sia anche
accettata dalla controparte, e questo dovrà avvenire entro la
prossima data in cui è fissata l'udienza, che è il 15 giugno
2017.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Quindi, in sostanza, non sappiamo chi
pagherà i danni. Anche perché mi sembra chiaro che, nonostante le
leggi e nonostante quanto è stato previsto dal Governo, sicuramente
poi i giudici hanno dato ragione al signor Coriale. Di conseguenza
lui, per quanto mi riguarda - questa è una mia opinione personale -
ha subito un abuso. Se vinci un concorso e diventi comandante, dopo
di che vieni trasferito a vicecomandante d'imperio, e se poi la
Consulta e il giudice del lavoro ti danno ragione, io questo lo
posso solo chiamare abuso. Poi tecnicamente lo si può chiamare come
uno meglio crede. Ritengo sostanzialmente che alla fine i danni
saranno a carico della collettività, perché sicuramente è stata
fatta un'operazione non corretta, visto quanto hanno detto i
giudici.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK