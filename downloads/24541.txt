Consiglio Regionale della Valle d'Aosta - Oggetto del Consiglio n. 3445 del 7 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3445 del 7 aprile 2008 - Resoconto
OGGETTO N. 3445/XII - Approvazione, ai sensi dell'articolo 3,
quinto comma, della legge regionale 17 agosto 2004, n. 21, di un
"Programma delle opere di rilevante interesse regionale" correlate
agli interventi di cui al "Primo Piano di interventi (che
comportano la realizzazione di opere) di rilevante interesse
regionale". (Ritiro di ordine del giorno)
Il Consiglio
Vista la legge regionale n. 21 in data 17 agosto 2004
concernente "Disposizioni in materia di opere di rilevante
interesse regionale, disciplina del Fondo per speciali programmi di
investimento e istituzione del Nucleo di valutazione e verifica
degli investimenti pubblici (NUVV). Modificazioni alla legge
regionale 20 novembre 1995, n. 48, da ultimo modificata dalla legge
regionale 28 aprile 2003, n. 13" ed in particolare l'articolo 3 che
prevede, tra l'altro, che la Giunta regionale:
- sottoponga, sentito il Consiglio permanente degli enti
locali, all'approvazione del Consiglio regionale, un piano di
interventi che comportano la realizzazione di opere di rilevante
interesse regionale, definiti, in particolare, mediante
l'indicazione di massima della localizzazione delle opere, del
settore interessato e delle finalità perseguite;
- proponga, con le medesime modalità di cui al punto
precedente, eventuali integrazioni o modificazioni al piano di cui
sopra, laddove emerga la necessità di nuovi interventi ovvero di
correzioni od aggiunte agli interventi già previsti ed
approvati;
- disponga, successivamente all'approvazione del piano e al
fine dell'individuazione delle opere di rilevante interesse
regionale correlate agli interventi individuati, l'elaborazione di
appositi studi di fattibilità;
- disponga che la struttura regionale competente con
l'ausilio del NUVV e delle strutture regionali di volta in volta
interessate provveda, con le modalità e nei tempi stabiliti con
propria deliberazione, ad effettuare un'apposita istruttoria sugli
studi di fattibilità, ovvero sui progetti se già disponibili, al
fine di accertare l'effettiva fattibilità tecnica ed economica e la
conformità dell'opera alle caratteristiche di cui all'articolo 2
della legge medesima;
- inserisca gli studi di fattibilità e i progetti, la cui
istruttoria abbia dato esito positivo, in un programma di
realizzazione delle opere correlate agli interventi di rilevante
interesse regionale, da sottoporre all'approvazione del Consiglio
regionale, con le modalità previste dall'articolo 7 della legge
regionale 20 giugno 1996, n. 12 e s.m.i. (legge regionale in
materia di Lavori pubblici), e che costituisce integrazione al
programma regionale di previsione dei lavori pubblici;
Richiamato l'articolo 2 della medesima legge con il quale
sono definite le "opere di rilevante interesse regionale" quali
lavori pubblici coerenti con il Piano territoriale paesistico,
aventi rilevanza regionale in relazione alle finalità perseguite,
con particolare riferimento a quelle di sviluppo economico-sociale,
di tutela e riqualificazione ambientale, ancorché localizzati sul
territorio di un singolo comune, e comportanti una previsione di
spesa complessiva di investimento non inferiore a 10 milioni di
euro;
Richiamata la propria deliberazione n. 1718/XII dell'11
gennaio 2006 - recante "Approvazione, ai sensi dell'articolo 3,
primo comma, della legge regionale 17 agosto 2004, n. 21, del
"Primo Piano di interventi (che comportano la realizzazione di
opere) di rilevante interesse regionale"" - con la quale è stato
approvato un primo Piano costituito dai seguenti
interventi:
1.
Ammodernamento delle strutture ospedaliere in un
unico presidio;
2.
Creazione del polo universitario nell'ambito della
riconversione di strutture militari;
3.
Aumento della capacità operativa dell'aeroporto
regionale con l'ammodernamento delle strutture di volo e delle
infrastrutture logistiche connesse;
4.
Primo intervento di ammodernamento del sistema
ferroviario valdostano;
5.
Realizzazione di un polo di attestamento del
traffico autostradale per l'accesso al comprensorio di Pila e alla
città di Aosta con conseguente riduzione del traffico sulla rete
urbana;
6.
Adeguamento tecnico dell'impianto di telecabina
Aosta-Pila al fine di eliminare le carenze funzionali e
costruttive;
7.
Eliminazione e razionalizzazione del traffico
veicolare all'interno dell'abitato di Valtournenche con
miglioramento dell'accessibilità e riduzione dei tempi di
percorrenza per la stazione turistica di Breuil Cervinia;
8.
Miglioramento dell'accessibilità e riduzione dei
tempi di percorrenza della SR n. 44 per la Valle del Lys;
9.
Messa in sicurezza del tratto tra il km 8+000 e il
km 9+600 della SR n. 47;
10.
Miglioramento dell'accessibilità e riduzione dei
tempi di percorrenza della SR n. 45 per la Valle d'Ayas;
11.
Realizzazione di una struttura da destinare ad
archivio storico e di deposito regionale;
12.
Realizzazione di un nodo intermodale per
consentire la permeabilità della viabilità autostradale con i
sistemi di offerta turistica della bassa Valle d'Aosta e
realizzazione di un sistema di informazioni in tempo reale sulle
condizioni del traffico relativo alla viabilità internazionale
(Porta della Valle d'Aosta);
13.
Completamento dei lavori di recupero e
riconversione dell'ex cotonificio Brambilla di Verrès da destinarsi
a polo scolastico e servizi annessi;
14.
Creazione di posti auto a servizio della casa da
gioco e della stazione turistica;
Richiamata la deliberazione della Giunta regionale n. 313 del
3 febbraio 2006, con la quale è stato, tra l'altro, incaricato il
NUVV di effettuare una preliminare verifica della documentazione
disponibile relativa agli interventi di cui al paragrafo precedente
nonché sono state approvate le modalità di istruttoria degli studi
di fattibilità ovvero dei progetti disponibili;
Richiamata la deliberazione della Giunta regionale n. 857 del
24 marzo 2006 con la quale è stato preso atto delle conclusioni
della preliminare verifica, effettuata dal NUVV, della
documentazione disponibile relativa agli interventi inseriti nel
Piano ed è stato dato mandato al Dipartimento opere pubbliche e
edilizia residenziale di avviare le procedure per l'affidamento
degli studi di fattibilità, ovvero di impartire le opportune
disposizioni alle strutture o ai soggetti proponenti dei vari
interventi al fine di completare gli studi di fattibilità o i
progetti già disponibili, secondo le conclusioni effettuate dal
NUVV e per i relativi ambiti di fattibilità da sviluppare al
livello di dettaglio richiesto relativamente alla localizzazione
territoriale degli interventi previsti;
Tenuto conto che con deliberazione della Giunta regionale n.
1843 del 23 giugno 2006 è stato ricostituito il NUVV in
applicazione della legge regionale 5 dicembre 2005, n. 31 - recante
"Manutenzione, per l'anno 2005, del sistema normativo regionale.
Modificazioni di leggi regionali e altre disposizioni" - che innova
la disciplina del NUVV medesimo con riferimento agli ambiti di
attività e all'articolazione funzionale in due sezioni operative di
cui una, il NUVVOP, ha particolari funzioni di assistenza tecnica e
supporto alla programmazione connessa al Piano delle opere di
rilevante interesse regionale di cui alla legge regionale
21/2004;
Preso atto che:
- sono stati conferiti gli incarichi relativi agli studi di
fattibilità (SdF) o alle integrazioni richieste con la
deliberazione della Giunta regionale n. 857 del 24 marzo 2006 per
tredici interventi del Piano; non è ancora stato avviato lo SdF
relativo all'intervento di "Realizzazione di una struttura da
destinare ad archivio storico e di deposito regionale" in quanto è
in corso l'individuazione di un'area ottimale e funzionale per
localizzare l'intervento;
- sono pervenute dodici documentazioni integrative o SdF per
i quali è stata avviata l'istruttoria con l'ausilio del NUVVOP dei
quali:
a)
cinque con istruttoria conclusasi positivamente e
che possono, pertanto, essere inseriti in un "Programma delle opere
di rilevante interesse regionale" ai sensi del comma 5,
dell'articolo 3, della legge regionale 21/2004. Le singole
conclusioni sono riportate nella seguente documentazione - allegata
alla presente deliberazione e che ne forma parte integrante -:
Conclusioni dell'istruttoria sullo studio di fattibilità
finalizzato all'"Ammodernamento delle strutture ospedaliere in un
unico presidio" (allegato n. 1); Conclusioni dell'istruttoria sullo
studio di fattibilità finalizzato al "Miglioramento
dell'accessibilità e riduzione dei tempi di percorrenza della S.R.
n. 44 per la Valle del Lys" (allegato n. 2); Conclusioni
dell'istruttoria sullo studio di fattibilità finalizzato alla
"Messa in sicurezza del tratto tra il km 8+000 e il km 9+600 della
S.R. n. 47" (allegato n. 3); Conclusioni dell'istruttoria sullo
studio di fattibilità finalizzato al "Miglioramento
dell'accessibilità e riduzione dei tempi di percorrenza della S.R.
n. 45 per la Valle d'Ayas" (allegato n. 4); Conclusioni
dell'istruttoria sullo studio di fattibilità finalizzato alla
"Realizzazione di un nodo intermodale per consentire la
permeabilità della viabilità autostradale con i sistemi di offerta
turistica della bassa Valle d'Aosta e realizzazione di un sistema
di informazioni in tempo reale sulle condizioni del traffico
relativo alla viabilità internazionale (Porta della Valle d'Aosta)"
(allegato n. 5);
b)
tre per i quali si è ritenuto, pur considerando
coerente l'inserimento dei medesimi nel Piano, non opportuno far
proseguire l'istruttoria tenuto conto delle specifiche motivazioni
che ne hanno giustificato tale decisione e che sono riportate nella
seguente documentazione - allegata alla presente deliberazione e
che ne forma parte integrante -: Conclusioni dell'istruttoria sullo
studio di fattibilità finalizzato al "Primo intervento di
ammodernamento del sistema ferroviario valdostano" (allegato n. 6);
Conclusioni sull'intervento denominato "Aumento della capacità
operativa dell'aeroporto regionale con l'ammodernamento delle
strutture di volo e delle infrastrutture logistiche connesse"
(allegato n. 7); Conclusioni sull'intervento denominato
"Adeguamento tecnico dello impianto di telecabina Aosta-Pila al
fine di eliminare le carenze funzionali e costruttive" (allegato n.
8);
c)
quattro - "Creazione del polo universitario
nell'ambito della riconversione di strutture militari",
"Eliminazione e razionalizzazione del traffico veicolare
all'interno dell'abitato di Valtournenche con miglioramento
dell'accessibilità e riduzione dei tempi di percorrenza per la
stazione turistica di Breuil Cervinia", "Completamento dei lavori
di recupero e riconversione dell'ex cotonificio Brambilla di Verrès
da destinarsi a polo scolastico e servizi annessi", "Creazione di
posti auto a servizio della casa da gioco e della stazione
turistica" - per i quali l'istruttoria è tuttora in corso in
relazione alla necessità di acquisire integrazioni e
chiarimenti;
Richiamata la propria deliberazione n. 2710/XII, in data 17
maggio 2007 con la quale è stato approvato il programma regionale
di previsione dei lavori pubblici per il triennio 2007/2009, ai
sensi dell'articolo 7 della legge regionale 12/1996 e
s.m.i.;
Ritenuto opportuno inserire in un "Programma delle opere di
rilevante interesse regionale" numero cinque opere di rilevante
interesse regionale individuate in relazione alle conclusioni delle
istruttorie effettuate con l'ausilio del NUVVOP, sopra richiamate e
contenute negli allegati numeri 1, 2, 3, 4, 5;
Ritenuto che con la presente deliberazione la Giunta
regionale adempia anche all'obbligo di cui al comma 2 dell'articolo
7 della legge regionale n. 21/2004 relativamente allo stato di
attuazione del Piano approvato ai sensi dell'articolo 3, comma 1,
della medesima legge;
Richiamata la deliberazione della Giunta regionale n. 4223 in
data 29 dicembre 2006 concernente l'approvazione del bilancio di
gestione per il triennio 2007/2009, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Precisato che la presente deliberazione è correlata
all'obiettivo n. 174002 "Programmazione, coordinamento e
monitoraggio di progetti di investimento";
Visto il parere favorevole rilasciato dal Direttore della
Direzione programmazione e valutazione investimenti
dell'Assessorato territorio, ambiente e opere pubbliche, ai sensi
del combinato disposto degli articoli 13, comma 1, lettera e) e 59,
comma 2 della legge regionale 23 ottobre 1995, n. 45, sulla
legittimità della presente deliberazione;
Visti i pareri della III e della V Commissione consiliare
permanente;
Delibera
l'approvazione, ai sensi dell'articolo 3, quinto comma, della
legge regionale 17 agosto 2004, n. 21, di un "Programma delle opere
di rilevante interesse regionale" correlate agli interventi di cui
al "Primo Piano di interventi (che comportano la realizzazione di
opere) di rilevante interesse regionale", allegato alla presente
deliberazione e che ne costituisce parte integrante (allegato n.
9), dando atto che lo stesso costituisce, altresì, integrazione al
programma regionale di previsione dei lavori pubblici ai sensi
dell'articolo 7 della citata legge regionale 21/2004.
Allegati
(Omissis)
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Oggi affrontiamo questa fase procedurale
del percorso che la legge sulle grandi opere, legge regionale n.
21/2004, prevede che si debba adempiere per la realizzazione di
questi interventi. Ricordo come nel gennaio 2006 questo Consiglio
approvasse un primo piano di interventi che comportava la
realizzazione di opere di rilevante interesse regionale; il
programma prevedeva 14 interventi, sui quali in seguito furono
fatti una serie di approfondimenti. In seguito la Giunta regionale
ha, sempre ai sensi della legge n. 21, provveduto ad affidare gli
studi di fattibilità; per 5 studi il nucleo di valutazione ha
espresso una valutazione positiva e, come tale, da sottoporre al
Consiglio per le fasi successive, per poter affidare gli incarichi
per le progettazioni e iscrizione delle opere nei piani triennali
delle opere pubbliche. Ricordo che questi 5 studi sono:
l'ammodernamento delle strutture ospedaliere in un unico presidio,
il miglioramento dell'accessibilità e riduzione dei tempi di
percorrenza sulla strada regionale n. 44 per la Valle del Lys, la
conclusione dell'istruttoria sullo studio di fattibilità relativo
alla messa in sicurezza del tratto fra il km. 8 e il km. 9,6 della
strada per Cogne, dopodiché abbiamo lo studio di fattibilità
relativo al miglioramento dell'accessibilità e alla riduzione dei
tempi di percorrenza della strada della Val d'Ayas, la conclusione
dello studio di fattibilità relativo alla realizzazione di un nodo
intermodale per consentire la permeabilità della viabilità
autostradale con i sistemi di offerta turistica della bassa Valle e
la realizzazione di un sistema di informazione in tempo reale sulla
conduzione del traffico relativo alla viabilità internazionale
(Porta della Valle d'Aosta). Per 3 di questi studi si è provveduto
ad un loro stralcio, in quanto le procedure attuative erano già
previste in altri piani, si trattava di opere già fortemente non
solo programmate, ma connotate nell'ambito delle procedure
realizzative; fra queste ricordo: la telecabina Aosta/Pila,
l'Aeroporto regionale e il sistema ferroviario.
Per 4 opere molto importanti anche per le loro ricadute, da un
punto di vista strutturale, ma anche da un punto di vista generale,
come può essere quello dell'Università, gli studi sono stati
consegnati, ma le valutazioni sugli studi sono ancora in corso,
essi sono: il polo universitario nell'ambito della riconversione
delle strutture militari, che è terminato, sul quale sono stati
fatti numerosi approfondimenti, che si presume di poter mandare
avanti con una certa celerità; l'eliminazione e la
razionalizzazione del traffico veicolare all'interno dell'abitato
di Valtournenche con il miglioramento dell'accessibilità e la
riduzione dei tempi di percorrenza per la stazione di
Breuil/Cervinia, questo è anche un intervento molto atteso, lo
studio è stato molto complesso, ci sono alcuni approfondimenti che
riguardano solo la parte valutativa relativa all'impatto ambientale
per quanto riguarda il materiale derivante dagli scavi, comunque lo
studio si può considerare del tutto ultimato; il completamento
della riconversione del complesso noto come "Brambilla", sul quale
si stanno facendo degli approfondimenti per capire se può avere una
serie di interventi che lo sottraggano alla procedura delle grandi
opere, in quanto si tratta di opere minori; il grande parcheggio a
servizio della Casa da gioco.
Per quanto riguarda l'esito di questi studi e le valutazioni del
NUVV, sono riportati nell'ambito degli allegati alla deliberazione
di Giunta che oggi è all'esame del Consiglio, quindi rimando
all'analisi degli allegati, evitando di ripetere pedissequamente
quanto riportato in essi, sia da un punto di vista degli aspetti
finanziari che degli aspetti procedurali o progettuali, e resto a
disposizione per eventuali richieste di approfondimento da parte
del Consiglio.
Président
- Je déclare ouverte la discussion générale. Su
questo argomento è stato depositato un ordine del giorno del
"PD".
La parola al Consigliere Segretario Venturella.
Venturella (Arc-VA)
- Vorrei iniziare il mio intervento
con una piccola osservazione dal punto di vista del mio approccio
rispetto a questa presa d'atto, perché è un'approvazione, sì, ma è
comunque una presa d'atto e poi spiegherò perché. Sono entrato in
Consiglio circa 2 anni e mezzo fa, non avevo conoscenza dello
sviluppo della procedura di questa deliberazione; avevo conoscenza
dei singoli progetti naturalmente, perché alcuni erano passati in
Consiglio comunale ad Aosta, ad esempio l'ospedale, non in questa
forma, ma lo studio di fattibilità che ricordo presentò l'Assessore
Fosson in Consiglio, quindi la predisposizione d'animo rispetto a
questa deliberazione era una predisposizione d'animo positiva.
Grandi opere, opere di rilevante interesse regionale e allora mi
sono messo poco prima della riunione della III Commissione a
scartabellare un po' di "dossier", a ripescare dai resoconti
consiliari la storia di questo atto amministrativo che credo oggi
concluda il passaggio in Consiglio, perché dallo studio di
fattibilità partiranno i preliminari, i definitivi, gli esecutivi e
forse un passaggio ancora in Consiglio ci sarà, ma oggi è la
conclusione del processo iniziato nel 2004.
Ho potuto apprezzare dalla lettura dei resoconti che nel 2004 e
nel 2006 - questi sono 2 passaggi che ritengo fondamentali - grande
importanza hanno avuto i lavori della III Commissione. Ho letto con
attenzione l'intervento del Presidente della III Commissione,
Borre, che rivendicava il diritto/dovere di tale Commissione di
approfondire i "dossier", perché questo "dossier" era stato
consegnato - questi famosi 52 progetti - poco prima delle vacanze
di Natale 2004 ed erano andate in approvazione un giorno prima
dell'Epifania del 2005, ossia erano stati consegnati in un periodo
festivo, erano state fatte delle riunioni in periodo festivo,
quindi già la mia predisposizione leggendo gli atti, leggendo anche
gli scambi di critiche all'interno della maggioranza... mi ponevano
con un approccio un po' più sospettoso, confermato poi dalla
lettura dei resoconti consiliari, delle risposte dell'allora
Assessore Cerise sia nel 2004 (legge sulle grandi opere), sia nel
2006 (approvazione delle famose 14 schede).
Il primo grande problema era la coerenza di questi interventi
con il PTP; non so se per l'allegato n. 1, ad esempio, questo
problema di coerenza dell'allargamento ad est sia stato risolto.
Credo che l'Assessore Cerise dovrà dirci se è stato risolto o meno,
perché era stato uno dei temi principali dell'approfondimento in
Commissione prima e in Consiglio dopo. Non so se sono stati risolti
i peccati originali di procedura, nel senso che questi sono studi
di fattibilità, mi ricordo che - leggendo i resoconti consiliari -
in questo Consiglio non solo autorevoli membri dell'opposizione, ma
altrettanto autorevoli membri della maggioranza dichiaravano
candidamente che per alcuni interventi c'erano già i definitivi.
Sorge la domanda: come fa a giustificarsi una tale situazione?
Parliamo di studi di fattibilità che devono essere antecedenti ad
una serie di approfondimenti e si scopre che abbiamo il progetto
definitivo. Un'altra criticità è quella della preponderanza in
questo Piano delle opere che è riscontrabile e rintracciabile anche
in provvedimenti analoghi di qualche mese fa... parlo del Piano di
riqualificazione ambientale proposto dall'Assessore Cerise, quando
dicemmo: "guardate che questo piano, più che un piano di
riqualificazione ambientale, è un piano di riqualificazione
viabilistica", un sacco di progetti su quel Piano di
riqualificazione ambientale di circa 4 mesi fa erano improntati
sulla viabilità. Questa preponderanza ritorna anche nel Piano delle
grandi opere. Lasciando perdere l'ospedale regionale, 3 progetti su
4 riguardano delle opere di interesse viario: strada regionale n.
44, strada regionale n. 47, strada regionale n. 45, Valle del Lys,
Val di Cogne, Val d'Ayas. Il quinto progetto poi è la porta della
Valle d'Aosta che comunque insiste ed è in diretto collegamento con
l'autostrada. Tornando però alle 3 schede del nucleo, per una spesa
di circa 250 milioni di euro su 416, siamo a più della metà, ossia
più del 50% delle opere di questo secondo piano sono di interesse
viario, ossia riguardano delle strade (allargamento, rettifica...),
e questo la dice lunga su qual è la materia preponderante di questo
Assessorato, altro che Assessorato dell'ambiente e del territorio!
Semmai Assessorato della viabilità è quello diretto dall'Assessore
Cerise!
Paradossalmente il primo progetto sull'allargamento ad est
dell'ospedale, 145 milioni di euro, che potrebbe essere un progetto
qualificante, della parte viabilistica non ne tiene conto. Abbiamo
dovuto introdurre nell'assestamento di bilancio una frase che dice:
"tenendo anche conto dei problemi di viabilità del Comune di
Aosta"
. È vero, l'Assessore Cerise ci dirà: "guardate che
l'articolo 10 dell'assestamento di bilancio prevede 200mila euro
per gli studi sulla viabilità...", sto parlando dell'ospedale
regionale; è vero, ma non c'è un disegno complessivo. Le ricadute
che una grande opera, che sia la caserma, che sia l'ospedale, ha
sul tessuto urbano, sulla pianificazione urbana e territoriale
vengono in questo progetto ignorate - parlo dell'ospedale -, mentre
nel progetto della caserma vengono relegate ad un settore distinto,
come se le 2 cose non andassero di pari passo.
La terza osservazione riguarda la Porta della Valle d'Aosta. Ho
chiesto in giro di chi era questa idea della Porta della Valle
d'Aosta, ossia di una grande area a servizi con una spesa di 23,5
milioni di euro. Ho capito che dovrebbe essere in corrispondenza a
nord della Torre Pramotton più o meno, nel territorio di
Carema...
(interruzione del Presidente della Regione, fuori
microfono)
... però in territorio di Carema, è nella chiusa praticamente...
è quasi al confine naturale della nostra regione, confine naturale
che non è Valle d'Aosta, ma è ancora Piemonte, perché...
Caveri
(fuori microfono) - ... l'area dove insisterebbe è
tutta Valle d'Aosta...
Venturella (Arc-VA)
- ... sulle schede è scritto che
insisterebbe anche su una parte del Comune di Carema, ma poi lo
vedremo. Io, con un approccio di tipo costruttivo e di buon senso,
ho detto: studiamo cosa vogliono fare con questi 23 milioni di euro
per la Porta della Valle d'Aosta. Forse non è questo il momento,
perché ormai è la chiusa della procedura, ma vorremmo capire,
perché...
(interruzione del Presidente della Regione, fuori
microfono)
Squarzino
(fuori microfono) - ... noi siamo d'accordo su
tante cose che voi non volete: la raccolta differenziata, la
ferrovia... non accetto queste valutazioni, ma diamine, non siamo
un comizio elettorale qui!
Venturella (Arc-VA)
- ... non ho espresso nessuna
contrarietà, non prenda sempre due paroline di un discorso più
complesso decontestualizzandole per dire che noi siamo contro anche
quello; no, sto parlando di persona che non ha seguito il dibattito
se non sui resoconti e che vuole capire 23,5 milioni di euro a cosa
servono.
Ho letto che anche il NUVVOP nelle valutazioni esprime un po' di
perplessità, dicendo:
"spendiamo 23,5 milioni di euro, ma non
sappiamo bene quali saranno le ricadute sull'economia, perché è un
progetto innovativo"
: ecco, di avveniristico proprio ce n'è
molto, insomma, lo dice lo stesso NUVVOP!
A pagina 4, mi scusi la piccola parentesi, c'è scritto che
ricade nel Comune di Carema...
Caveri
(fuori microfono) - ... ma è un pezzettino e
pedonale fra l'altro...
Venturella (Arc-VA)
- ... lei mi dice che non ha letto la
scheda prima e allora lo scopre ora? La Porta della Valle quindi
avrà un pezzo anche nel Comune di Carema e qui potrebbero rifare il
referendum.
Volevo capire meglio, non perché siamo contrari per principio,
vogliamo solo approfondire perché in III Commissione il materiale
richiesto da me... e questa è anche la quarta osservazione... la
discussione di questo punto non è altro che una presa d'atto,
perché è partita dal 2004 con la legge, è stata rimodulata nel
2006, arriva a conclusione nel 2008, ossia in modo quasi
automatico. Qui non c'è tanto da discutere, né da emendare, ormai i
giochi sono fatti. Proprio per questo voglio sapere - perché la
collega Squarzino e gli altri colleghi ne sanno molto di più perché
hanno seguito il "dossier" dal 2004 -, ma io sono curioso di sapere
come potrebbe inserirsi nel tessuto economico-sociale della bassa
Valle la Porta della Valle d'Aosta e quali ricadute potrebbe avere
dal punto di vista economico. Sulle schede e sull'allegato n. 5 non
le ho viste queste ricadute, anzi il NUVVOP ha detto:
"possiamo
fare delle valutazioni, ma sarebbero delle valutazioni aleatorie
che si basano su dei principi che non sono fissati da altri
allegati"
; ad esempio, fare delle valutazioni sulla
sostenibilità economico-finanziaria e sulle ricadute
economico-sociali di una rettifica di un tracciato stradale è molto
più semplice, questo invece è più complicato. Infatti il NUVVOP
dice:
"come illustrato nel capitolo specifico a pagina 2 della
scheda n. 5, descrizione delle caratteristiche dell'intervento,
viene proposta la realizzazione di un'area intermodale turistica,
per la quale la quantificazione della domanda e l'individuazione
dei servizi da porre a disposizione degli utenti rappresenta un
elemento complesso e pur sempre basato su assunzioni anche
arbitrarie in ragione della novità della proposta..."
- quindi
lei capisce, Presidente Caveri, la mia curiosità innata... -
"... gli ambiti di incertezza sono pertanto notevoli, ma possono
essere anche ritenuti fisiologici per la natura dell'intervento e
per la finalità dello studio"
: ecco qui. Concludo aspettando la
soddisfazione delle curiosità di alcuni allegati e delle risposte
sul progetto in generale.
Presidente
- La parola al Consigliere Sandri.
Sandri (PD)
- Questo Piano delle grandi opere di
rilevante interesse regionale nasce già con un peccato originale
grosso come una casa. Bisogna sempre ricordare il passato come
maestro di storia, di come si facevano le cose; senza andare a
prendere l'efficienza dei Paesi nordici, senza andare a prendere
l'efficienza di Paesi molto vicini a noi come la Svizzera,
ricordando solo Benito Mussolini che nel 1926 decise di fare
l'Aosta/Pré-Saint-Didier e nel 1929 la inaugurò, prendiamo atto che
la legge regionale 17 agosto 2004 è arrivata adesso a presentare il
programma con cui si definiscono gli studi di fattibilità che
potranno andare avanti. A questa velocità tali opere, di cui la
legge del 2004 doveva accelerare i tempi, arriveranno a noi intorno
al 2013-2014, probabilmente nella legislatura ancora successiva a
quella di adesso. Questa è la dimostrazione della vostra incapacità
di fare la vostra politica, perché ci avete talmente tanti percorsi
complicati nelle teste che riuscite a complicare le cose semplici.
Trovo allora veramente demenziale che in una regione che abbisogna
di infrastrutture, che abbisogna di investimenti, che abbisogna di
soldi "iniettati" nell'edilizia, affinché questo sia anche da
motore economico, che necessita di fare un salto di qualità di
ammodernamento della propria rete stradale, delle proprie
infrastrutture, della Porta della Valle d'Aosta, dell'ospedale...
siamo qui all'ultimo giorno della legislatura chiedendo per favore
all'opposizione di togliere gli emendamenti, per fare passare cosa?
Cinque, sette, dieci studi di fattibilità che sono ancora tutti
"campati per aria"! Bisogna dire che questo è un fallimento di un
modo di essere, di un modo di operare, di un modo di dare le
risposte ai Valdostani! Noi abbiamo il FOSPI, il NUVVOP, i comitati
di pilotaggio, abbiamo di tutto di più, abbiamo tante di quelle
risorse per dare da lavorare ai progettisti, ai consulenti, ad una
serie di persone e questo sarebbe anche positivo, ma senza
realizzare assolutamente nulla, senza mettere un soldo che sia
effettivamente spendibile! Il mondo allora non può andare avanti
con questa lentezza, avete "perso i treni"!
Andiamo a vedere quali sono i dati essenziali di questi
progetti: il primo, ammodernamento delle strutture ospedaliere in
un unico presidio; il collega Vicquéry nel 1998 ci convinse che non
si doveva fare un ospedale nuovo, ma bisognava fare
l'ammodernamento, sono passati 10 anni, non ha fatto niente!
Abbiamo un cantiere aperto, abbiamo l'aspergillo che gira, abbiamo
le intossicazioni da ossido di carbonio, ma l'ammodernamento
dell'ospedale non c'è. Ci sono ancora oggi dei reparti - con buona
pace di chi dice che l'Assessore alla sanità ha fatto un buon
lavoro - in cui ci sono 2 bagni per 30 posti letto, in cui ci sono
le camere da 6; è questo l'ospedale moderno che vogliamo, nuovo o
ampliato che sia? A questa velocità non arriverete a fare niente
nei prossimi 5 anni, perché sono sbagliati i meccanismi che avete
nella testa! Sono sbagliate le scelte operative che avete fatto, è
stato sbagliato il modo con cui condurre le questioni e sono state
sbagliate le scelte che avete fatto! Quando non si riesce a
realizzare le opere, è perché la scelta era sbagliata! Era ed è
sbagliata la scelta dell'ampliamento sud, est, ovest, nord, sopra
sotto... perché l'ospedale deve essere costruito nuovo da un'altra
parte come viene fatto in tutta Europa, come viene fatto in tutti i
Paesi civili; è sbagliata la scelta della tramvia Charemoz/Cogne
che è dal 1980 che aleggia per la Regione, dal 1987 che è decisa,
che ci costa 500 e passa mila euro all'anno per stare chiusa.
Perché non si riesce a realizzare? Perché era una scelta sbagliata!
Noi vogliamo insistere perché qui ci sono una serie di opere che
"non stanno né in cielo, né in terra". Non entrerò in una serie di
altre questioni che meriterebbero altrettanta valutazione, per
esempio la creazione di posti auto a servizio della Casa da gioco
di Saint-Vincent, perché tenuto conto dei flussi esistenti... ieri
sera ho fatto un piccolo giro al Casinò, purtroppo ho avuto la
sfortuna alle 9,00 di sera che non c'era neanche un dirigente
disponibile a parlare con il sottoscritto della Casa da gioco, per
cui ho dovuto parlare solo con la parte sindacale, mentre volevo
avere tutte e 2 le "campane" e mi sono reso conto che intorno ai
tavoli, soprattutto ai giochi americani, non c'era nessuno, un po'
perché erano chiusi per sciopero e un po' perché c'era poca gente,
ma la cosa drammatica è quello che c'era sopra i tavoli! C'erano
talmente poche "fiches" che tutti avevano delle facce che dire
perplesse è dire poco fra il personale, perché la preoccupazione
sta andando avanti e allora pensare che la cosa fondamentale per
potenziare la Casa da gioco sia fare dei parcheggi, credo che
questo sia il non "plus ultra"! C'erano dei parcheggi che bastavano
per 1.400.000 persone che frequentavano il casinò, adesso siamo a
600.000 dobbiamo farne di più: questa è proprio l'intelligenza
umana che deve dimostrare quello che è!
Non dico niente della Porta della Valle d'Aosta, perché è un
altro progetto, però prendo il punto n. 9 che è la messa in
sicurezza del tratto km. 8+000, km 9,600, della strada regionale n.
47, questa è la parte più interessante della questione, ho anche
presentato un ordine del giorno in materia, perché il ragionamento
che il nostro partito fa su questo tema è molto chiaro. Noi andiamo
ad ipotizzare una spesa di circa 40 milioni di euro per mettere in
sicurezza 1,6 km. della strada regionale n. 47 - che è la strada
regionale di Cogne, credo che una volta si chiamasse SS n. 507 -
dopo che dal 1995 al 2007 negli ultimi 12 anni ce ne abbiamo già
messi altri 46, per un totale di 87 milioni di euro sulla strada
regionale di Cogne spesi negli ultimi anni. Facendo un calcolo
dell'inflazione su questi 46 milioni di euro, vediamo che sulla
strada di Cogne abbiamo ampiamente superato i 100 milioni di euro
spesi, abbiamo l'intelligente soluzione, quello che credo
bisognerebbe intitolarlo "Museo Ruffier", che è il trenino
Charemoz/Cogne, che è costato fino ad oggi 41 milioni di euro in
euro pagati e, considerando l'inflazione, siamo oltre i 65 milioni
di euro, che ci costa 500mila euro all'anno per la gestione
dell'impianto che dovrebbe svolgere anche la funzione di garantire
il collegamento con il fondo Valle per gli abitanti di Cogne, tutti
questi soldi per avere una soluzione fragile e debole, ancora
esposta ad una serie di modifiche idrogeologiche, perché sappiamo
che quella è una Valle particolarmente complicata. Questa idea di
insistere ancora su quel tracciato della strada regionale n. 47 noi
la troviamo demenziale e abbiamo trovato solo un progetto ancora
più demenziale, qui è da ricordare: negli anni '60 vi fu un
Senatore piemontese che ebbe l'idea di fare l'autostrada che,
anziché come è stata realizzata
Ivrea/Pont-Saint-Martin/Verrès/Saint-Vincent/Aosta, partisse da
Rivarolo Canavese tirando su per Castellamonte, la Valle dell'Orco,
usciva dopo una piccola galleria nel Vallone dell'Urthier e
scendeva giù fino a Aymavilles e proseguiva verso il Monte Bianco e
teorizzava che così si risparmiavano circa 30 km. di percorso e
quindi migliorava la percorribilità. Lui pensava che lo sviluppo
passasse attraverso quella direttrice, ovviamente solo il pensare a
questo tipo di infrastruttura fa venire i brividi, ma non fa di
certo venire meno i brividi, se si riflette, la situazione dei
collegamenti stradali e ferroviari così come ipotizzati da questa
maggioranza per il futuro, ossia il trenino di Cogne, e insistere
con quella incredibile serie di manufatti che vi sono fra il bivio
di Ozein e Epinel che tutti noi conosciamo. L'ipotesi allora che
facciamo è quella che fu scritta anni fa su un giornale della Valle
d'Aosta, ve la leggo. Sulla "Gazzetta del Popolo" del luglio 1983
un cittadino locale diceva queste cose:
"Prima che il progetto di ristrutturazione della galleria
Cogne/Acquefredde divenga esecutivo con l'adozione della scelta
ferroviaria, vorrei far presente alcune mie perplessità e chiedere
se debba essere proprio scartata l'altra soluzione: quella del
traforo stradale. La considerazione che questa seconda soluzione
comporterebbe costi più elevati di costruzione non mi sembra tale
da far optare necessariamente per la galleria ferroviaria; si deve
infatti tener conto delle finalità a cui si ispira il progetto,
delle ragioni che lo hanno determinato, della maggiore o minore
utilità per i futuri utenti dell'una o dell'altra scelta e
infine..."
- visione lucida di persona normalissima -
"...
dei previsti costi di gestione che, nel caso della scelta
ferroviaria, mi pare sarebbero pesantemente passivi per la
collettività..."
, questa persona ha letto il futuro, siamo
luglio 1983, sarebbe stata decisa 5 anni dopo la ferrovia!
Per quanto concerne le finalità e le ragioni dell'opera, è a
tutti noto che si è voluto ovviare all'isolamento che talvolta
colpisce ancora Cogne nell'inverno, al pericolo costituito in
particolari momenti dalle valanghe e al peso negativo che tali
fattori hanno sullo sviluppo turistico invernale del Paese. Inoltre
si aspira a rendere vicina a Cogne le ampie discese di Pila e
accessibili da queste stazioni invece le piste di fondo, i servizi,
le passeggiate e i paesaggi della conca di Cogne. L'opera è parsa
anche come un doveroso risarcimento del danno patito da Cogne per
la chiusura della miniera, ma
"tali finalità..."
- si
chiede, e diamo il nome di questa persona che merita tutta la
nostra stima, Silvio Gradizzi -
"... si potranno raggiungere
adeguatamente con il traforo ferroviario?
La prospettiva di
lasciare a Cogne l'auto e rientrare alle proprie sedi con mezzi
pubblici o di fortuna in caso di interruzione della strada della
Valle di Cogne potrà apparire sufficientemente invitante per quelle
larghe masse di turisti italiani e stranieri che il Paese aspira ad
ospitare di inverno, in particolare in occasione di competizioni
sciistiche di alto livello e di grande richiamo? D'altra parte è
pensabile che al trenino in condizioni normali convoglino masse
importanti di sciatori da e per Pila? La gente, se deve spostarsi,
preferisce farlo dove sia possibile in auto..."
- ma è vero,
era vero nel 1983 ed è ancora più vero oggi -
"... guadagnandoci
in comodità e non rimettendoci in fatto di tempo impiegato anche
con una distanza chilometrica superiore. Il treno è importante, ma
su delle distanze che non sono 10-15 km., ma 100, mentre sul breve
tratto l'auto è ancora il mezzo fondamentale. Non è detto quindi
che gli sciatori della stazione di Pila e Cogne raggiungerebbero le
piste sull'altro versante della montagna per mezzo del trenino,
anziché raggiungere in auto quelle di qualche altra località, anche
perché dalla stazione di arrivo del trenino si dovrebbero usare
mezzi pubblici per arrivare fino alle piste e quindi perdere tempo
ulteriormente. Per gli abitanti di Cogne poi il vantaggio di
sfuggire ad alcuni giorni di isolamento nell'inverno sarebbe assai
relativo; infatti, scaricati ad Acquefredde, come raggiungerebbero
Aosta e tornerebbero in tempi accettabili? Possono prendere anche
la funivia, diventa veramente un'avventura! Si potrebbero
organizzare per poche volte all'anno servizi efficienti, tali
comunque da soddisfare esigenze di operai e studenti e di quanti
devono scendere con urgenza in città? Evidentemente ben diversa
sarebbe la situazione se vi fosse un traforo stradale. Per quanto
concerne i costi di gestione di un servizio tranviario con
personale viaggiante impiegatizio, quante persone? Già ce ne sono
7-8 adesso che vigilano un impianto chiuso, 500mila euro all'anno,
con un impianto per il ricovero e la manutenzione di vagoni,
macchine e mezzi pubblici si può prevedere che essi non saranno
affatto coperti con i modesti introiti dei biglietti pagati dai
passeggeri annuali, per cui non è difficile prevedere un pesante e
cronico deficit! La manutenzione della galleria stradale costerebbe
molto meno, si tratterebbe di curare il fondo stradale come su ogni
strada e, tranne che per gli interventi di carattere straordinario,
2 cantonieri potrebbero essere più che sufficienti. I costi di
costruzione sarebbero certamente più elevati, ma di quanto? E la
differenza non verrebbe in definitiva compensata dai vantaggi a cui
ho accennato sopra e su un arco di anni un po' lungo anche dalle
minori spese di gestione e manutenzione?
In conclusione mi pare di poter dire che il servizio
tranviario porterebbe modesti vantaggi a Cogne, mentre la presenza
di un tunnel stradale, prendendosi cura delle comunicazioni con il
fondo Valle, permettere quello sviluppo turistico invernale che,
affiancato a quello estivo, darebbe possibilità di vita e di lavoro
a tutti gli abitanti del Paese".
Ripeto: 1983. Se avessimo ascoltato il Sig. Silvio Gradizzi,
oggi non ci troveremmo ad aver speso 100 milioni di euro nel
niente! Quando si fanno errori di tale genere, bisogna avere la
capacità e la forza di dire: "basta" e di cambiare direzione, per
questo nell'ordine del giorno che abbiamo presentato chiediamo che
sia predisposto uno studio di fattibilità per la costruzione della
galleria stradale fra Epinel e Peroulaz e di sospendere la
progettazione definitiva, esecutiva e l'appalto dei lavori di
qualunque intervento sulla regionale n. 47 sino al completamento
dello studio comparativo fra questo studio di fattibilità
Epinel/Peroulaz e la variante di Chevril, con il mantenimento della
prospettiva della tramvia. Credo che questo sia ovviamente tutto
terreno di discussione, per cui abbiamo fatto una proposta e siamo
disponibili ad emendare tale parte impegnativa purché questo vada
nella direzione di poter dare degli indirizzi precisi che diano
alla Valle di Cogne quelle garanzie di accessibilità e di buon
funzionamento dei suoi collegamenti, che sono assolutamente
indispensabili per il decollo e che le casse del bilancio regionale
non debbano avere questo "buco" continuo che ci sta dissanguando. È
vero che le entrate sono tante, ma, quando la vasca comincia ad
avere troppi buchi, alla fine di acqua nella vasca non ce n'è più e
noi ci stiamo avvicinando, grazie alla vostra politica un po'
superficiale, a questa situazione.
Il problema dell'allegato 1 è il problema dell'ospedale, qui
siamo a livelli della vergogna, nel senso che
"l'analisi
condotta..."
- dice il testo -
"... nell'ambito dello studio
considera quale migliore soluzione realizzabile l'accorpamento in
un unico presidio per un ampliamento dell'ospedale di Viale Ginevra
verso est"
: questa cosa è stata basata su degli elementi falsi,
che sono stati operati dal NUVVOP nella relazione che hanno
consegnato ai Consiglieri regionali e al Presidente della V
Commissione, che si chiama: "Valutazioni dello studio di
fattibilità Finaosta gennaio 2007 sull'ammodernamento delle
strutture ospedaliere". Vi racconto qual è la falsità: ad un certo
punto della relazione, con aria di sufficienza, il Presidente di
questo NUVVOP, Raffaele Rocco, che ha firmato tale relazione, dice:
"è appena il caso di osservare..."
- si permette questa
persona di "scrivere nero su bianco" -
"... che alcune criticità
relative all'area di Quart quale area a rischio aeroportuale e a
rischio di incidenti rilevanti non rilevano per il presidio
ospedaliero in atto..."
, ossia quello attualmente esistente in
Viale Ginevra: questo è falso, perché nella relazione "Finaosta"
c'è scritto che non esiste alcun rischio di incidente rilevante
neanche sulla sede di Quart. Questo vuol dire che era stato dettato
dalle esigenze politiche che scegliesse in tale direzione, il
NUVVOP non ha fatto nessuna analisi corretta, perché, se avesse
fatto un'analisi corretta, non poteva accettare che nella
valutazione dell'ospedale residuo di Viale Ginevra, nell'ipotesi
ospedale nuovo, si valutasse quell'immobile 5 milioni di euro.
Ricordo che il collega Stacchetti ne aveva offerti 10 e io sarei
disponibile a comprarlo anche a 15 milioni di euro, ci metto 5
minuti a trovare i finanziatori di questa cosa, ma, pur di far
vedere che l'ampliamento est costava meno di quello nuovo, avete
barbaramente fatto scrivere 5 milioni di euro, quando l'avete
pagato 13 e ci avete investito sopra 21 per un totale di 34, per
cui a livello di Corte dei Conti andate a spiegare che i 34 milioni
di euro che avete speso sono diventati 5! Ne abbiamo persi 29, ma
non siamo noi i responsabili, è il fato: "è caduta già dal cielo
una tegola e ci ha tolto 29 milioni di euro!". Se si mettono quei
34 milioni di euro, il vostro progetto è sbugiardato senza
nessun'altra cosa. Il rischio aeroportuale è detto nella relazione
"Finaosta" estremamente marginale e riguarda solo un pezzetto di
terreno in un angolo, che non c'entra con la parte costruita,
quindi non ha nessun effetto. Questo è il NUVVOP della Valle
d'Aosta, ovvero un comitato costituito dall'Assessore e dalla
Giunta regionale per far scrivere quello che vogliono far scrivere
e non per fare le cose fatte bene per l'interesse della Valle
d'Aosta, e questa è una vergogna! Andiamo poi a vedere che il
NUVVOP non ha fatto nessuna valutazione tra gli spazi disponibili
in un caso e nell'altro, peccato che le camere da una parte siano
più ampie e più nuove, dall'altra parte sono tutte adattate; ma
questo non è importante, è un dato così, chi se ne frega... Sulla
flessibilità, abbiamo evidenziato più volte che l'ospedale nuovo è
flessibile, per cui costerà molto di meno nella manutenzione
straordinaria, perché verranno fuori nuove invenzioni, nuove
macchine, nuovi reparti... ma quelle saranno strutture mobili, per
cui si adatterà senza costi e poi andremo avanti ancora come?
Martello pneumatico, a voi piace il martello pneumatico, vi dà un
senso di potenza maschile per cui, quando demolite, vi piace, con
il risultato che i pazienti troveranno ancora per 10-15 anni
l'ospedale un cantiere. Voi dite: "noi costruiamo ad est, non
costruiamo sull'ospedale che c'è adesso", ma andate a vedere il
progetto fatto dai vostri consulenti: c'è lo spostamento di tutti i
reparti attualmente presenti nell'ospedale di Viale Ginevra, uno
viene messo di qui, l'altro viene messo di là, un altro va giù e
deve essere tutto ristrutturato, per cui si faranno i cantieri da
una parte, i cantieri dentro, i cantieri di là, sarà una roba
barbara in cui il personale, i medici, gli infermieri e i pazienti
si troveranno a convivere molto peggio di quanto non facciano
adesso. Faccio solo un esempio: all'inizio di tutti i lavori, caso
mai questa cosa demenziale riuscisse ad andare avanti, verrebbe
scavata quell'area verde che c'è a sud per fare i nuovi parcheggi,
dove poi spostare il parcheggio che c'è ad est e cominciare i
lavori di là. Avremmo un buco grosso come una casa con l'aspergillo
che gira a tutto spiano, gru, scavatori, pale meccaniche sotto la
Rianimazione, l'Unità coronarica, le sale operatorie, l'Urologia...
bello, fantastico! L'intelligenza umana che arriva al potere! Vi
rendete conto, quando fate qualcosa, di quello che state facendo?
Perché l'impressione che si ha da questi banchi è che abbiate perso
il senso della realtà! Dite: "ma ha detto quello che bisogna far
così...", ma leggete quello che scrivete con occhi normali,
immaginatevi quello che andate a fare, cercate di ricostruire una
previsione tridimensionale di questa cosa: è demenziale! Per cui
devo dire che è molto positivo che il Consiglio regionale nella
scorsa seduta di sabato abbia approvato un ordine del giorno che
chiede che le varie ipotesi siano riapprofondite e che si debba
tornare in Consiglio per discutere le scelte definitive. Questo
permetterà agli elettori valdostani il 25-26 maggio di saper meglio
votare, perché voteranno scegliendo non la faccia dell'Assessore
Cerise, o la faccia del Consigliere Sandri, o per l'amicizia che
questo o quello gli ha fatto, ma potranno scegliere sugli obiettivi
e i programmi dei partiti. Questi sono partiti che vogliono il
cantiere aperto, non un ospedale ammodernato ad est, perché non lo
potrete fare mai, ma un cantiere aperto ancora per 20 anni, con
sprechi, rischi, intossicazione da ossido di carbonio,
aspergillosi... oppure vogliono fare un ospedale serio? Questi
vogliono l'inceneritore e questi "no". Ecco, la gente dopo la
battaglia che abbiamo fatto negli scorsi giorni, avrà la
possibilità di decidere non sulle facce, ma sui programmi e credo
che le indicazioni che emergeranno saranno sicuramente più
confacenti del passato.
Chiudo questo primo intervento chiedendo a tutti di fare una
grossa riflessione, queste sono scelte strategiche, su tali cose
non si scherza e quello che dispiace è trovare nella maggioranza
una totale delega agli Assessori. Vi è da parte di alcuni
Consiglieri più accorti e convincenti della maggioranza una serie
di perplessità che si percepiscono nei "pourparlers", sappiate che,
nel momento in cui date il vostro voto positivo a questo piano di
opere, ne condividete pienamente la responsabilità, per cui, da un
lato, apprezzo che abbiano permesso di raggiungere l'obiettivo di
rinviare la scelta sull'inceneritore e quella dell'ospedale: questo
vi fa onore al merito e vi ringraziamo, ma sappiate che il prossimo
passo c'è anche il vostro voto su tale Piano delle grandi opere e
questo rimarrà "nero su bianco" nei verbali del nostro
Consiglio.
Presidente
- La parola alla Consigliera Squarzino
Secondina.
Squarzino (Arc-VA)
- Non mi soffermo sull'insieme
dell'atto, perché il contesto in cui queste grandi opere si
inseriscono è stato affrontato dal collega Venturella, vorrei
soffermarmi in particolare sull'allegato 1, per sottolineare una
serie di elementi molto critici di tale atto, perché estremamente
critici? Perché abbiamo avuto apparentemente il tempo in
Commissione di esaminare, di valutare, di leggere documenti, di
approfondire la cosa, nel senso che abbiamo impiegato tutto il
tempo necessario per leggere ed esaminare i documenti, per audire,
per fare le nostre domande e chiedere ancora delle risposte ai
tecnici, ma su alcuni problemi nodali non abbiamo avuto alcuna
risposta: questo è il problema! In Commissione abbiamo lavorato
molto sull'ipotesi nuovo ospedale o ampliamento ad est, ma sulle
varie ipotesi progettuali la Commissione non ha lavorato. Ricordo
che nell'obiettivo n. 27 del Piano socio-sanitario, approvato dalla
maggioranza di questo Consiglio, è scritto al punto 1, pagina 126:
"Al fine di dare attuazione all'obiettivo, che è quello di
ammodernare le strutture ospedaliere in un unico presidio, si
decide di realizzare lo studio di fattibilità previsto
dall'articolo 3, comma 3 della legge regionale n. 21/2004 sulle
grandi opere, che prenda in esame le diverse ipotesi progettuali
dell'ammodernamento delle sedi ospedaliere in un unico
presidio"
. Le ipotesi progettuali sul tappeto
dell'ammodernamento, mantenendo come ipotesi lavorare sull'attuale
presidio, sono l'ampliamento ad est, ma anche l'ampliamento a sud,
allora su questo raffronto/confronto fra ampliamento ad est e
ampliamento a sud non si è fatto niente. Si è tutto risolto con un
"quindi", nel senso che nella passata legislatura si era
individuato uno studio affidato all'arch. Limacher che doveva
verificare l'ipotesi del nuovo ospedale o quella dell'ampliamento a
sud; fra l'altro, qui lo ricordo perché, secondo me, è vergognoso,
uno studio in cui si mettono a confronto 2 ipotesi e, rispetto al
nuovo ospedale, dice che i costi sono più o meno il 25%! Ossia io
faccio un'ipotesi di 150mila euro e poi dico più o meno il 25%,
ossia 1/4! Ma che elementi concreti posso avere quando ho di fronte
degli studi con questa carenza di valutazione dei costi? Chiudo la
parentesi, comunque. Abbiamo la decisione dell'ampliamento a sud e
questa legislatura incomincia con tale decisione di ampliamento a
sud e l'Assessore Vicquéry, tutta la Giunta comincia a studiare
questa proposta, la esamina, la fa rivedere dall'arch. Limacher, fa
un progetto "financing", poi all'improvviso con il cambio di
Assessore cambia anche il progetto. All'improvviso ci si rende
conto che bisogna studiare ancora ed esce fuori questo progetto di
ampliamento ad est; lo studio "Finaosta" dice che l'ampliamento ad
est è migliore di un nuovo ospedale. La Giunta sceglie
l'ampliamento ad est: ma in base a cosa? Quali elementi di
confronto fra sud ed est sono stati individuati? Nessuno. Abbiamo
chiesto anche in Commissione di avere la documentazione, ma ci è
stato detto: "si è visto che fra sud e l'ospedale nuovo è meglio
sud, fra est e l'ospedale nuovo è meglio est, per cui è meglio est
rispetto a sud, ma dove è stato valutato questo confronto di
progetti? Niente! La Commissione lo ha chiesto, lo ha chiesto
fortemente, ma non ha avuto alcun riscontro rispetto a questo,
quindi qui voglio sottolineare che il progetto inserito nelle
grandi opere è un progetto che non ha i requisiti dal punto di
vista metodologico per poter fare una scelta politica chiara,
perché non si hanno gli elementi per capire quale dei 2 progetti è
meglio. Non solo, ma c'è un secondo elemento gravissimo: che questo
progetto delle grandi opere si basa sulla valutazione del NUVVOP,
il quale non prende in esame 2 aspetti molto importanti: il primo
aspetto è cosa pensa il Comune di Aosta. Il Comune di Aosta nel
2005 ha detto che mettere l'ospedale ad est crea dei problemi
gravissimi per quanto riguarda l'aspetto urbanistico, "è un
progetto che non ci consente di realizzare un progetto che abbiamo
chiaro, ossia realizzare la porta a nord della città con funzioni
di interscambio modale". Non sono compatibili i 2 progetti, uno
esclude l'altro, perché? Perché c'è un dato oggettivo che nessuno
studio può cambiare, ossia l'esiguità dello spazio disponibile, i
sedimi sono ormai saturati. Ecco perché lo stesso arch. Fubini
aveva detto:
"è vero, c'è questo problema, il nostro studio
propone delle soluzioni, che possono eventualmente essere adottate,
ossia per creare nuovi spazi..."
- dice a pagina 19
-
"... si potrebbe realizzare un abbassamento del piano viabile
dell'asse Parigi/Roma per un tratto significativo in corrispondenza
dell'intersezione dell'ospedale. Per fare questo, bisogna a questo
punto fare una simulazione e fare uno studio che valuti la reale
fattibilità di una tale opera e che analizzi dimensione e
composizione del traffico di attraversamento che interessa l'asse
nord"
.
Di fronte a questi 2 elementi, la preoccupazione del Comune di
Aosta - che poi è stata ribadita in sede di Commissione, perché
nell'audizione il Sindaco Grimod è stato molto chiaro:
"La
proposta di un ampliamento dell'ospedale sia a sud che ad est per
la città ha delle conseguenze urbanistiche e non solo, di
riqualificazione di tutto il settore, è necessario assolutamente
valutare tutte le conseguenze, le ricadute che ci sono nella città
in termini di viabilità, di sosta, di riqualificazione, di quello
che c'è intorno, occorre cercare di contenere al massimo i
volumi"
- e l'ipotesi di trovare nuovi sedimi a nord
dell'ospedale, qual è stata la reazione del NUVVOP? A domanda
precisa: "se avevano tenuto conto di quanto il Comune di Aosta
aveva detto" hanno risposto:
"I componenti tecnici del NUVVOP
non sono al corrente della richiesta del Comune di Aosta
concernente la riduzione volumetrica del volume est. Lo studio di
fattibilità all'esame del NUVVOP non accenna a tale possibilità,
che non risulta quindi né nota, né valutabile"
. Questo
Consiglio è chiamato a votare un allegato, in cui non si tiene
conto nell'analisi, quindi nelle conclusioni positive che vengono
date dal NUVVOP, di tale elemento. L'Assessore alla sanità manca,
forse è in giro a fare i suoi comizi elettorali, non lo so,
comunque è chiaro....
Presidente
- ... Consigliera Squarzino, lei ha ragione,
l'Assessore non è rintracciabile visto che si sta parlando di
ospedale? Capisco che ha altri impegni, ma l'argomento sulle grandi
opere riguarda anche... è vero che c'è l'Assessore Cerise a
rispondere, ma si sta parlando anche di sanità...
Squarzino (Arc-VA)
- ... il problema a cui accennavo già
l'altro giorno nella nostra mozione è che qui i candidati che sono
in Giunta non dovrebbero mescolare le 2 funzioni...
Il secondo punto che non è stato preso in considerazione dal
NUVVOP, per cui viene presentato un documento che non porta questo
elemento, è proprio quella ipotesi progettuale a cui accennava
l'arch. Fubini. L'arch. Fubini è stato molto chiaro: se vogliamo
mettere insieme i 2 progetti, la Porta di Aosta e il progetto di
allargamento ad est bisogna trovare nuovi sedimi e per farlo
proponiamo un abbassamento del piano viabile dell'asse Parigi/Roma,
che è da approfondire. Il NUVVOP cosa dice tranquillamente? Dice:
"lo studio di fattibilità non ha approfondito tale possibilità,
anche se una prima analisi sommaria da parte dei tecnici del nucleo
evidenzia che si tratta di una soluzione tecnicamente non
fattibile"
, ma come fanno a dirlo senza aver approfondito,
senza aver visto se era una soluzione che poteva essere proposta?
Questo allora è un altro elemento che ci fa dire come la
valutazione che è stata proposta nell'allegato 1 e che dovrebbe
portare il Consiglio a votare a favore di tale proposta non tenga
conto di 2 elementi fondamentali che la Commissione aveva posto
come una delle condizioni per poter giungere alla votazione in
quella sede, ma che non hanno avuto alcuna risposta.
Noi prendiamo atto che in quell'ordine del giorno che è stato
votato si riafferma l'importanza di un ulteriore approfondimento
con il Comune di Aosta: questo è essenziale; avremmo preferito che
vi fosse prima tale approfondimento e dopo le decisioni, perché
qui, di fatto, questo Consiglio approva un progetto su un progetto
di "Finaosta", quel famoso progetto, che poi - se ci sarà un
accordo con il Comune di Aosta - sarà completamente cambiato,
disatteso, per cui ancora una volta le decisioni prese sulla base
di scelte fatte saranno disattese. Qui vogliamo sottolineare che
questa scelta di andare verso l'ampliamento ad est è una scelta che
non porterà da nessuna parte. La scelta di continuare ad ampliare
questo ospedale è una scelta che avrà 2 conseguenze gravissime:
una, gravissima, per la città di Aosta che si troverà ad avere un
"collo di bottiglia" proprio nel punto di entrata a nord del
traffico in città e un intasamento ulteriore in una zona che già
oggi è fra le più inquinate dal punto di vista urbanistico e del
traffico; l'altra, demandiamo ad una struttura che sarà oggetto
continuo di lavori pubblici, affidiamo a questa struttura il
compito di prendersi cura dei nostri ammalati, ossia mandiamo i
nostri ammalati per farsi curare in un cantiere edilizio che durerà
più di 20 anni... - qui sono disposta a mettere la firma su
qualunque scommessa! - e noi affidiamo i nostri ammalati alle cure
di una struttura che è incapace di garantire loro quel minimo di
tranquillità e di igiene necessaria per la cura dei pazienti! E fra
20 anni ci troveremo, se questo progetto andrà avanti così, con un
ospedale che sarà vecchio, perché avrà impiegato 20 anni a
costruirsi nel tempo e fra 20 anni avremo una struttura rigida, che
non sarà più in grado di adattarsi alle nuove tecniche per cui la
Regione sarà obbligata a questo punto a pensare a un ospedale
nuovo, prendendo dopo 20 anni una decisione che avrebbe già dovuto
essere presa 10 anni prima.
Si dà atto che dalle ore 10,30 presiede il Vicepresidente
Tibaldi.
Presidente
- La parola al Consigliere Ottoz.
Ottoz (PdL)
- Questo Piano delle grandi opere ha 2
caratteristiche: la prima è che è l'elencazione, un piano di
intenzioni di grandi opere che si vorrebbero realizzare per questa
regione; la seconda è che cade in un momento non casuale e ossia
quando ci accingiamo a chiudere la legislatura e siamo tutti in
campagna elettorale da qualche tempo. È un'abitudine della politica
italiana allora quella dell'annuncio, ossia annunciare delle cose
per sbilanciarsi in avanti sia per acquisirne meriti, sia per
testare qual è la reazione del territorio per eventualmente
"correggere il tiro". Questo è un problema che conosciamo bene e
che un certo tipo di politica utilizza in modo pesante. Qui però
siamo alla politica degli annunci trasferita sui piani di
fattibilità, ossia l'annuncio è sostanziato da un piano, ma
soprattutto si annuncia che si fa un piano e a chi lo si annuncia?
Lo si annuncia a quell'esercito di consulenti, professionisti,
geometri, ingegneri, avvocati, commercialisti, fiscalisti... che
sta per arrivare lo "tzunami" delle consulenze, perché nulla come
un piano di fattibilità permette di distribuire consulenze e quasi
mai, guarda caso, il piano di fattibilità indica quanto della cifra
che è sottesa nel piano verrà speso. È il Vangelo nel senso della
buona novella che viene fatta al territorio dei professionisti
valdostani "in primis", ossia sta per arrivare una valanga di soldi
per le consulenze e "in secundis" alle imprese, sta per arrivare
una valanga di lavori. Ovviamente questi lavori sono necessari, ma
nel periodo elettorale l'effetto annuncio dei piani di fattibilità
è il più importante perché manda un messaggio preciso: "stiamo
lavorando per voi per trasferirvi dei soldi". A fronte di questo,
c'è l'insopportabile, vergognosa lentezza con cui non solo le
grandi, ma anche le piccole opere vengono realizzate. Vi farò un
esempio che forse ho già fatto: la strada di 21 km. che da Bormio
porta al Passo dello Stelvio. Nel 1814 il Consiglio degli anziani
di Bormio si trovò sotto l'albero e decise di fare una strada che
andasse al Passo dello Stelvio per collegare la Valtellina con la
Val Venosta, poter andare a Malles di Val Venosta. Decisero di fare
questa strada nel 1814, nel 1822 21km. di strada... portando la
terra con i cesti perché non c'erano le gru, non c'era niente,
c'era solo pala, picco, sudore, sputo sulle mani e cesti per
trasportare la terra scavata, 21 km. della strada dello Stelvio in
8 anni furono realizzati, senza piani di fattibilità e senza
niente. È lo stesso percorso che si fa ancora oggi, è stato
sistemato per far passare le auto e non i carri che dovevano
collegare le 2 Valli, ma in 8 anni una piccola comunità ha
costruito una strada di 21 km. quando noi in 8 anni non riusciamo a
costruire la modifica dell'angolo di un marciapiede, fra piani di
fattibilità, permesso dell'Ufficio viabilità, urbanistica, accordo
di programma con il Comune interessato, difficoltà di vario genere.
Qui in 8 anni non riusciamo a modificare un marciapiede o a fare un
tunnel tecnologico in una delle vie commerciali più importanti di
Aosta, come Via Sant'Anselmo, mentre allora in 8 anni i bravi
montanari della Valtellina si sono fatti una strada di 21 km. che
percorriamo ancora oggi. Dovremmo allora chiederci dov'è il
problema, perché il problema è politico, è burocratico, ma è la
politica che si serve della burocrazia o è la burocrazia che
condiziona la politica...? Non si sa. Qui passiamo da un piano di
fattibilità all'altro, spendiamo delle risorse disumane che sono
dei cittadini valdostani per fare piani di fattibilità che poi
richiedono altri piani di fattibilità, che poi vanno confrontati
uno con gli altri perché si cercano faticose decisioni, perché si
cerca alla fine il consenso! Nessuno ha il coraggio di decidere se
non ha trovato il consenso! E allora ci vuole il consenso del
Celva, ci vuole il consenso del Comune interessato che non è
d'accordo, che non si sente rappresentato nel Celva, poi ci vuole
il consenso dei sindacati, poi ci vuole il consenso di tutti e poi
delle associazioni più rappresentative e poi "bla-bla" per
decidere... di fare un altro piano di fattibilità!
Un Signore che tutti conoscete, perché ha fatto un po' di
storia, anche se non molto popolare ultimamente, che si chiama Karl
Marx, un Tedesco del XIX secolo - penso che ne abbiate sentito
parlare -, in un discorso a commento del colpo con cui Napoleone il
18 brumaio dell'anno ottavo si impadronì del potere in Francia
durante la Rivoluzione francese disse questo:
"questo potere
esecutivo con la sua enorme organizzazione burocratica e
militare..."
- per fortuna, non è il caso la parte militare -
"... con il suo meccanismo statale..."
- potremmo dire
regionale -
"... complicato ed artificiale, con un esercito di
mezzo milione di impiegati..."
- ovviamente parlava della
Francia, in Valle d'Aosta sono meno, ma sono sempre tanti -
"...
accanto ad un altro esercito di mezzo milione di soldati..."
-
e questo, grazie a Dio, non è il caso, alla forestale non sono
ancora mezzo milione! -
"... questo spaventoso corpo
parassitario avvolge come in un involucro il corpo della società
francese..."
- lui non conosceva la Valle d'Aosta, stava a
Londra, altrimenti avrebbe detto valdostano... -
"... e ne
ostruisce tutti i pori"
. E, quando i pori sono ostruiti,
l'organismo non respira, la società non respira, il sistema non
funziona, le cose vanno per le lunghe, ma si possono ancora fare
dei piani di fattibilità, che costano centinaia e centinaia di
migliaia di euro l'uno e che sono utili, perché possono essere
confrontati con il piano di fattibilità precedente... che non
andava bene, per cui si è fatto un nuovo piano di fattibilità, in
modo che poi con il futuro piano di fattibilità abbiamo 3 piani di
fattibilità su cui discutere per capire quale sia il migliore, per
poter arrivare finalmente al definitivo quarto piano di fattibilità
e intanto finisce la legislatura e il cittadino valdostano paga:
paga perché non ottiene i servizi, perché quello che si deve fare
con i piani di fattibilità non è stato realizzato; paga perché sono
risorse che arrivano e che in gran parte con i 9/10 ha pagato con
le sue tasse e alimenta il piano di fattibilità n+1 (come si dice
in matematica).
Questa situazione non può andare bene, come non può andare bene
che venga qui il collega Sandri... alle volte uno è confuso, perché
trova l'opposizione che da parti opposte dice le stesse cose,
oppure sul piano nazionale trova il programma di Berlusconi e il
programma di Veltroni che sembrano simili; è chiaro che tutti sanno
quali sono i problemi, quindi è difficile che si possano fare dei
programmi così diversi. Il problema è la credibilità di chi lo
dice. Consigliere Sandri allora non può tornare ad un articolo del
1983 di una lettera al Direttore della "Gazzetta del Popolo" sul
fatto che si debba fare una strada e non un treno, solo perché non
ha un esempio precedente suo, perché viene a fine legislatura a
"massacrarci le ghiandole" con la storia che lui ha scoperto il
tunnel stradale, perché non è così! Perché non ne ha mai parlato
prima! Qui non si tratta di rivendicare diritti di progenitura, di
chi ha avuto prima le idee... e poi le idee basta che siano buone
si realizzano nell'interesse di tutti, non esistono brevetti sulle
idee, esistono brevetti sulle opere d'ingegno che con le idee si
possono fare, però la storia del trenino è... voglio dire, lo posso
dire alla stampa qui presente e lo dico a voi, perché sulla stampa
non lo troverete, perché quello che diciamo noi sulla stampa non
appare, sui media valdostani appare quello che dice la maggioranza,
perché ha modo di farlo apparire e quello che dice il Consigliere
Sandri perché è il guru... per cui lo dico a voi sperando che voi,
quando leggerete i giornali, vi ricorderete che qualcuno lo ha
detto. Io l'ho detto in tempi non sospetti, durante la legislatura
precedente, l'ho scritto sur "Le Peuple Valdôtain", che è l'unico
"medium", per così dire, che ha pubblicato uno scritto del
sottoscritto sul fatto che bisogna piantarla con il trenino di
Cogne, che era il giocattolo di Dino Viérin e di Ruffier - o,
meglio, di Ruffier che andava però accontentato da Dino Viérin -,
che bisognava fare una galleria e non so per quali strani
meccanismi questa cosa fu pubblicata. Ne ho parlato qui almeno 2
volte in questa legislatura, ne parlo ancora oggi, perché è l'unica
soluzione. Senza rivendicare diritti, però questa cosa prendiamola
finalmente in esame, ma senza fare un piano di fattibilità sulla
galleria, che sarebbe l'ennesimo! Per cui vorremmo vedere in tale
Piano delle grandi opere dei tempi vincolanti di realizzazione. Noi
mettiamo questa opera perché ci impegniamo a realizzarla in "enne"
mesi, chiarendo i meccanismi in base ai quali, se ciò non avverrà,
se ne pagherà il prezzo politico, prendendo impegni su quello che
avverrà se per caso non ci si riesce, ma non continuare a fare
piani di fattibilità sui piani di fattibilità, perché a questa
politica dell'annuncio trasferita sulla politica dell'annuncio del
piano di fattibilità diciamo "basta", perché continuiamo ad
investire enormi cifre per sapere come potremmo spendere le enormi
cifre che ci verranno dopo!
Attenzione perché la situazione sta cambiando, questo è bene che
i Valdostani lo sappiano, per 2 fatti fondamentali: il primo è che
la situazione economica, le previsioni economiche, italiane,
europee e anche mondiali, perché c'è qualche campanello anche in
Cina e in India... per cui senza locomotive che ci traino
l'economia del nostro Paese rallenterà; rallentando l'economia,
rallenteranno le imposte, si impoverirà la popolazione,
diminuiranno i 9/10. Non stiamo quindi andando verso un luminoso
futuro di crescita in cui strutturalmente le entrate della Regione,
grazie alla compartecipazione fiscale, aumenteranno: stiamo andando
verso un periodo in cui diminuiranno e dobbiamo tenerne conto senza
sbilanciarci in avanti con cose non concrete. Secondariamente,
sicuramente dovrà diminuire in questo Paese, a prescindere dalla
decrescita o dalla stagnazione economica, il carico fiscale che è
diventato insopportabile per le famiglie; ma, se diminuisce il
carico fiscale, diminuiscono i 9/10 e noi avremo una diminuzione di
entrate per la Regione aggravata dalla diminuzione di entrate
dovuta alla situazione economica che sta subendo un pesante
rallentamento. Vi è inoltre un terzo fattore che finora è stato
tenuto sotto controllo, che non è mai stato preso in esame, oppure
lo si è abbandonato, qualora così sia stato, in sede di legge
finanziaria dello Stato ogni anno, ossia il problema della
temporaneità della compensazione per l'IVA dell'autoporto, che è
una partita non facente parte del riparto fiscale, ma di una
concessione annuale effettuata alla Regione, che ci auguriamo sia
sempre fatta, che speriamo sia aumentata, ma che non sta scritta da
nessuna parte, se non ogni anno nella finanziaria a fronte di una
contrattazione. Una contrattazione che si colloca in una situazione
di generale rallentamento dell'economia e soprattutto con le
richieste che vengono da tutte le Regioni sulla questione della
perequazione dei rapporti per il tipo di federalismo che si vorrà,
che si cercherà di impostare maggiormente in Italia, pur magari
confermando il nostro diritto ai 9/10 - che già sono messi in
pesante discussione su tutti i giornali e in molte trasmissioni
finora solo radiofoniche, non televisive -, per cui attenzione che
la perequazione potrebbe avvenire anche su una decompressione,
ancorché progressiva, di questa compensazione che era temporanea,
perché al momento della caduta delle barriere doganali ha creato un
problema perché tutto quanto veniva sdoganato all'autoporto si
riduceva drasticamente. Siccome percepiamo anche i 9/10 sull'IVA in
Valle, ma anche sugli sdoganamenti in Valle, nel momento in cui
questi sono drasticamente diminuiti, era necessaria una
compensazione che doveva darci il tempo di riportare il sistema in
equilibrio: questo non è avvenuto, tanto che abbiamo ancora bisogno
di tali risorse, perché senza il sistema non sarebbe in equilibrio
e quindi dovremo cominciare ad operare saggiamente per poterci
preparare a situazioni che non possiamo oggi prevedere, ancorché
non ce le auspichiamo.
Concludo dicendo che questo Piano delle opere - che di nuovo
sembra essere una collezione, una compilazione di piani di
fattibilità che vanno a migliorare piani di fattibilità precedenti,
i quali sostituivano piani di fattibilità storici - non è
esattamente quello che avremmo voluto vedere, perché stiamo
parlando nei piani delle grandi opere di come vengono impiegate le
risorse, che abbiamo visto nell'assestamento del bilancio, ossia in
quelle centinaia di milioni di euro in più che abbiamo dovuto
riassegnare per i motivi che non intendo annoiarci ripetendo ora,
ma che abbiamo già visto in sede di discussione sull'assestamento
di bilancio.
Presidente
- La parola al Consigliere Maquignaz.
Maquignaz (UV)
- Volevo anch'io intervenire su questo
Programma delle grandi opere, credo sia necessario dire alcune
cose, ma fare soprattutto, visto che siamo a fine legislatura,
alcune considerazioni sul futuro della nostra Regione e soprattutto
sulle scelte che verranno fatte. Alcune considerazioni ad inizio
intervento sono legate all'economia e in particolare al momento che
stiamo passando, un momento difficile, dove è necessario, per
abbattere la concorrenza degli altri Paesi, creare quelle
infrastrutture necessarie per vincerla, ma è necessario soprattutto
fare delle scelte politiche forti e qui mi collego all'amico Ottoz
che un attimo fa ha fatto l'intervento: mi stupisce che quelli che
sono del "Il Popolo della libertà" critichino questo piano, queste
opere necessarie. Berlusconi parla sempre di grandi opere, opere
importanti per il Paese, quindi dovreste anche voi...
Frassy
(fuori microfono) - ... ma le fa...
Maquignaz (UV)
- ... ma le fa, le fa... scusate... non
credo tanto, anche perché quando siete stati al governo, la
burocrazia non l'avete tanto diminuita! Bisogna parlare chiaro,
perché qui sono sempre gli altri, poi a livello nazionale certe
scelte non sono state fatte sulla burocrazia, ancora oggi abbiamo
la gente in difficoltà da tutte le parti in Italia e dipende da un
Governo all'altro. Qui voglio darvi ragione su una questione: anche
qui abbiamo problemi sui tempi e sulla burocrazia, ma credo che
questo sia un problema generale, non legato alla nostra Regione.
Oggi è molto difficile portare avanti certe questioni, perché i
tempi sono lunghi, le questioni sono tante per cui siamo in
difficoltà in generale. Crediamo siano necessarie queste opere,
opere importanti per la nostra Comunità; perlomeno tale maggioranza
cerca di portare avanti delle idee forti, questo piano e i vari
programmi che verranno approvati di opere di rilevante interesse
regionale o, meglio, grandi opere, per cui è chiaro che non siamo
il partito dei "no". Qui consentitemi una battuta alle estreme
Sinistre, che sono considerati i partiti del "no", c'è il "PdL" e
c'è il "Pdn": partito della libertà e partito del "no", io vi
chiamo il "Pdn": partito del "no".
In questa Regione abbiamo invece bisogno di scelte forti se
vogliamo abbattere la concorrenza, ma se vogliamo soprattutto
essere noi Valdostani i protagonisti della nostra economia. Non
dobbiamo dimenticare che stiamo passando un momento difficile,
quindi riteniamo necessario, per rilanciare il comparto turistico e
soprattutto il comparto economico, ma soprattutto portare la Valle
d'Aosta ad essere forte in Italia e in Europa, fare opere che
dovranno dare una svolta alla nostra Regione. Su questo mi preme
fare alcune considerazioni, perché va detto che i tempi purtroppo
sono quelli che sono. Bisogna dire la verità: con le questioni
amministrative e tecniche che ormai abbiamo, riuscire a portare
avanti alcune cose non è semplice, ma dobbiamo dare atto alla
Giunta che, inventando questa legge sulle grandi opere, si è
iniziato a fare un ragionamento chiaro su quelle opere strategiche
per la nostra Comunità ed è un grosso passo avanti. Adesso dovremo
concretizzare tali scelte, ma soprattutto dovremo fare dei
ragionamenti su dove un po' alla volta reperire i fondi per portare
a compimento queste opere. Qui a me piace ricordare che né in 1
giorno, né in 3 anni si costruiscono opere così grandi, quindi è
una questione di programmazione e di piani di investimento;
arriviamo a programmare quello che si vuole fare e poi negli anni
bisognerà fare un programma per reperire i fondi e per finanziare
queste opere, per cui sarà fondamentale la scelta di dove reperire
i fondi, riteniamo che con la forza che abbiamo come Regione
potremo fare sicuramente tali opere importanti.
Per ricordare l'importanza e la necessità di questo piano,
vorrei ricordare che il primo piano di interventi che è stato
approvato comprende opere importantissime: l'aumento della capacità
operativa dell'aeroporto; il primo intervento... l'ammodernamento
del sistema ferroviario valdostano; la realizzazione di un polo di
attestamento del traffico autostradale per l'accesso al
comprensorio di Pila, nella città di Aosta, con conseguente
riduzione del traffico sulla rete urbana; l'adeguamento tecnico
dell'impianto di telecabina Aosta/Pila, al fine di eliminare le
carenze funzionali e costruttive; l'eliminazione e
razionalizzazione del traffico veicolare all'interno dell'abitato
di Valtournenche con miglioramento dell'accessibilità e riduzione
dei tempi di percorrenza per la stazione turistica di
Breuil/Cervinia; miglioramento dell'accessibilità alla Valle del
Lys, alla Val d'Ayas; la realizzazione di una struttura da
destinare ad archivio storico e di deposito regionale; la
realizzazione di un nodo intermodale per consentire la viabilità
autostradale con i sistemi di offerta turistica della bassa Valle;
realizzazione di un sistema di informazioni in tempo reale sulle
condizioni del traffico relative alla viabilità internazionale;
Porta della Valle d'Aosta; completamento dei lavori di recupero e
riconversione dell'ex Cotonificio "Brambilla" di Verrès, da
destinarsi al polo scolastico e servizi annessi; creazione di posti
auto a servizio della Casa da gioco. Questo è il Piano delle grandi
opere, ma dobbiamo ricordare che, oltre a portare avanti il piano,
portiamo avanti dei programmi di grandi opere e ovviamente alcune
di queste opere sono già nel programma. Qui credo che ci saranno
alcuni programmi diversi di grandi opere o, meglio, le opere che
hanno definito ormai lo studio di fattibilità sono inserite nei
programmi. Per fare degli esempi, alcune altre opere come la
creazione del polo universitario nell'ambito della riconversione di
strutture militari è una di quelle opere per le quali l'istruttoria
è in corso, per acquisire chiarimenti, come anche Valtournenche e
altre opere. È chiaro che il discorso di fondo rimane questo: vi è
un piano, vi sono dei programmi; quando gli studi di fattibilità
sono terminati oppure integrati dalle necessità che vengono
richieste, vi saranno altri nuovi programmi. Oggi pertanto
approviamo un primo programma e nella prossima legislatura
approveremo gli altri programmi delle grandi opere.
Noi abbiamo preso degli impegni con la gente, è chiaro che le
opere che sono in questo piano dovranno essere portate avanti; va
ricordato che sono investimenti grandi, per cui i tempi di
realizzazione di tali opere non saranno brevi; va però anche
ricordato che la scelta apolitica è molto chiara: è quella di aver
scelto delle opere in un elenco, quelle che secondo questa Giunta
sono le più importanti; si sono portati avanti gli studi di
fattibilità e oggi approviamo un primo programma e nella prossima
legislatura approveremo altri programmi di grandi opere, quando gli
studi di fattibilità saranno completati. Ho voluto fare questa
precisazione - poi credo che l'Assessore potrà spiegare meglio le
cose - perché mi sembrava necessaria, sono anni che si discute in
questa Assemblea di alcune questioni importanti, mi sembrava giusto
oggi, vista l'approvazione di questo Programma di grandi opere,
fare un intervento, ricordando ancora una volta tutte le opere
necessarie per la Regione e ricordando anche gli impegni che
c'erano per la circonvallazione di Valtournenche, ovviamente, opera
necessaria per la Comunità di Valtournenche. Siamo fiduciosi,
sappiamo benissimo che vi sono degli approfondimenti su dove
stoccare i materiali della galleria che verrà realizzata, non entro
ora nelle questioni tecniche, ma sappiamo che lo studio di
fattibilità è terminato, quindi, secondo la progettazione di questa
variante stradale, ormai è deciso dove verrà fatta la variante
stradale, la prima scelta era appunto quella di sapere dove fare
l'opera: è un'opera enorme, quindi ci vogliono dei tempi. Dopo
questi anni, fatta la legge, siamo riusciti a portare avanti tutto
questo piano e soprattutto i programmi, oggi siamo pronti per
iniziare a definire le progettazioni delle opere, per cui a breve
dovremo dare il via alle progettazioni delle opere. Fatte le
progettazioni, bisognerà portare avanti i lavori, ma ci vorrà del
tempo. Siamo qui per dire che siamo ancora ottimisti e ci crediamo
ancora. Della circonvallazione di Valtournenche se ne parla da
oltre 20 anni, non si è mai risolto nulla, anche perché è un'opera
enorme; è anche vero che stavolta si arriverà ad avere il progetto
definitivo dell'opera e a quel tempo forse si inizieranno i lavori,
trovati i fondi. Il primo problema quindi è definire i progetti,
fare la scelta e la grossa battaglia della prossima legislatura
sarà quella di reperire i fondi per finanziare queste opere.
Presidente
- La parola al Consigliere Ottoz.
Ottoz (PdL)
- Ho ascoltato con attenzione il simpatico
intervento del Consigliere di zona della Valtournenche, che penso
avesse l'unico scopo di far sapere alla Valle d'Aosta che lui
vorrebbe che vi fosse questa circonvallazione, che lui c'era quando
se n'è parlato, purtroppo non se ne trova traccia nel Piano delle
grandi opere. Ha fatto bene a decriptare il suo intervento, anche
perché ha appena detto che sono 20 anni che se ne parla, quindi
proporrei di affidarlo nel piano che sarà preparato nella prossima
legislatura al Comune di Bormio, che magari lo fa prima, ossia che
vengano a farcelo loro, come hanno fatto in 8 anni la strada dello
Stelvio, magari riescono a farci la circonvallazione di
Valtournenche in tempi
umani.
Presidente
- Se non ci sono altri interventi, dichiaro
chiusa la discussione generale.
La parola all'Assessore al territorio, ambiente e opere
pubbliche, Cerise.
Cerise (UV)
- Qualche breve considerazione in relazione
agli interventi che sono stati fatti. Ringrazio tutti gli
intervenuti e prendo atto della bontà di questa legge, che oggi si
conferma, dal momento che scelte strategiche così importanti nel
settore delle opere pubbliche sono finalmente oggetto di un
approfondito esame e di un dibattito politico, per cui le voci
contrarie hanno pari dignità di quelle a favore e le valutazioni in
merito possono essere espresse in una sede come quella del
Consiglio regionale, cosa che non è avvenuta proprio per quelle
opere che sono citate spesso come un cattivo esempio di
programmazione e di esecuzione dei lavori pubblici. Prendo atto
dalla voce dell'opposizione, in particolare dal gruppo
"Arcobaleno", che conferma questa attitudine ad essere contro
tutto, in un modo o nell'altro bisogna trovare un pretesto per dire
"no", qui ne abbiamo avuto ancora la conferma.
La seconda considerazione è quella di essere questa una presa
d'atto... ma non è una presa d'atto perché su questo ci sarà
l'espressione del Consiglio regionale, di conseguenza è una
decisione democraticamente prima discussa e poi approvata.
Il collega Venturella poneva il problema della coerenza con il
PTP. La coerenza con il PTP è un elemento di valutazione non
prescindibile, è uno di quegli elementi senza i quali non si può
avere una sorta di via libera, salvo nello studio di fattibilità
specificare che, in sede di approvazione dei progetti preliminari,
si provveda o a fare le deroghe alle norme del PTP dove sono
cogenti, oppure fare degli atti di adeguamento alle norme del PTP.
Non c'era nessuna norma del PTP, lo ribadisco, che prescrivesse la
realizzazione dell'ospedale in altra sede, salvo un'indicazione che
era quella possibilista non certo prescrittiva della realizzazione
di un nuovo ospedale.
Sul fatto che esistessero poi i definitivi può essere che
nell'ambito di opere complesse come quelle rivolte allo snellimento
e alla messa in sicurezza dei tratti viari c'erano dei segmenti che
avevano già avuto delle progettazioni, ma quasi mai alla fase del
progetto definitivo. Possiamo parlare in qualche caso di un
progetto preliminare, come per Fontainemore ad esempio.
Sulla scelta delle opere vorrei che non si dimenticasse un
percorso democratico da un lato e partecipato dall'altro, perché
non siamo arrivati noi a definire questo primo programma in una
forma unilaterale, ma è stato oggetto di una discussione in sede di
CPEL. Lo stesso CPEL peraltro ha avuto la possibilità di fare le
proposte, i Comuni hanno fatto delle proposte; di conseguenza,
vedete che parlare di una decisione quasi fosse un'imposizione da
parte della Giunta o di questa maggioranza mi pare essere
fuorviante.
Forse più con argomentazioni politiche, anche se più avvelenate,
il collega Sandri ha formulato delle accuse, qualcuna anche grave.
La lentezza della procedura: ma secondo voi 500 milioni di euro di
interventi si programmano dalla sera alla mattina? Possiamo anche
immaginarlo, ma questo sì che sarebbe antidemocratico, perché di
questo si tratta. Sono interventi che riguardano tutte le comunità
della nostra regione o settori strategici come la sanità. L'altro
"volet" delle opere per circa una cifra equivalente, come ha detto
il collega Maquignaz, è in procinto di essere licenziato dal NUVVOP
e come tale di poter entrare in questa sede. La legge quindi mette
in esercizio le procedure per attuare circa 1 miliardo di euro,
cifra che per la nostra Comunità non è irrilevante.
Scelte sbagliate sull'ospedale: di questo se n'è parlato tanto,
evidentemente si continua a porre in essere delle resistenze,
qualche volta politiche, qualche volta procedurali, forse ci
troveremo con delle resistenze di tipo amministrativo. Voglio
ancora ricordare che ci sarà un passaggio successivo per quanto
riguarda le grandi opere, che sia pure attraverso una procedura non
semplificata, ma più scorrevole, queste grandi opere saranno
sottoposte al VIA quando sarà disponibile il progetto preliminare.
Certo non la pensa così il Ministro Turco dal momento che ci ha
appena rilasciato un finanziamento di 6,8 milioni di euro sempre
per fare degli interventi nel cosiddetto "ospedale" che voi
continuate a chiamare di Viale Ginevra, ma che oggi ha il nome di
Umberto Parini.
La follia relativamente alla strada per Cogne: vede, collega
Sandri, abbiamo una sensibilità diversa dalla sua nei confronti
della montagna, nel senso che da Aymavilles a Cogne esistono delle
comunità, dei villaggi, ci sono degli accessi a delle realtà rurali
che vogliamo continuare a servire; peraltro giustamente quel
malloppo di investimenti che sono stati fatti per mettere in
sicurezza questa strada credo siano una risposta alla Comunità di
Cogne. Se ci fossimo stati noi e se vi fosse stata la legge sulle
grandi opere, devo dire che probabilmente il trenino di Cogne non
si faceva. Facciamo invece delle cose più intelligenti, come quella
di mettere in sicurezza questa strada con la variante del ponte di
Chevril, oggi minacciata da una colossale frana che potrebbe anche
staccarsi in tempi non sospetti, interrompendo la comunicazione con
questa Comunità. Voglio ricordarle peraltro che questa variante era
già stata attivata nella passata legislatura quando avevamo l'onore
e il piacere di avere anche la vostra forza politica in
maggioranza.
È una scelta strategica quella dell'ospedale e lo confermo, anzi
una delle più importanti scelte che verranno fatte in questo
settore. Ho poco da dire rispetto a quanto ha affermato la collega
Squarzino, ma perché credo che lei o non ha letto tutto il
"dossier", oppure è rimasta all'indice della vecchia edizione,
perché sul sud, il nord, l'est sono stati fatti tutti gli
approfondimenti del caso. Sul Comune di Aosta vi è una mozione che
dice che bisogna fare l'allargamento ad est, vi è una risoluzione,
guardi le forze di maggioranza con qualche piccolo "mal di pancia"
dei soliti "noisti" hanno ribadito di voler realizzare
l'ampliamento dell'ospedale "Umberto Parini" ad est, "tutti
d'accordo, vogliamoci bene".
Infine voglio ricordarle solo 2 cose; la prima che uno studio di
fattibilità non è un progetto preliminare come lei ha sostenuto,
uno studio di fattibilità individua... e, fra l'altro, guardate che
lo studio di fattibilità - con questo rispondo al collega Ottoz -
non è solo una bizzarria voluta da noi in tale legge, ma gli studi
di fattibilità sono una prescrizione prevista dalla normativa
statale e comunitaria per quanto riguarda tutte le opere che
superano un volume di investimenti. Vede, collega Squarzino, noi
onoriamo i patti, soprattutto quelli che facciamo con la gente e,
dal momento che la gente con il referendum ci ha detto di andare
avanti con l'ampliamento ad est, noi andremo avanti così...
(interruzione dei Consiglieri Sandri e Squarzino
Secondina)
... avete vinto il referendum, ne prendo atto...
Sandri
(fuori microfono) - ... i 2/3 hanno detto "sì",
siete voi che avete chiesto di...
Caveri
(fuori microfono) - ... ditelo agli elettori che i
referendum non servono... hanno vinto i "sì", bravi, quindi siete
contenti del risultato del referendum!
Cerise (UV)
- ... prendo atto che qui l'opposizione ci ha
illuminato sull'esito del referendum, è una chiave di lettura che
si può fare solo quando si ha la testa al posto dei piedi e i piedi
al posto della testa, ossia si è ribaltati. Collega Squarzino, la
inviteremo, contrariamente alla mia indole, a fare l'inaugurazione
non della posa della prima pietra, ma dei reparti del nuovo
ospedale così allargato...
Squarzino
(fuori microfono) - ... non ci sarò più...
Caveri
(fuori microfono) - ... ma non muori così presto,
dai...
Cerise (UV)
- ... questa è una versione ottimistica,
però...
Voglio dire al collega Ottoz, che è vero che si facevano queste
opere in tempi così veloci, ma non dimentichiamo che, quando si
facevano tali cose in fretta, non c'erano delle norme sindacali,
non si tutelavano gli operai, andavano con la pala e il picco e la
dinamite in tasca, ogni tanto saltavano tutti per aria... si
facevano ossia le grandi opere al sistema cinese, progetti fatti
bene e tutti che lavoravano e ogni tanto c'era la decimazione.
Adesso ci sono i piani di sicurezza, purtroppo si continua ancora a
morire e questo speriamo che non avvenga più e che
nell'individuazione degli accorgimenti per fare in modo che il
lavoro avvenga in sicurezza vi siano dei contenuti più tutori,
soprattutto per quanto riguarda le maestranze. Non c'erano poi
strumenti che sono molto apprezzati da parte di altre forze
politiche: sto parlando del VIA, una concertazione; pensate che ci
sono delle forze politiche in Italia che, per far andare in fretta
la TAV, si sono messe a comprare pezzetti di terreno in maniera che
siamo sicuri che ci sarà la procedura di esproprio, probabilmente
lo faranno anche con l'ospedale... no, con l'ospedale no, ma magari
con qualche altra grande opera. Quando non si hanno argomenti, si
ricorre a queste forme deliranti e distruttive dell'utilizzo della
legge.
Credo che questo di oggi sia un momento importante di questo
Consiglio, andiamo ad approvare una serie di interventi che daranno
una nuova prospettiva alla Regione dal punto di vista strutturale,
sociale, culturale, economico, per cui, rigettando queste
valutazioni non tanto quelle che nella loro critica danno un
apporto costruttivo, ma quelle di totale censura, dico che con tale
voto favorevole facciamo un passo avanti per modernizzare la
Regione.
Si dà atto che dalle ore 11,22 riassume la presidenza il
Presidente Perron.
Presidente
- La parola al Presidente della Regione,
Caveri.
Caveri (UV)
- Vorrei aggiungere poche considerazioni
politiche che riguardano la questione del metodo con il quale sono
state affrontate queste grandi opere...
(interruzione della Consigliera Squarzino Secondina, fuori
microfono)
... perché lei, quando io dico "ba", si ferma, allora adesso
provo ad applicare la reciprocità come in diritto
internazionale.
Credo che il metodo con il quale è stato affrontato il tema
delle grandi opere dovrebbe essere occasione di grande giubilo per
tutto il Consiglio, invece l'avvicinarsi delle elezioni politiche
regionali tende a trasformare una buona parte degli interventi in
simpatici comizi a beneficio delle poche centinaia di persone che
ci seguono su "Internet" e sul digitale terrestre.
Ritengo che il metodo sia importante ed è un metodo applicato in
maniera intelligente, che prevede questa valutazione preventiva per
quanto riguarda le opere pubbliche, ma quando queste opere
incroceranno dei fondi comunitari... sappiamo che esiste anche una
valutazione che viene fatta da un altro nucleo di valutazione.
Nuclei di valutazione che hanno dei tecnici molto significativi ed
esperti, che ci consentono di poter avviare delle opere che poi non
comportano, come è capitato in alcune opere che abbiamo ereditato
dal passato, delle brutte sorprese. Avevo chiesto di intervenire
per spiegare la Porta della Valle d'Aosta al collega Venturella, ma
non c'è...
Venturella
(fuori microfono) - ... sono qui...
Caveri
(fuori microfono) - ... sei alle mie spalle...
allora molto brevemente, non essendo dotato di specchietto
retrovisore, gli parlerò come se fosse seduto lì.
L'idea della Porta della Valle d'Aosta nasce dalla
considerazione che si doveva liberare quest'area industriale, che
si è liberata anzitempo, perché sapevamo che si sarebbe liberata
fra il 2008 e il 2009, invece, per tutta una serie di ragioni, la
"Union Carbide" ha deciso di liberare quest'area che è interamente
valdostana. Come lei potrà vedere dai documenti, c'è qualche
accessibilità, ma soprattutto l'eventualità di costruzione di
quell'opera che dovrebbe ricordare il ponte di Pont-Saint-Martin in
una logica immaginifica per dare un benvenuto alla nostra Regione,
che sia meno striminzito dell'attuale cartello che si trova
sull'autostrada, un'opera da affidare ad un grande architetto
internazionale. Quest'area dovrebbe nascere nella logica di
attrattività della Valle, abbiamo già discusso con molte persone di
tale idea di costruire in Valle d'Aosta la prima area autostradale
che sia qualcosa di diverso dai tristissimi "grill" che oggi
animano le autostrade italiane.
Abbiamo già immaginato dei disegni, delle progettualità che
facciano in modo che questo luogo sia all'ingresso e all'uscita
della Valle d'Aosta e, tenendo conto dei milioni di transiti
esistenti attraverso la nostra Valle, un luogo di eccellenza
dell'enogastronomia, di vendita di prodotti tradizionali e tipici,
che sia non solo la Porta della Valle d'Aosta, ma anche una porta
dell'Italia e delle sue qualità. Dovrebbe servire anche come logica
multimodale per il collegamento con il Forte di Bard, il quale ha
il problema difficile da risolvere dei parcheggi, c'è l'ipotesi di
usare il treno nel collegamento fra la stazione di
Pont-Saint-Martin e la stazione di Hône-Bard, quindi c'è un insieme
di idee che ha avuto anche degli interessi in imprenditoria
originale, che già sta lavorando nel settore del "food" italiano e
della qualità. Non si tratta quindi di un elemento astratto, oggi
non abbiamo bisogno di un distributore di benzina in più
all'ingresso della Valle, per questo sarebbe più che sufficiente il
distributore di Châtillon o dell'autoporto; si tratta di qualcosa
di innovativo che dovrebbe essere una sorta di Porta della Valle
d'Aosta come segno architettonico, attento al risparmio energetico,
attento al tratto di costruzione perché abbia una sua originalità.
Naturalmente per adesso è una fattibilità, ma le posso garantire
che si tratta di un'idea ambiziosa che ha trovato già ampi
consensi.
Presidente
- La parola al Consigliere Sandri.
Sandri (PD)
- Tenuto conto che i colleghi del "PdL" ci
hanno proposto di unificare il nostro ordine del giorno al loro,
sulla questione di Cogne, chiediamo una breve interruzione dei
lavori per definire questo testo comune.
Presidente
- I lavori consiliari sono sospesi per 5
minuti.
Si dà atto che la seduta è sospesa dalle ore 11,41 alle ore
11,49.
Presidente
- Riprendiamo i lavori.
La parola al Consigliere Sandri.
Sandri (PD)
- Annuncio il ritiro dell'ordine del giorno
presentato precedentemente, in quanto, essendo chiusa la
discussione generale, avremmo concordato con il gruppo "PdL" una
risoluzione, di cui poi chiederemo al Consiglio l'iscrizione in via
d'urgenza.
Presidente
- Nessuna difficoltà da parte della
presidenza.
La parola al Consigliere Sandri.
Sandri (PD)
- Annuncio il ritiro di tutti gli emendamenti
su questo oggetto.
Presidente
- Tutti gli emendamenti del "Partito
Democratico" sono ritirati.
All'allegato n. 1 c'è l'emendamento n. 1 del gruppo
"Arcobaleno", che recita:
Emendamento
Stralciare allegato n. 1.
Lo pongo in votazione:
Consiglieri presenti: 32
Votanti: 26
Favorevoli: 5
Contrari: 21
Astenuti: 6 (Ferraris, Fiou, Frassy, Lattanzi, Ottoz,
Tibaldi)
Il Consiglio non approva.
Presidente
- All'allegato n. 9 c'è l'emendamento n. 2 del
gruppo "Arcobaleno", che considero decaduto, come pure lo considero
decaduto nella parte deliberativa, perché non essendo stati
approvati... negli allegati...
(interruzione della Consigliera Squarzino Secondina, fuori
microfono)
... esatto, va bene? Collega, l'emendamento n. 3 come lo
considera?
La parola al Consigliere Segretario Venturella.
Venturella (Arc-VA)
- Anche questo emendamento n. 3
potrebbe essere considerato decaduto, perché i principi ispiratori
di tale emendamento sono contenuti nell'ordine del giorno che
abbiamo approvato sabato al punto n. 34.
Presidente
- Alla parte deliberativa vi è l'emendamento
n. 1 della V Commissione, che recita:
Emendamento
Nel deliberato è aggiunto il seguente punto:
"2) di subordinare l'avvio della procedura di progettazione
preliminare delle Opere di ammodernamento delle strutture
ospedaliere in un unico presidio (intervento n. 1 dell'Allegato n.
9) all'accordo con il Comune di Aosta.".
Lo pongo in votazione:
Consiglieri presenti: 33
Votanti e favorevoli: 24
Astenuti: 9 (Bortot, Fontana Carmela, Frassy, Lattanzi, Ottoz,
Sandri, Squarzino Secondina, Tibaldi, Venturella)
Il Consiglio approva.
Presidente
- La parola alla Consigliera Squarzino
Secondina, per dichiarazione di voto.
Squarzino (Arc-VA)
- Noi voteremo contro questo atto,
come abbiamo votato contro nel 2004 e nel 2006 tutto l'impianto
normativo delle grandi opere. Non siamo contro le grandi opere,
siamo per una procedura che sia più democratica, più corretta e
qualificata; quindi il nostro è proprio l'affermare fortemente non
che siamo contro qualcosa, ma che siamo per un modo diverso di
programmare le grandi opere.
Solo un'osservazione: ne approfitto, nel senso che, per quanto
riguarda l'ospedale, quello che avevamo detto prima fuori microfono
vorrei che fosse ricordato: la popolazione valdostana non ha detto
"no" al nuovo ospedale, i 2/3 si sono pronunciati a favore;
piuttosto sarebbe interessante verificare se anche in queste
prossime tornate elettorali l'invito della Giunta sia sempre quello
di presentare
"un crayon sans la pointe"
. Vedo che c'è una
democrazia "alla carta", che è diversa da parte della maggioranza a
seconda delle tornate elettorali, perché la Costituzione italiana
consente anche nelle elezioni regionali di astenersi. La dignità
dell'astensione quindi vale per ogni tornata elettorale, pertanto
mi stupisco che coloro che hanno sostenuto l'astensione nella
passata tornata elettorale sui referendum adesso abbiano
all'improvviso cambiato idea.
Presidente
- La parola al Consigliere Sandri.
Sandri (PD)
- Voteremo anche noi contro questo piano dei
lavori per motivazioni differenti da quelle della collega
Squarzino, noi non siamo contrari al metodo, anche se abbiamo
evidenziato che lo avete gestito male, quindi probabilmente anche
il metodo dovrebbe essere messo a punto. Il problema dei 500
milioni di euro, non è che un'opera costa 500 milioni di euro o 5
milioni di euro può cambiare il tempo per la progettazione: dipende
dai contenuti dell'opera, dipende se si ha voglia di fare le cose o
se si fa solo del "bla-bla", dipende se c'è al centro dei nostri
obiettivi politici quello di mettere la nostra Regione sul treno
della modernità o se ci si perde negli amici delle consulenze, nei
"tram tram" sulle società energetiche, su questo e su quell'altro,
i sindaci, non i sindaci. Voi non avete la Valle d'Aosta al centro
delle vostre attenzioni, avete tutt'altro a cui pensare, risultato:
la Valle d'Aosta sta ferma, questa è la verità! Nel contenuto è il
nostro voto contrario, perché, come abbiamo dimostrato, ci sono
delle falsità, perché lei ha detto: "lei ha fatto delle accuse
gravi", ma non ha avuto neanche il coraggio di tirare fuori una
parola per contestarle, perché sa che le accuse che abbiamo fatto
sono vere e che dietro tutto il responsabile è lei! È lei che se
n'è preso politicamente la responsabilità in questo Consiglio e che
avrà tale responsabilità davanti agli elettori. Lei ha dato, senza
dare risposta questa volta, il via libera all'interpretazione che
annuncio adesso: che lei è il mandante di quella valutazione del
NUVVOP e delle falsità che ci sono dentro. La responsabilità non è
solo del Presidente del NUVVOP, ma è anche sua e io trovo
vergognoso che, di fronte a delle falsità "scritte nero su bianco",
lei non abbia avuto neppure la dignità politica di contestarle. In
qualunque maniera... ma non ha avuto neanche la capacità di
contestarle, nel merito, dicendo: "allora il rischio aeroportuale,
il rischio di grave incidente... dove, quando, come e perché...".
Fino a che non abbiamo queste risposte, saremo convinti, come la
maggioranza dei Valdostani, che occorre un ospedale nuovo e noi lo
realizzeremo e lo realizzeremo anche grazie al fatto che oggi
votiamo contro convintamente a tale atto amministrativo.
Presidente
- La parola al Consigliere Vicquéry.
Vicquéry (UV)
- Per dichiarare il voto favorevole del
nostro gruppo, per prendere atto che, secondo l'interpretazione
della collega Squarzino e di parte dell'opposizione, loro hanno
vinto il referendum. Prendiamo atto che i "sì" hanno prevalso fra i
perdenti, se questa è una soddisfazione che volete prendervi, ve la
diamo, il "sì" ha prevalso fra i perdenti, è vero. Spero che
prevalgano sempre, spero che siate sempre perdenti e non ho dubbi
perché tacciare la maggioranza di cambiamento di strategie
accusandola di chiedere un voto oggi, quando ieri è stato chiesto
un voto di astensione, è demagogia pura ed è anche demagogia
infantile, perché ci sono fior di esempi che non sto a citare
durante i quali i vari Pecoraro Scanio, Veltroni, Bertinotti e
quant'altri hanno chiesto l'astensione e oggi chiedono di votare
per i partiti che rappresentano, per cui evitiamo queste battute di
basso livello!
Presidente
- La parola al Consigliere Ottoz.
Ottoz (PdL)
- Il nostro gruppo si asterrà in questa
votazione, perché il nostro gruppo dice "sì" alle grandi opere, ma
dice "no" al festival dei piani di fattibilità, dice "sì" alla
realizzazione, però con tempi concreti, definiti, nuove regole e i
meccanismi che impongano i tempi concreti anche alla burocrazia;
quindi dice "sì" auspicando che cambino le regole che gestiscono
queste situazioni. Ci asteniamo perché diciamo "no" alla
sistematica politica dell'annuncio, mentre vorremmo concretezza,
quindi diciamo "sì" alla concretezza della realizzazione delle
opere, non all'annuncio dell'annuncio dell'annuncio, perché la
gente fuori, quando sente parlare di piano di fattibilità, la gente
che non conosce i meccanismi del linguaggio della politica, crede
che facciamo le cose. Dice: "adesso lo fanno, l'ho sentito alla
radio", non hanno capito che si è detto che si fa un piano di
affidabilità che affiderà la progettazione... Diciamo quindi "sì"
alle grandi opere, ma "no" al festival delle consulenze, che non
sono altro che una forma, dite voi se più nobile o meno nobile, più
mascherata o meno mascherata, del voto di scambio, perché sono un
modo che nasce dalla ricerca eccessiva del consenso, perché
purtroppo in democrazia l'eccessiva ricerca del consenso è senza
senso. È auspicabile il consenso totalitario, ma non si può
arrivare al 100%; siamo alla ricerca costante del 100% del consenso
e le cose non vanno avanti. Questo è il Paese in cui tutta
l'Europa, per non dire solo l'Europa, si sta chiedendo come mai
sono i sindacati che trattano la vendita di "Alitalia" con "Air
France", pensavano che il proprietario dell'"Alitalia" fossero i
sindacati, hanno scoperto che non sono i sindacati, ma che è lo
Stato italiano e non capiscono perché lo Stato italiano, che non ha
il coraggio di prendere la sua posizione, a parole, quindi a
livello di piano di fattibilità, dice che ha fatto l'accordo, ha
scelto il partner e poi dice ai sindacati: "adesso andate voi" e
subisce questa situazione. Ci poniamo in una situazione di
astensione perché siamo per la politica del fare, siamo per le
grandi opere di cui la Regione ha bisogno, ma non siamo per i piani
di fattibilità e per i festival delle consulenze.
Presidente
- La parola al Consigliere Stacchetti.
Stacchetti (SA)
- Anche noi per confermare il voto
favorevole, riteniamo che con l'esecuzione di queste opere
veramente si possa dare il via allo sviluppo, ossia più lavoro e
più sviluppo. Riprendendo la parola di ieri del collega Ottoz
quando disse che mancava quel "colpo di reni", credo che con
l'approvazione di questo atto si dia quel "colpo di reni" allo
sviluppo di cui la Valle d'Aosta ha bisogno.
Presidente
- Pongo in votazione la deliberazione
comprensiva dell'emendamento della V Commissione:
Consiglieri presenti: 34
Votanti: 30
Favorevoli: 25
Contrari: 5
Astenuti: 4 (Frassy, Lattanzi, Ottoz, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK