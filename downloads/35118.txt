Consiglio Regionale della Valle d'Aosta - Oggetto del Consiglio n. 2685 del 15 novembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2685 del 15 novembre 2012 - Resoconto
OGGETTO N. 2685/XIII - Disegno di legge: "Adeguamento del
bilancio di previsione per l'anno 2012 agli obiettivi complessivi
di politica economica e di contenimento della spesa pubblica
previsti dal decreto-legge 6 luglio 2012, n. 95 (Disposizioni
urgenti per la revisione della spesa pubblica con invarianza dei
servizi ai cittadini nonché misure di rafforzamento patrimoniale
delle imprese del settore bancario). Modifiche a disposizioni
legislative".
Articolo 1
(Modalità di iscrizione in bilancio delle somme relative al
concorso della Regione agli obiettivi complessivi di politica
economica e di contenimento della spesa pubblica)
1. Impregiudicati gli effetti derivanti dall'eventuale
accoglimento del ricorso promosso dalle Regione ai sensi
dell'articolo 127, comma secondo, della Costituzione per la
dichiarazione di illegittimità costituzionale degli articoli 15,
comma 22 e 16, comma 3, del decreto-legge 6 luglio 2012, n. 95
(Disposizioni urgenti per la revisione della spesa pubblica con
invarianza dei servizi ai cittadini nonché misure di rafforzamento
patrimoniale delle imprese del settore bancario), convertito, con
modificazioni, dalla legge 7 agosto 2012, n. 135, per l'adeguamento
agli obiettivi complessivi di politica economica e di contenimento
della spesa pubblica ivi indicati, lo stanziamento iscritto nella
parte I dello stato di previsione della spesa del bilancio di
previsione della Regione per l'anno 2012 nell'UPB 1.15.02.13 -
Concorso della Regione al riequilibrio della finanza pubblica, è
incrementato di euro 30.890.000.
2. Gli interventi necessari per il raggiungimento delle
finalità di cui al comma 1 sono individuati, per gli anni
successivi, nell'ambito del bilancio di previsione per il triennio
2013/2015.
Articolo 2
(Modificazioni di disposizioni in materia di finanza
locale)
1. L'ammontare delle risorse finanziarie destinate, per
l'anno 2012, ai trasferimenti finanziari senza vincolo settoriale
di destinazione, già rideterminato in euro 111.845.046
dall'articolo 4, comma 2, della legge regionale 27 giugno 2012, n.
19 (Assestamento del bilancio di previsione per l'anno finanziario
2012), è rideterminato in euro 111.345.046 di cui euro 99.815.389
destinati al finanziamento dei Comuni.
2. L'ammontare delle risorse finanziarie destinate, per
l'anno 2012, ai trasferimenti finanziari con vincolo settoriale di
destinazione, già rideterminato in euro 116.986.982,72
dall'articolo 4, comma 4, della l.r. 19/2012, è rideterminato in
euro 117.486.982,72.
3. La lettera c) del comma 5 dell'articolo 16 della legge
regionale 13 dicembre 2011, n. 30 (Legge finanziaria per gli anni
2012/2014), è abrogata.
4. All'articolo 11, comma 2, della l.r. 30/2011 le parole:
"Il rispetto delle disposizioni di cui al presente comma
costituisce indice di virtuosità ai fini del riparto della quota di
risorse finanziarie di cui all'articolo 16, comma 5, lettera c)"
sono soppresse.
5. In deroga a quanto previsto dalla legge regionale 20
novembre 1995, n. 48 (Interventi regionali in materia di finanza
locale), i trasferimenti finanziari con vincolo settoriale di
destinazione individuati nell'allegato A alla l.r. 30/2011, già
modificati dalla legge regionale 27 marzo 2012, n. 8 (Adeguamento
del bilancio di previsione per il triennio 2012/2014 agli obiettivi
complessi di politica economica e di contenimento della spesa
pubblica) e dalla l.r. 19/2012 e le correlate disposizioni previste
da leggi regionali sono ulteriormente modificati come risulta
dall'allegato A alla presente legge e dal presente
articolo.
6. L'autorizzazione di spesa per il bonus energia a sostegno
delle famiglie a basso reddito di cui all'articolo 6 della l.r.
30/2011, determinata in euro 1.800.000 per l'anno 2012, è
rideterminata in euro 2.000.727,29 (UPB 1.4.2.11 Interventi
correnti di finanza locale con vincolo di destinazione nel settore
delle politiche sociali - parz.).
7. L'autorizzazione di spesa per il trasferimento al Comune
di Aosta dei fondi necessari per la gestione del Centro comunale
immigrati extracomunitari di Aosta (CCIE), di cui all'articolo 23
della l.r. 30/2011, determinata in euro 370.000 per l'anno 2012, è
rideterminata in euro 400.000 (UPB 1.4.2.11 Interventi correnti di
finanza locale con vincolo di destinazione nel settore delle
politiche sociali - parz.).
8. Dopo il comma 2 dell'articolo 67 della legge regionale 10
novembre 2009, n. 37 (Nuove disposizioni per l'organizzazione dei
servizi antincendi della Regione autonoma Valle d'Aosta/Vallée
d'Aoste), è aggiunto il seguente:
"2bis. A decorrere dall'anno 2012, al finanziamento degli
oneri di cui al presente articolo si provvede mediante risorse
derivanti da trasferimenti con vincolo settoriale di destinazione
di cui al titolo V della l.r. 48/1995. L'onere a carico degli enti
locali derivante dall'applicazione del presente comma è
determinato, per l'anno 2012, in complessivi euro 180.000 (UPB
1.4.2.13 - Interventi correnti di finanza locale con vincolo di
destinazione nel settore dell'ordine pubblico e sicurezza del
territorio - parz.). Per gli anni successivi, gli stanziamenti sono
individuati secondo le modalità di cui all'articolo 25, comma 3,
della l.r. 48/1995.".
9. Il comma 4 dell'articolo 3 della l.r. 8/2012 è sostituito
dal seguente:
"4. Per le finalità di cui alla legge regionale 18 aprile
2008, n. 18 (Interventi regionali per lo sviluppo dello sci
nordico), è autorizzata la spesa di euro 495.000 per l'anno 2012,
di cui euro 95.000 nell'UPB 1.4.2.17 (Interventi correnti di
finanza locale con vincolo di destinazione nel settore del turismo
e impianti a fune) e euro 400.000 nell'UPB 1.4.2.26 (Interventi
d'investimento di finanza locale con vincolo di destinazione per
strutture turistico-sportive e impianti a fune). Per gli anni
successivi, gli stanziamenti sono individuati secondo le modalità
di cui all'articolo 25, comma 3, della l.r. 48/1995.".
10. Le disposizioni vigenti riguardanti il sistema di
tesoreria unica non si applicano agli enti locali della Regione che
non usufruiscono di assegnazioni finanziarie statali.
11. Per l'anno 2012, gli interventi di cui agli articoli 6,
7, 18 e 19 della legge regionale 23 luglio 2010, n. 23 (Testo unico
in materia di interventi economici di sostegno e promozione
sociale. Abrogazione di leggi regionali), possono essere finanziati
con le risorse di cui al Fondo regionale per le politiche sociali e
al Fondo nazionale per le politiche sociali.
12. Al comma 9 dell'articolo 1 della legge regionale 19
agosto 1998, n. 46 (Norme in materia di segretari degli enti locali
della Regione autonoma Valle d'Aosta), le parole: "almeno ogni due
anni" sono sostituite dalle seguenti: "quando se ne presenti la
necessità".
13. Dopo il comma 2 dell'articolo 19 della l.r. 30/2011 è
inserito il seguente:
"2bis. La Giunta regionale è autorizzata ad apportare al
bilancio di previsione, per gli anni 2012/2014, variazioni
compensative tra le assegnazioni disposte dai commi 1 e
2.".
Articolo 3
(Modificazione alla legge regionale 4 agosto 2009, n.
30)
1. Il comma 2 dell'articolo 42 della legge regionale 4 agosto
2009, n. 30 (Nuove disposizioni in materia di bilancio e di
contabilità generale della Regione autonoma Valle d'Aosta/Vallée
d'Aoste e principi in materia di controllo strategico e di
controllo di gestione), è sostituito dal seguente:
"2. La Regione procede al rimborso dei tributi di sua
competenza, versati in eccesso, per importi superiori a euro
15.".
2. La disposizione di cui all'articolo 42, comma 2, della
l.r. 30/2009, come modificato dal comma 1, si applica con
decorrenza 1° luglio 2012.
Articolo 4
(Programmi di investimento oggetto di cofinanziamento
comunitario e statale)
1. La quota a carico della Regione per l'attuazione degli
investimenti definiti nell'ambito del Programma Valle d'Aosta
oggetto di contributo del fondo per le aree sottoutilizzate (FAS)
relativa al periodo 2007/2015, già determinata dall'articolo 50,
comma 5 della l.r. 30/2011 in euro 31.051.443, è rideterminata in
euro 29.297.443 di cui euro 2.756.414 quale quota di
cofinanziamento a carico della Regione per l'anno 2012 (UPB
01.11.09.22 Programma Valle d'Aosta 2007-2013 oggetto di
cofinanziamento FAS - parz.).
Articolo 5
(Rideterminazione della spesa sanitaria regionale di parte
corrente. Modificazione all'articolo 46 della l.r. 30/2011)
1. La spesa sanitaria di parte corrente, già determinata in
euro 291.133.677,00 per l'anno 2012 dall'articolo 46, comma 1,
della l.r. 30/2011, come sostituito dall'articolo 13, comma 3,
della l.r. 19/2012, è ridotta di euro 1.890.000 ed è così
ripartita:
a) trasferimenti all'Azienda regionale sanitaria USL della
Valle d'Aosta (Azienda USL), per euro 269.845.984 (UPB 01.09.01.10
Trasferimenti all'Azienda regionale Unità Sanitaria Locale) dei
quali euro 250.880.000 per l'anno 2012 quale assegnazione per
l'erogazione dei livelli essenziali di assistenza e:
1) euro 1.850.000 per prestazioni sanitarie aggiuntive
regionali;
2) euro 204.000 per iniziative di formazione
professionale;
3) euro 7.950.000 per iniziative di assistenza sanitaria e
prestazioni sanitarie particolari e ricerca;
4) euro 8.325.500 per interventi a favore del personale
dipendente e convenzionato del servizio sanitario
regionale;
5) euro 636.484 per la copertura del disavanzo di gestione
all'Azienda USL relativo al bilancio di esercizio 2011;
b) spese per il servizio sanitario regionale per euro
19.397.693 (UPB 01.09.01.11 Interventi per il servizio sanitario
regionale), così suddivisi:
1) euro 18.004.573 per il rimborso al Fondo sanitario
nazionale degli oneri connessi alla mobilità passiva;
2) euro 1.393.120 per interventi diretti della
Regione.
Articolo 6
(Ripartizione tra diversi settori di destinazione degli
interventi finanziari per il recupero del patrimonio storico e
architettonico del borgo di Bard)
1. Ai sensi dell'articolo 2, comma 1, della legge regionale
1° dicembre 1992, n. 68 (Interventi finanziari per il recupero del
patrimonio storico-architettonico del borgo di Bard),
l'autorizzazione di spesa di euro 25.000 per l'anno 2012, iscritta
nell'UPB 1.7.3.20 - Contributi per investimenti per i beni
culturali - dello stato di previsione delle spese, è destinata al
concorso nelle spese di restauro e recupero di immobili.
Articolo 7
(Interventi regionali per la promozione dell'uso razionale
dell'energia. L.R. 3/2006)
1. Le domande presentate nell'anno 2012 per l'ottenimento dei
contributi previsti dalla legge regionale 3 gennaio 2006, n. 3
(Nuove disposizioni in materia di interventi regionali per la
promozione dell'uso razionale dell'energia), e non finanziate per
le limitazioni agli impegni di spesa conseguenti alla
rideterminazione degli obiettivi aggiuntivi di concorso alla
finanza pubblica di cui al d.-l. 95/2012 sono ripresentate
d'ufficio nell'anno 2013 e sono ammesse a finanziamento, nei limiti
delle disponibilità di bilancio, con priorità rispetto alle nuove
domande. Di tale nuova modalità di ripresentazione delle domande è
data comunicazione, da parte della struttura regionale competente,
alla platea dei soggetti interessati mediante forme di pubblicità
idonee, compresa la pubblicazione sul sito istituzionale della
Regione.
Articolo 8
(Autorizzazioni di maggiori o minori spese recate da leggi
regionali)
1. Le autorizzazioni di spesa recate da leggi regionali, come
determinate dalla l.r. 30/2011, dalla l.r. 8/2012 e dalla l.r.
19/2012, sono modificate per l'anno 2012 nella misura indicata
nell'allegato B.
Articolo 9
(Variazioni allo stato di previsione della spesa)
1. Allo stato di previsione della spesa del bilancio per il
triennio 2012/2014 sono apportate, per l'anno 2012, variazioni, sia
in diminuzione sia in aumento, per euro 36.336.051,62 come indicate
rispettivamente negli allegati C e D.
Articolo 10
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Allegati A, B, C, D
(omissis)
Presidente
- Passiamo all'esame del disegno di legge n.
209, articolo per articolo.
Pongo in votazione l'articolo 1:
Consiglieri presenti e votanti: 29
Favorevoli: 23
Contrari: 6
Il Consiglio approva.
Presidente
- All'articolo 2 c'è l'emendamento n. 1
dell'Assessore La Torre.
La parola al Consigliere Louvin.
Louvin (ALPE)
- Grazie Presidente.
Questo emendamento riguarda l'esenzione dalle disposizioni in
materia di sistema di tesoreria unica - in aggiunta agli enti
locali, che già sarebbero stati esonerati in base a tale comma -
anche delle tesorerie delle istituzioni scolastiche regionali. Noi
vorremmo sentire dall'Assessore alle finanze ed eventualmente
dall'Assessore all'istruzione cosa pensano della gestione di queste
tesorerie, perché la materia rientra in una competenza particolare
della nostra Regione in base ad una norma di attuazione: la n.
431/1989, che specifica che il regime di gestione delle
disponibilità finanziarie delle giacenze di tesoreria della Regione
e degli enti da essa dipendenti compete alla Regione medesima.
Crediamo sia di qualche interesse avere un sistema ben
coordinato di gestione delle tesorerie fra gli enti locali e fra le
istituzioni scolastiche, in modo che ci sia un'ottimizzazione delle
risorse che sono depositate in tesoreria, in analogia con quello
che sta facendo lo Stato per l'insieme degli enti pubblici, per
avere anche su scala regionale un'ottimizzazione delle risorse. Noi
stiamo andando verso tempi in cui non c'è più questa elasticità del
sistema, per cui si può rimpinguare facilmente la disponibilità
finanziaria. C'è modo di avere una gestione ottimizzata fra i 74
comuni, fra le istituzioni scolastiche regionali? Non si tratta di
cifre colossali, ma sono comunque dei bisogni reali che abbiamo di
fronte. Al di là dell'esenzione che comprendiamo perfettamente
rispetto al sistema di tesoreria unica nazionale, è stato previsto,
è allo studio, si pensa di mettere in funzione un sistema di
coordinamento delle tesorerie? Grazie.
Presidente
- La parola all'Assessore al bilancio, finanze
e patrimonio, La Torre.
La Torre (FA)
- Sicuramente integrerà anche il collega
Viérin, al momento non è previsto nessun coordinamento, anche
perché questo rientra nell'autonomia scolastica, cioè ogni
istituzione scolastica ha la sua gestione e in questo rispetto
dell'autonomia ha anche una gestione della sua tesoreria. Capisco
la sua domanda...no, di coordinamenti non ne abbiamo mai parlato,
lo prendo come un suggerimento.
Presidente
- La parola al Consigliere Louvin.
Louvin (ALPE)
- L'indicazione - effettivamente è un
suggerimento - è di non guardare all'autonomia come ad un
impedimento di un'ottimizzazione di risorse, ma credo che il
Governo intero su questo possa convenire. Qui non è un problema di
sacrificare l'autonomia decisionale in materia finanziaria, ma di
riportarla in un quadro che permetta di avere un utilizzo migliore
delle risorse e delle giacenze di tesoreria: questo mi pare il
punto fondamentale. Ve lo rimetto come un suggerimento che spero
possa essere tenuto in considerazione.
Presidente
- Do lettura dell'emendamento n. 1
dell'Assessore La Torre:
Emendamento
All'articolo 2 comma 10 dopo le parole "enti locali della
Regione" sono inserite le seguenti: "e alle istituzioni scolastiche
ed educative dipendenti dalla Regione".
Pongo in votazione l'articolo 2 nel testo così emendato:
Articolo 2
(Modificazioni di disposizioni in materia di finanza
locale)
1. L'ammontare delle risorse finanziarie destinate, per
l'anno 2012, ai trasferimenti finanziari senza vincolo settoriale
di destinazione, già rideterminato in euro 111.845.046
dall'articolo 4, comma 2, della legge regionale 27 giugno 2012, n.
19 (Assestamento del bilancio di previsione per l'anno finanziario
2012), è rideterminato in euro 111.345.046 di cui euro 99.815.389
destinati al finanziamento dei Comuni.
2. L'ammontare delle risorse finanziarie destinate, per
l'anno 2012, ai trasferimenti finanziari con vincolo settoriale di
destinazione, già rideterminato in euro 116.986.982,72
dall'articolo 4, comma 4, della l.r. 19/2012, è rideterminato in
euro 117.486.982,72.
3. La lettera c) del comma 5 dell'articolo 16 della legge
regionale 13 dicembre 2011, n. 30 (Legge finanziaria per gli anni
2012/2014), è abrogata.
4. All'articolo 11, comma 2, della l.r. 30/2011 le parole:
"Il rispetto delle disposizioni di cui al presente comma
costituisce indice di virtuosità ai fini del riparto della quota di
risorse finanziarie di cui all'articolo 16, comma 5, lettera c)"
sono soppresse.
5. In deroga a quanto previsto dalla legge regionale 20
novembre 1995, n. 48 (Interventi regionali in materia di finanza
locale), i trasferimenti finanziari con vincolo settoriale di
destinazione individuati nell'allegato A alla l.r. 30/2011, già
modificati dalla legge regionale 27 marzo 2012, n. 8 (Adeguamento
del bilancio di previsione per il triennio 2012/2014 agli obiettivi
complessivi di politica economica e di contenimento della spesa
pubblica previsti dal decreto-legge 6 dicembre 2011, n. 201
(Disposizioni urgenti per la crescita, l'equità e il consolidamento
dei conti pubblici), convertito, con modificazioni, dalla legge 22
dicembre 2011, n. 214. Modificazioni di leggi regionali), e dalla
l.r. 19/2012 e le correlate disposizioni previste da leggi
regionali sono ulteriormente modificati come risulta dall'allegato
A alla presente legge e dal presente articolo.
6. L'autorizzazione di spesa per il bonus energia a sostegno
delle famiglie a basso reddito di cui all'articolo 6 della l.r.
30/2011, determinata in euro 1.800.000 per l'anno 2012, è
rideterminata in euro 2.000.727,29 (UPB 1.4.2.11 Interventi
correnti di finanza locale con vincolo di destinazione nel settore
delle politiche sociali - parz.).
7. L'autorizzazione di spesa per il trasferimento al Comune
di Aosta dei fondi necessari per la gestione del Centro comunale
immigrati extracomunitari di Aosta (CCIE), di cui all'articolo 23
della l.r. 30/2011, determinata in euro 370.000 per l'anno 2012, è
rideterminata in euro 400.000 (UPB 1.4.2.11 Interventi correnti di
finanza locale con vincolo di destinazione nel settore delle
politiche sociali - parz.).
8. Dopo il comma 2 dell'articolo 67 della legge regionale 10
novembre 2009, n. 37 (Nuove disposizioni per l'organizzazione dei
servizi antincendi della Regione autonoma Valle
d'Aosta/
Vallée d'Aoste
), è aggiunto il
seguente:
"2bis. A decorrere dall'anno 2012, al finanziamento degli
oneri di cui al presente articolo si provvede mediante risorse
derivanti da trasferimenti con vincolo settoriale di destinazione
di cui al titolo V della legge regionale 20 novembre 1995, n. 48
(Interventi regionali in materia di finanza locale). L'onere a
carico degli enti locali derivante dall'applicazione del presente
comma è determinato, per l'anno 2012, in complessivi euro 180.000
(UPB 1.4.2.13 - Interventi correnti di finanza locale con vincolo
di destinazione nel settore dell'ordine pubblico e sicurezza del
territorio - parz.). Per gli anni successivi, gli stanziamenti sono
individuati secondo le modalità di cui all'articolo 25, comma 3,
della l.r. 48/1995.".
9. Il comma 4 dell'articolo 3 della l.r. 8/2012 è sostituito
dal seguente:
"4. Per le finalità di cui alla legge regionale 18 aprile
2008, n. 18 (Interventi regionali per lo sviluppo dello sci
nordico), è autorizzata la spesa di euro 495.000 per l'anno 2012,
di cui euro 95.000 nell'UPB 1.4.2.17 (Interventi correnti di
finanza locale con vincolo di destinazione nel settore del turismo
e impianti a fune) e euro 400.000 nell'UPB 1.4.2.26 (Interventi
d'investimento di finanza locale con vincolo di destinazione per
strutture turistico-sportive e impianti a fune). Per gli anni
successivi, gli stanziamenti sono individuati secondo le modalità
di cui all'articolo 25, comma 3, della l.r. 48/1995.".
10. Le disposizioni vigenti riguardanti il sistema di
tesoreria unica non si applicano agli enti locali della Regione e
alle istituzioni scolastiche ed educative dipendenti dalla Regione
che non usufruiscono di assegnazioni finanziarie statali.
11. Per l'anno 2012, gli interventi di cui agli articoli 6,
7, 18 e 19 della legge regionale 23 luglio 2010, n. 23 (Testo unico
in materia di interventi economici di sostegno e promozione
sociale. Abrogazione di leggi regionali), possono essere finanziati
con le risorse di cui al Fondo regionale per le politiche sociali e
al Fondo nazionale per le politiche sociali.
12. Al comma 9 dell'articolo 1 della legge regionale 19
agosto 1998, n. 46 (Norme in materia di segretari degli enti locali
della Regione autonoma Valle d'Aosta), le parole: "almeno ogni due
anni" sono sostituite dalle seguenti: "quando se ne presenti la
necessità".
13. Dopo il comma 2 dell'articolo 19 della l.r. 30/2011 è
inserito il seguente:
"2bis. La Giunta regionale è autorizzata ad apportare al
bilancio di previsione, per gli anni 2012/2014, variazioni
compensative tra le assegnazioni disposte dai commi 1 e
2.".
Consiglieri presenti e votanti: 29
Favorevoli: 24
Contrari: 5
Il Consiglio approva.
Presidente
- Pongo in votazione l'articolo 3:
Consiglieri presenti e votanti: 31
Favorevoli: 25
Contrari: 6
Il Consiglio approva.
Presidente
- Articolo 4: stesso risultato. Articolo 5:
stesso risultato. Articolo 6: stesso risultato. Articolo 7: stesso
risultato. Vi è l'emendamento n. 2 dell'Assessore La Torre.
La parola al Consigliere Louvin.
Louvin (ALPE)
- Grazie Presidente.
Penso che non sia inutile che ci venga fatta un'illustrazione
più puntuale di questo articolo e del perché si renda necessario
intervenire adesso, alla fine dell'esercizio 2012, per il
finanziamento di domande ancora risalenti al 2011. Sul fatto che si
sostengano delle concessioni di contributo per interventi di
politica del lavoro naturalmente non abbiamo nessuna obiezione, ma
vogliamo capire come mai, oltretutto neanche nel testo del disegno
di legge che abbiamo sul tavolo da tre, quattro settimane, ma così
in modo improvviso a poche ore dalla sua approvazione, viene messo
sul tavolo un emendamento che è così articolato e di cui credo sia
utile avere esatta cognizione; questo riguarderà anche altri
emendamenti che sono stati presentati dal Governo. Noi ci scusiamo
con i colleghi per aver messo sul tavolo questi ultimi giorni i
nostri emendamenti, però fino a quando non abbiamo avuto un quadro
completo, cioè nelle ultime 48 ore, ci era difficile chiudere il
cerchio, ma non è la stessa cosa per la Giunta regionale, quindi
chiediamo la cortesia, quando si verrà agli emendamenti, di darne
un'illustrazione sintetica affinché almeno adesso si possa avere
cognizione. Qui non ci è chiaro perché si deve intervenire a
posteriori su domande molto risalenti, non è una cifra colossale:
parliamo di meno di 60.000 euro, però non è chiaro il perché di
questa operazione.
Presidente
- La parola al Presidente della Regione,
Rollandin.
Rollandin (UV)
- Ringrazio il collega Louvin per aver
posto la domanda, perché così ci permette di illustrare meglio
questa situazione che è venuta a crearsi nell'ambito del
Dipartimento lavoro, nel senso che la procedura con cui era stata
prevista la presentazione delle domande aveva creato qualche
problema a livello delle commissioni che dovevano analizzare questi
progetti, per cui ci sono stati nel 2011 già dei primi problemi
legati a questo tema e dei rallentamenti. Si è arrivati adesso a
fine anno dove, siccome durante l'anno ci sono state sempre
nell'ambito del Dipartimento lavori una serie di problematiche
relative ai fondi europei...quindi l'impegno delle stesse persone
che hanno dovuto analizzare i controlli di primo e secondo livello
con la Commissione europea, che ha fatto a sua volta una presenza
importante per rivedere tutto il sistema e dare il via agli impegni
fatti: questo ha portato ad una difficoltà, pertanto, per evitare
che ci sia un danno alle imprese, abbiamo dovuto fare questo
emendamento per non penalizzarle, con l'impegno che non ci siano
più casi analoghi.
Presidente
- La parola al Consigliere Louvin.
Louvin (ALPE)
- Se abbiamo capito bene, questa norma si
ricollega al problema emerso in sede di
audit
da parte
dell'Unione europea riguardo alle politiche del lavoro e al
finanziamento con il Fondo sociale europeo; di questo ci occuperemo
più puntualmente in commissione, il Presidente Rosset ha già
calendarizzato l'audizione con il responsabile del dipartimento.
Qui esprimiamo una condivisione sul fatto che si trovi una
soluzione al problema e un grave rammarico per l'immagine molto
pesantemente compromessa della Regione in questo settore, perché,
in relazione a questa vicenda, abbiamo avuto titoli di stampa
nazionali che ci hanno assegnato, che sono stati corretti. Lei ci
ha detto di essersi trattato di difficoltà comunicative, tecniche,
eccetera, ma è un peccato che una Regione, che, almeno dal punto di
vista della fruizione dei fondi comunitari, ha sempre avuto
un'immagine molto positiva - e ne abbiamo fatto per anni un punto
d'onore -, su una tematica così delicata e sensibile come quella
del lavoro non emerga con la dovuta positività. Comprendiamo le
ragioni dell'emendamento, ma va sottolineato il biasimo per non
avere portato da parte delle strutture competenti tutta
l'attenzione necessaria affinché questo genere di vicende non si
producesse. Grazie.
Presidente
- Pongo in votazione l'emendamento n. 2
dell'Assessore La Torre, che recita:
Emendamento
Dopo l'articolo 7 è inserito il seguente:
"Art. 7bis
(Interventi in materia di politica del lavoro)
1. L'autorizzazione di spesa, di cui all'articolo 49 della
l.r. 30/2011, per l'attuazione dei piani triennali degli interventi
di politica del lavoro, delle azioni di formazione professionale,
di orientamento e sviluppo delle azioni per favorire l'impiego e
l'occupazione, approvati con deliberazione del Consiglio regionale
668/XIII del 15 luglio 2009, integrata con deliberazione del
Consiglio regionale n. 1926/XIII del 27 luglio 2011, e con
deliberazione del Consiglio regionale 2493/XIII del 21 giugno 2012,
come incrementata dall'articolo 15 della l.r. 19/2012, è
ulteriormente incrementata di 327.000 euro per l'anno 2012 (UPB
1.11.8.20 Fondo per le politiche del lavoro e la formazione
professionale).
2. La Regione assicura il finanziamento delle domande
pervenute entro il 31 dicembre 2011 per la concessione dei
contributi, ai datori di lavoro, previsti nell'ambito del Piano
triennale degli interventi di politica del lavoro al fine di
favorire l'assunzione di lavoratori disabili, svantaggiati e molto
svantaggiati e l'adattamento dei posti di lavoro, richiesti ai
sensi del regolamento (CE) n. 800/2008 della Commissione, del 6
agosto 2008, che dichiara alcune categorie di aiuti compatibili con
il mercato comune in applicazione degli articoli 87 e 88 del
trattato (regolamento generale di esenzione per categoria).
3. Per le finalità di cui al comma 2, è autorizzata per
l'anno 2012 la maggiore spesa di euro 56.800 che trova copertura
nell'ambito dell'autorizzazione di spesa di cui al comma 1.
4. Al finanziamento dell'onere di cui al comma 1 si provvede
mediante utilizzo di pari importo delle risorse iscritte nell'UPB
1.15.1.10 (Oneri per interessi) della parte prima del bilancio di
previsione della Regione per il triennio 2012/2014.
5. Per l'applicazione del presente articolo, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Consiglieri presenti: 31
Votanti e favorevoli: 24
Astenuti: 7 (Bertin, Cerise, Chatrian, Carmela Fontana, Louvin,
Patrizia Morelli, Rigo)
Il Consiglio approva.
Presidente
- Pongo in votazione l'articolo 8:
Consiglieri presenti e votanti: 31
Favorevoli: 24
Contrari: 7
Il Consiglio approva.
Presidente
- Articolo 9: stesso risultato. Articolo 10:
stesso risultato. Allegato A: stesso risultato. Allegato B: stesso
risultato. Allegato C: stesso risultato. Allegato D: stesso
risultato.
Pongo in votazione la legge nel suo complesso:
Consiglieri presenti e votanti: 32
Favorevoli: 25
Contrari: 7
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK