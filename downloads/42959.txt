Consiglio Regionale della Valle d'Aosta - Oggetto del Consiglio n. 427 del 24 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 427 del 24 marzo 2021 - Resoconto
OGGETTO N. 427/XVI -Interrogazione: "Azioni finalizzate alla
tutela delle scuole di montagna".
Bertin (Presidente)
- Punto n. 15 all'ordine del giorno.
Per la risposta, l'assessore Caveri.
Caveri (VdA Unie) -
Si potrebbe cominciare scherzando
dicendo "Diamoci dentro", nel senso che bisognerebbe che tutti noi
Valdostani in qualche maniera dessimo una scossa, per così dire,
demografica alla nostra regione, perché l'esame dei dati di questi
ultimi anni fa impressione, tutti dicevano: "durante il lockdown
nel chiuso della nostra alcova chissà che cosa capiterà", invece
l'aspetto depressivo del lockdown ha portato semmai a una
situazione addirittura di riduzione, cioè nel 2019 siamo nella
fossa delle Marianne della natalità.
Quindi io mi auguro che tutti gli scapoli presenti in Consiglio
si diano da fare, guardo in particolare i giovani di alcuni
Gruppi.
Al di là dello scherzo, anche l'anno scolastico 21-22, visto il
continuo calo demografico e il basso tasso di natalità - tra
l'altro faremo uno studio apposito sulla demografia in Valle
d'Aosta - vi sono alcune realtà non solo di montagna - ci tengo a
dirlo agli interroganti, non solo di montagna - il cui numero di
bambini iscritti non raggiunge il minimo prescritto affinché il
plesso possa concorrere direttamente alla determinazione di posti
di organico.
Quanto sta avvenendo in particolare nel segmento relativo alla
scuola dell'infanzia, cioè la scuola d'infanzia è quella che viene
investita ma non vi sfuggirà che poi si sale, cioè tra tre anni
avremo il rinculo delle pochissime nascite del 2019 e che poi si
svilupperà... io tra l'altro incontrerò i Sindaci la settimana
prossima perché noi abbiamo alcune scuole nuove di zecca che
resteranno chiuse; abbiamo alcuni Comuni che hanno chiesto i
finanziamenti per le scuole in paesi dove purtroppo la natalità è
scesa a livelli bassissimi, ciò non comporta però direttamente il
mancato funzionamento del plesso scolastico, perché i bambini
iscritti sono comunque considerati ai fini della determinazione dei
posti della dotazione organica complessiva regionale e sono
ricondotti al plesso vicino dove contano ai fini dell'assegnazione
dei posti in organico, ci sono delle compensazioni.
Occorre infatti far presente che l'Amministrazione scolastica
assegna alle istituzioni scolastiche regionali un numero
complessivo di posti d'insegnamento e compete poi all'istituzione
scolastica, nell'ambito della propria autonomia, disporre la
ripartizione dei posti fra i vari plessi dell'istituzione
scolastica.
Nei casi in cui le risorse complessive assegnate lo consentano,
l'istituzione scolastica, previa valutazione congiunta con il
Comune di riferimento, può decidere, tenendo anche conto degli
aspetti didattici, di far funzionare anche quei plessi che non
raggiungano il numero minimo prescritto per l'assegnazione diretta
di posti in organico.
Con l'occasione, ritengo utile ricordare come i criteri e i
parametri di definizione degli organici dei posti d'insegnamento
della Regione Valle d'Aosta siano - anche ringraziando tutti gli
amministratori che di questo si sono occupati - diversi e
migliorativi rispetto a quelli nazionali e siano volti sia
all'ampliamento dell'offerta formativa sia alla tutela delle scuole
di montagna, cioè, per capirci, se noi fossimo obbligati a usare
degli standard nazionali, avremmo il deserto dei tartari in
moltissimi Comuni della Valle.
Infatti, ad esempio, per l'infanzia il numero minimo d'iscritti
per il funzionamento di un plesso è pari a dieci bambini, ridotto a
cinque per le scuole di montagna- che, come definizione, sono
situate oltre i mille metri di altitudine - che distino più di
cinque chilometri dalla scuola regionale più vicina.
Già dal 2009, grazie a un accordo sottoscritto fra
l'Amministrazione scolastica regionale e le organizzazioni
sindacali di categoria sull'utilizzo delle risorse finanziarie
previste dalla legge 18 del 2005 in sede di adeguamento
dell'organico di diritto alla situazione di fatto, le scuole
ubicate in zone montane con significative difficoltà di
collegamento con le sedi vicine possono funzionare con tre alunni
iscritti, in luogo dei cinque che sono ordinariamente prescritti
nel limite massimo di sei unità docenti.
Nel 2018, con successivo accordo, tali disposizioni sono state
estese, fermo restando il limite di sei unità docenti, a tutte le
altre scuole uniche di montagna sopra i mille metri e oltre i
cinque chilometri dall'altra scuola e anche alle scuole uniche di
montagna che accolgono bambini residenti in Comuni situati oltre i
mille metri di altitudine: funzionamento con cinque iscritti invece
dei dieci ordinari.
"Come contrastare questo problema", al di là dello scherzo
iniziale, un invito non mussoliniano a una campagna di natalità;
venendo alla domanda sulle azioni poste in essere dal Governo
regionale, bisogna prendere coscienza che il problema dipende solo
dal continuo calo della popolazione scolastica, calo tra l'altro
che, bisogna dirlo onestamente, non vale solo per la Valle d'Aosta
ma è un dato italiano e direi occidentale.
A livello regionale, comunque, per tentare in qualche modo di
aumentare il bacino di utenza, è stato sottoscritto il 14 gennaio
di quest'anno un protocollo d'intesa fra l'amministrazione
scolastica regionale, il CPEL e le organizzazioni scolastiche
regionali per gli anticipi per la scuola dell'infanzia. Si tratta
di una sperimentazione che ho molto caldeggiato, poi purtroppo ci
sono due zone dove non è andata perché c'è stata una vivace
ostilità da parte della dirigente della zona e da parte degli
insegnanti che hanno comunque un potere, come collegio docenti, di
decidere anche attraverso il Consiglio d'Istituto hanno la
possibilità di dire di no, quindi alcuni Comuni si lamenteranno con
voi, si sono lamentati con me, ma purtroppo le norme sono
queste.
Quando si fanno provvedimenti di questo genere la legge
regionale dice che deve avvenire d'intesa, quindi se non c'è
l'intesa delle istituzioni scolastiche alcuni bambini non potranno
entrare prima.
Vi spiego come funzionava la sperimentazione: l'anticipo alla
scuola dell'infanzia per i bambini che compiono tre anni di età
entro il 30 aprile 2022 nei plessi dei Comuni fino a settecento
abitanti; prioritariamente, laddove non siano presenti strutture o
servizi dedicati alla prima infanzia, previa valutazione
dell'offerta educativa dei servizi di prima infanzia sul territorio
da parte dell'istituzione scolastica, di concerto con l'ente
locale. Le iscrizioni degli anticipatari concorrono alla
determinazione dei posti dell'organico da assegnare all'istituzione
scolastica.
Perché è nata questa sperimentazione? Perché in realtà da noi
per poter essere iscritti bisognava essere nati entro la fine del
mese di gennaio. In Italia questa data è il 30 aprile, data che noi
abbiamo ripreso ma non l'abbiamo potuto fare ancora a livello
generale, perché bisogna valutare che in certi posti ci sono degli
asili nido e quindi bisogna conciliare l'esistenza di asili nido
con l'ingresso alle materne.
Ma cosa capitava in alcune zone, in particolare della Valle del
Lys? Che molti iscrivevano nel vicino Canavese i bambini. Questo
poi privava le scuole di montagna di bambini che andassero a fare
le primarie perché se andavano a fare la materna a Quincinetto, poi
si abituavano a portarli a Quincinetto e andavano a scuola lì.
Quindi è stata una scelta di buon senso, che ha avuto tra
l'altro un relativo successo, quindi in molte zone della Valle ci
sarà questa novità.
Io non sono ancora in grado di darvi le soluzioni dei singoli
Comuni, perché ci stiamo lavorando, se la Presidente Guichardaz
riterrà, quando noi chiuderemo la questione dell'assegnazione degli
insegnanti delle scuole vi diremo di alcune situazioni delicate.
Noi abbiamo problemi seri anche nel rapporto fra scuole paritarie e
scuole pubbliche, il caso di Courmayeur credo che emergerà perché
la materna di Courmayeur pubblica non hai i numeri, mentre la
paritaria ha un gran numero di persone.
Abbiamo delle situazioni delicate anche a Pontey, quindi non
solo montagna, dove dovremmo riuscire a trovare una soluzione, c'è
un problema serio, udite udite, alle materne di Saint-Vincent
pubbliche, quella di Moron invece non ha problemi anche se in
questo momento fisicamente si trova nel paese, ma anche lì, invece,
c'è una forte adesione al Cretier-Joris e avanti di questo
passo.
Dovremo anche trovare, tanto per capire cos'è la crisi
demografica, una soluzione per il primo anno della scuola media di
Cogne, dove non hanno, dal punto di vista teorico, i bambini per
poter fare scuola. Troveremo, e lo riferirò in Commissione, una
soluzione tecnica per consentirla.
Quindi questo per dire, e concludo nei 15 secondi, che nei
prossimi anni ci sarà poco da ridere, cioè bisognerà veramente fare
un piano Marshall delle scuole e bisogna spiegare ai Valdostani,
aiutando le famiglie, che la natalità, se vogliamo conservare un
popolo valdostano, non è un optional.
Presidente -
Per la replica, il consigliere Carrel.
Carrel (PA) -
Grazie, Assessore, per le risposte
all'interrogazione. Mi permetta una battuta da giovane: possiamo
darci dentro ma, ahimè, la nostra generazione ha bisogno anche di
certezze perché senza certezze diventa veramente difficile creare
una famiglia, e questo glielo dico molto amichevolmente, ma le
certezze dovete darcele voi che state dall'altra parte del tavolo.
Nessun tipo di alibi, ma è giusto che mettiamo sul piatto tutto e
quindi, ahimè, molti giovani si trovano in questa situazione in cui
non hanno certezza e quindi diventa difficile creare una
famiglia.
Detto questo, credo che il problema sia sicuramente più definito
e più difficile da affrontare in quanto il calo demografico, come
ha detto, non è solamente una questione valdostana, ma è una
questione nazionale.
Io credo che dobbiamo valutare, quando parliamo di questo tipo
di politiche, anche l'effetto che avrà lo smart working e il
telelavoro nel post-Covid, che spero e credo possa portare, se
saremo bravi a sfruttare determinati fondi - che non cito per
scaramanzia per adesso - e potremmo utilizzarli per avere una
attrazione importante nei nostri Comuni e quindi anche una
stabilizzazione di questi nuovi nuclei familiari e quindi anche un
sistema scolastico che in qualche modo potrà sicuramente
reggere.
Per quanto riguarda le domande specifiche dell'interrogazione,
ho capito che ci ha fatto un quadro generale di tutte le normative,
ci ha fatto alcuni esempi ma ci ha detto che state affrontando
appunto il tema, quindi l'interrogazione di fatto era attuale e
aspetteremo con la collega Guichardaz il quadro completo alla fine
del lavoro che state svolgendo come Assessorato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK